༄༅། །རྒྱུད་སྡེའི་དུམ་བུ་བརྒྱ་བཅུ་གསུམ་པ་བཞུགས་སོ།། ༄༅། །དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །ཨེ་ཝྃ་མ་ཡཱ་ཤྲུ་ཏ་མེ་ཀ་སྨིནྶ་མ་ཡེ་བྷ་ག་ཝཱན་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་ཧྲྀ་ད་ཡཾ་བཛྲ་ཡོ་ཥཱིདྦྷ་གེ་ཥུ་བི་ཛ་ཧཱ་ར། ཞེས་བྱ་བ་ནི་རྣལ་འབྱོར་རྒྱུད་ཀྱི་གླེང་གཞིའོ། །ར་ཧ་སྱ་པ་ར་མེ་ར་མེ་སརྦཱདྨ་ནི་ས་དཱ་སྠི་ཏཿ སརྦ་བུདྡྷ་མ་ཡེ་ས་ཏེ་པ་རཾ་སུ་ཁཿ ཞེས་བྱ་བ་འདི་རྣལ་འབྱོར་མའི་གླེང་གཞིའོ། །སངས་རྒྱས་མ་ཡིན་སེམས་ཅན་ནི། །གཅིག་ཀྱང་ཡོད་པ་མ་ཡིན་ཏེ། །དམྱལ་བ་ཡི་དྭགས་བྱོལ་སོང་དང༌། །ལྷ་དང་ལྷ་མིན་མི་རྣམས་དང༌། །བཤང་བའི་སྲིན་བུ་ལ་སོགས་དང༌། །ལྷ་དང་ལྷ་མ་ཡིན་གྱིས་ཀྱང༌།། བདེ་བ་གང་ཕྱིར་མི་ཤེས་པ། །རྟག་ཏུ་རང་བཞིན་བདེ་བ་ཅན། །འཇིག་རྟེན་ཁམས་ནི་གང་དུ་ཡང༌། །སངས་རྒྱས་གཞན་དུ་རྙེད་མི་འགྱུར། །སེམས་ནི་རྫོགས་པའི་སངས་རྒྱས་ཉིད། །སངས་རྒྱས་གཞན་དུ་བསྟན་དུ་མེད། །ཅེས་བྱ་བ་ནི་རྒྱུད་ཀྱི་དུམ་བུའོ། །བྱིས་པ་མི་ཤེས་པས་བསྒྲིབས་ནས། །འདི་ཡི་འགྲོ་བ་མི་ཤེས་པས

༑༑ འགྲོ་བ་དྲུག་གི་སྲིད་པའི་མཐར། །གང་ཞིག་རྨོངས་པ་འཁོར་བར་འགྱུར།། ཞེས་བྱ་བ་ནི་རྒྱུད་ཀྱི་དུམ་བུའོ། །ཇི་སྲིད་ལུས་ལ་རྣམ་གནས་པ། །དེ་ཡིས་ལས་དང་ལས་མིན་འགྱུར། །དགེ་དང་མི་དགེ་གང་ཅུང་ཟད། །བྱས་པའི་ལས་ནི་ཐམས་ཅད་བྱེད། །ཅེས་བྱ་བ་ནི་རྒྱུད་སྡེའི་དུམ་བུའོ། །སེམས་ཀྱི་རྡོ་རྗེ་ལས་བྱུང་བ ༑ ༑ སེམས་ཅན་སྣ་ཚོགས་རང་བཞིན་ཅན། །སེམས་ནི་རང་གི་རྣམ་རྟོག་གི །དྲི་མས་སྐྱེ་བོ་ནག་པོར་བྱས། །དེ་ཕྱིར་ཀུན་ཏུ་རབ་འབད་པས། །སེམས་ཀྱི་རྡོ་རྗེ་རྣམ་སྦྱང་བྱ། །སེམས་དག་པ་ནི་བདེ་བ་ཡིན། །ཉོན་མོངས་དུག་ནི་ཐམས་ཅད་འཕྲོག ༑ ཅེས་བྱ་བ་ནི་རྒྱུད་ཀྱི་དུམ་བུའོ། །གང་གི་སྲིན་ལག་རྩ་བ་ལ། །རྡོ་རྗེ་རྩེ་དགུ་པ་གྱུར་པ། །མི་བསྐྱོད་པ་ཡི་རིགས་མཆོག་ཉིད། །ཅེས་བྱ་བ་ལ་སོགས་པ་དང་ ༑ རྣལ་འབྱོར་པ་གང་ནག་པོ་ཆེ། །དེ་ཡི་ལྷ་ནི་མི་བསྐྱོད་པ། །ཞེས་བྱ་བ་ལ་སོགས་པ་ནི་རྒྱུད་ཀྱི་དུམ་བུའོ། །འདོད་ཆགས་ཞེ་སྡང་གཏི་མུག་དང༌། །ང་རྒྱལ་སེར་སྣའི་སྐྱེ་བོ་རྣམས། །བསྡུ་ཕྱིར་རིགས་ཀྱི་སྐྱེ་བོ་ལ། །རྡོ་རྗེའི་གཟུགས་ནི་དུ་མ་འཛིན ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །མཚམས་མེད་ལྔ་ནི་བྱེད་པ་དང༌། ། སྲོག་ཆགས་གསོད་ལ་དགའ་བ་དང༌། །གཞན་ཡང་སྐྱེ་བ་དམན་གང་དང༌། ། རྨོངས་དང་མ་རུངས་ལས་བྱེད་པ། །དེ་རྣམས་ཀྱིས་ཀྱང་འགྲུབ་པར་འགྱུར། །ཞེས་བྱ་བ་ནི་རྒྱུད་ཀྱི་དུམ་བུའོ། །གདོལ་བ་སྨྱིག་མ་མཁན་ལ་སོགས། །གསོད་དོན་དོན་དུ་སེམས་པ་པོ། །དེ་རྣམས་ཀྱེ་རྡོ་རྗེ་ཤེས་ན། །འགྲུབ་འགྱུར་འདི་ལ་ཐེ་ཚོམ་མེད ༑ ༑ ཅེས་བྱ་བ་ནི་རྒྱུད་ཀྱི་དུམ་བུའོ། །སྐལ་ངན་སེམས་ཅན་གདུལ་དཀའ་བ།། གང་གིས་འདུལ་བར་འགྱུར་བ་ལགས། །བཅོམ་ལྡན་འདས་ཀྱིས་བཀའ་སྩལ་པ།། དང་པོར་གསོ་སྦྱོང་སྦྱིན་པར་བྱ། །དེ་རྗེས་བསླབ་པའི་གནས་བཅུ་སྦྱིན། །དེ་ལ་བྱེ་བྲག་སྨྲ་བ་བསྟན། །མདོ་སྡེ་པ་ཡང་དེ་བཞིན་ནོ། །དེ་ནས་རྣལ་འབྱོར་སྤྱོད་པ་ཉིད ༑ ༑ དེ་ཡི་རྗེས་སུ་དབུ་མ་བསྟན།

།སྔགས་ཀྱི་རིམ་པ་ཀུན་ཤེས་ནས། །དེ་རྗེས་ཀྱེ་ཡི་རྡོ་རྗེ་བརྩམ། །སློབ་མ་གུས་པས་བླངས་ནས་ནི། །འགྲུབ་འགྱུར་འདི་ལ་ཐེ་ཚོམ་མེད། །ཅེས་བྱ་བ་ནི་རྒྱུད་ཀྱི་དུམ་བུའོ། །སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། །རྒྱུད་དང་སྔགས་ཀྱི་རིམ་པ་ཡིས། །གསང་བའི་དེ་ཁོ་ན་ཉིད་བསྒྲགས། །འཁོར་བའི་རྒྱ་མཚོའི་འཇིགས་པ་ལས། །བརྒལ་བར་འགྲོ་བའི་སེམས་ཀྱིས་ནི། །དབུས་སུ་བྱིང་བའི་ལུས་ཅན་ལ། །བརྒལ་བར་མཚོན་པར་གསུངས་པའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང་ ༑ ༑ དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ ༑ ༑ སོ་སོར་བརྟན་པོར་གཟུང་བར་བགྱི། །ཞེས་བྱ་བ་ནི་རྒྱུད་སྡེའི་དུམ་བུའོ ༑ ༑ དགེ་བ་བཅུ་ལ་གོམས་པ་དང༌། །བླ་མ་ལ་གུས་དབང་པོ་ཐུལ། །ང་རྒྱལ་ཁྲོ་ལས་རྣམ་པར་གྲོལ། །དེས་ནི་རེ་ཞིག་ངེས་འགྲུབ་འགྱུར། །ཞེས་བྱ་བ་ནི་རྒྱུད་ཀྱི་དུམ་བུའོ། །སློབ་མས་པུས་མོའི་སླ་ང་ནི། །ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་བསྟོད་པ་ཡིས། །སྟོན་པ་ལ་ནི་ཞུ་བར་བྱ། །ཞེས་བྱ་བ་ནི་རྒྱུད་སྡེའི་དུམ་བུའོ། །འཁོར་ལོའི་བདག་པོའི་བཟླས་པ་འབུམ། །དཀྱིལ་འཁོར་ཅན་གྱི་དེ་བཞིན་ཁྲི། །ཚལ་དང་སྐྱེ་བོ་མེད་གནས་དང༌། །དཀྱིལ་འཁོར་ཁང་པའི་ནང་དུ་ཡང༌། །དཀྱིལ་འཁོར་དམ་པ་བཞེངས་པར་བྱ། །གོང་གི་ཨ་སོགས་སྔགས་ཀྱིས་ནི། །དེ་ལ་གཏོར་མ་རྣམ་པར་སྦྱིན། །ཞེས་བྱ་བ་དང༌། དེ་ནས་དཀྱིལ་འཁོར་གྲུ་གསུམ་དང༌། །མཐེ་བོང་གསུམ་ནི་ལྷག་པར་བྱ། །ཞེས་བྱ་བ་དང༌། གོང་དུ་གསུངས་པའི་སྔགས་ཉིད་ཀྱིས། །མཁས་པས་འཛིན་མ་རྣམ་པར་སྦྱང༌། །ཇི་ལྟར་བསམ་གཏན་དེ་བཞིན་འདིར། །བསྲུང་བ་ཇི་ལྟར་གསུངས་པ་ཉིད། །ཅེས་བྱ་བ་ནི་རྒྱུད་ཀྱི་དུམ་བུའོ། །དཀྱིལ་འཁོར་སྟ་གོན་ལ་གནས་པར་བྱ་བ་ལས་སྦྱིན་སྲེག་བྱས་ནས།

གཏོང་མ་སྦྱིན་པར་བྱའོ། །ཇི་ལྟར་རེ་ཞིག་རྩ་བའི་བུམ་པ་ལ་སོགས་པ་ལྷག་པར་གནས་པ་བྱས་ནས། སློབ་མ་ལྷག་པར་གནས་པར་བྱའོ། །ཞེས་བྱ་བ་ནི་བཤད་པའི་རྒྱུད་ཀྱི་དུམ་བུའོ། །སར་པ་ལེགས་པར་བཀལ་བ་དང༌། །ཤིན་ཏུ་ཚད་མ་མཛེས་པ་ཡང༌། །སྲད་བུ་ཤེས་རབ་ཅན་གྱིས་གདབ། །ཅེས་བྱ་བ་ནི་རྒྱུད་ཀྱི་དུམ་བུའོ། །དང་པོ་ཚངས་པའི་ཐིག་གདབ་ཅིང༌། །གཉིས་པ་མཚམས་ཀྱི་ཐིག་དང་ཡང༌། །གསུམ་པ་ངོས་བཞི་ཡི་ནི་བཞི། །ཐིག་ནི་རབ་ཏུ་གདབ་པར་བྱ། ། ཚངས་ཐིག་ཆ་གཉིས་བོར་ནས་ནི། །ཆ་དྲུག་ཏུ་ནི་རབ་ཏུ་གདབ། །དེ་ནས་སྒོ་ཡི་ཚད་བོར་ནས། །དགུ་ཡི་ཆར་ནི་རབ་ཏུ་གདབ། །འདི་ནི་ཆོས་དབྱིངས་དག་པ་སྟེ།། སེམས་ཅན་ཁམས་ནི་ཐར་བར་བྱེད། །ཀྱེ་ཡི་རྡོ་རྗེ་རྒྱལ་པོ་ཆེ། །དཀྱིལ་འཁོར་དམ་པ་བཞེངས་པར་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །འདོད་ཡོན་ལྔ་ཡིས་གང་བ་དང༌། །བླ་རེ་བྲེས་པས་ཉེར་འབར་བ། །ཞེས་བྱ་བ་ནི་རྒྱུད་ཀྱི་དུམ་བུའོ། ། དེར་ནི་རིགས་ལྔ་ལས་བྱུང་བའི། །རིག་མ་བཟང་པོ་རྣམ་པར་བཞུགས། །ཡང་ན་ཇི་ལྟར་གང་རྙེད་དེ། །དེ་ལྟར་བཅུ་དྲུག་ལོན་པ་ཉིད། །ཅེས་བྱ་བ་ནི་རྒྱུད་ཀྱི་དུམ་བུའོ ༑ ༑ བདག་པོའི་རྣལ་འབྱོར་དང་ལྡན་པས་ལེགས་པའི་རྣལ་འབྱོར་གྱི་ལྷ་ཐམས་ཅད་ཀྱི་འཁོར་ལོ་རང་གི་བདག་ཉིད་ཀྱི་ནང་དུ་བསྒོམ་པར་བྱ་ཞིང་ཞེས་བྱ་བ་དང༌། དཀྱིལ་འཁོར་དུ་ལྷ་རྣམས་སྔ་མ་བཞིན་དུ་ཕྱུང་ནས་རང་གི་གནས་སུ་འཁོར་ལོ་བཞུགས་པར་བྱའོ་ཞེས་བྱ་བ་དང༌། སྒེག་མོ་ལ་སོགས་པ་སྔོན་གྱི་མཆོད་པ་རྣམས་ཀྱིས་མཆོད་པ་དང༌། ཞེས་བྱ་བ་ལ་སོགས་པ་ནི་བཤད་པའི་རྒྱུད་ཀྱི་དུམ་བུའོ ༑ ༑ སྔགས་ཀྱི་ལས་ནི་རྗེས་བཙལ་ནས། །གང་ཚེ་མཁས་པས་དབང་བསྐུར་བས ༑ ༑ སངས་རྒྱས་ཀུན་གྱི་མངོན་སུམ་དུ། །དཀྱིལ་འཁོར་བདེ་བར་གཤེགས་ནས་སུ། །འཇིག་རྟེན་ཁམས་ནི་མཐའ་ཡས་དག །རང་བྱིན་བརླབ་པའི་གནས་ཐོབ་ནས། །དམ་ཚིག་ཉམས་པས་འཇིགས་པ་ཡི། །བློ་དང་ལྡན་པས་དེ་བཞིན་བླང་ ༑ ༑ ཞེས་བྱ་བ་ནི་རྒྱུད་སྡེའི་དུམ་བུའོ།

།དེ་ནས་ཐུན་ཚོད་གཉིས་པ་ལ། །གོས་ཀྱིས་མིག་ནི་བཀབ་ནས་སུ། །དེར་ནི་སློབ་མ་གཞུག་པ་ཉིད། །ཕྱི་ནས་དཀྱིལ་འཁོར་རབ་ཏུ་བསྟན། །ཞེས་བྱ་བ་ནི་རྒྱུད་སྡེའི་དུམ་བུའོ། །མང་དུ་རབ་ཏུ་བརྗོད་པས་ཅི། །ཇི་ལྟར་དེ་ཉིད་འདུས་པ་ཡི། །དཀྱིལ་འཁོར་ཆོ་ག་དེ་བཞིན་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །ཆུ་ཡི་དབང་གིས་དང་པོ་སྟེ། །ཅོད་པན་དབང་ལས་གཉིས་པའོ། །རྡོ་རྗེའི་དབང་ནི་གསུམ་པ་སྟེ། །རང་གི་བདག་པོ་བཞི་པ་ཉིད། ། མིང་གི་དབང་བསྐུར་ལྔ་པ་སྟེ། །དྲུག་པ་རྫོགས་པའི་སངས་རྒྱས་ཉིད༌། །བུམ་པའི་དབང་ནི་བདུན་པ་སྟེ། །གསང་བའི་དབང་ནི་བརྒྱད་པའོ། །ཤེས་རབ་དབང་ལས་དགུ་པ་སྟེ། །དེ་ཉིད་རྡོ་རྗེའི་སྦྱོར་བ་ཡིས། །ཀུན་གྱིས་དེ་ཉིད་བརྟུལ་ཞུགས་བརྗོད ༑ ༑ སྟོན་པ་རང་གི་ལུང་བསྟན་ཏེ། །དེ་འདི་དབང་གི་ཆོ་གའོ། །ཞེས་བྱ་བ་ནི་རྒྱུད་ཀྱི་དུམ་བུའོ། །བུམ་པའི་དབང་ནི་དང་པོ་སྟེ། །གཉིས་པ་ལ་ནི་གསང་བའི་དབང་ ༑ ༑ གསུམ་པ་ཤེས་རབ་ཡེ་ཤེས་ཏེ། །ཇི་ལྟར་ལུས་ནི་དེ་བཞིན་གཤེགས། ། ཞེས་བྱ་བ་ནི་རྒྱུད་ཀྱི་དུམ་བུའོ། །སློབ་དཔོན་གསང་བ་ཤེས་རབ་དང༌། །བཞི་པ་དེ་ཡང་དེ་བཞིན་ནོ། །དབང་ནི་བཞི་ཡི་གྲངས་ཀྱིས་ནི། །དགའ་བ་ལ་སོགས་རིམ་ཤེས་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །སྨིན་པར་བྱེད་པ་དབང་གི་ལམ་གྱི་དུམ་བུ་མདོར་བསྡུས་ཏེ་བསྟན་པའོ། །ཕྱི་ནས་དེ་ཉིད་ཡང་དག་བཤད། །རྣམ་དག་ཡེ་ཤེས་གཟུགས་ཅན་དང༌། །འཁོར་བ་རྣམ་པར་རྟོག་པ་གཉིས། ཁྱད་པར་ཅུང་ཟད་ཡོད་མ་ཡིན། །ཞེས་བྱ་བ་ནི་རྒྱུད་ཀྱི་དུམ་བུའོ། །རང་རིག་ཡེ་ཤེས་ཉིད་དུ་འགྱུར། །རང་གཞན་ཡང་དག་རིག་པ་སྤངས། །མཁའ་མཉམ་རྡུལ་བྲལ་སྟོང་པ་ཉིད། །དངོས་དང་དངོས་མེད་སྟོང་ཉིད་མཆོག །ཐབས་དང་ཤེས་རབ་ཤིན་ཏུ་འདྲེས ༑ ༑ དེ་ཉིད་སྲོག་ཆགས་རྣམས་ཀྱི་སྲོག །དེ་ཉིད་ཡི་གེ་དམ་པ་ཉིད། །དེ་ཉིད་འགྲོ་བའི་བདག་ཉིད་དེ། །དེ་ཉིད་ཐམས་ཅད་ཁྱབ་པ་པོ། །ཐམས་ཅད་ལུས་ལ་རྣམ་པར་གནས། །དངོས་དང་དངོས་མེད་དེ་ལས་བྱུང༌།

།རྣམ་པར་ཤེས་པ་ཀུན་གྱི་ཚུལ། །སྐྱེས་བུ་སྔོན་རབས་དབང་ཕྱུག་དང༌། །བདག་དང་གསོ་བ་སེམས་ཅན་དང་ ༑ ༑ དུས་དང་གང་ཟག་ཉིད་དང་ནི། །དངོས་པོ་ཀུན་གྱི་རང་བཞིན་འདི། །སྒྱུ་མའི་གཟུགས་ཅན་ཉིད་དུ་འདོད། །ཅེས་བྱ་བ་ནི་རྒྱུད་ཀྱི་དུམ་བུའོ། །འཁོར་བ་སྤངས་ནས་གཞན་དུ་ནི། །མྱ་ངན་འདས་པ་རྟོགས་མི་འགྱུར། །འཁོར་བ་གཟུགས་དང་སྒྲ་ལ་སོགས། །འཁོར་བ་ཚོར་བ་ལ་སོགས་པ། །འཁོར་བ་དབང་པོ་རྣམས་ཉིད་དེ། །འཁོར་བ་ཞེ་སྡང་ལ་སོགས་པ། །འདི་རྣམས་ཆོས་ནི་མྱ་ངན་འདས། ། རྨོངས་ཕྱིར་འཁོར་བའི་གཟུགས་ཅན་ཉིད། །རྨོངས་མེད་འཁོར་བ་དག་པས་ནི། ། འཁོར་བ་མྱ་ངན་འདས་པར་འགྱུར། །བྱང་ཆུབ་སེམས་ནི་མྱ་ངན་འདས། །ཀུན་རྫོབ་དོན་དམ་ཚུལ་ཅན་ནོ། །ཞེས་བྱ་བ་ནི་རྒྱུད་ཀྱི་དུམ་བུའོ། །ཡུལ་དང་ཡུལ་ཅན་དག་གིས་ནི། །སྐྱེ་མཆེད་བཅུ་གཉིས་དག་ཏུ་འགྱུར། །ཕུང་པོ་ལྔ་ནི་གཟུགས་ལ་སོགས ༑ ༑ མཐར་ནི་རྣམ་ཤེས་སྙིང་རྗེ་ཆེ། །དབང་པོ་དང་ནི་ཡུལ་ཉིད་དང༌། ། དབང་པོའི་རྣམ་པར་ཤེས་པ་ཉིད། །རྣལ་འབྱོར་མ་རྣམས་གོ་བྱའི་ཕྱིར། ཁམས་ནི་བཅོ་བརྒྱད་དག་ཏུ་འདོད། །རང་བཞིན་གདོད་ནས་མ་སྐྱེས་པ། །བདེན་མིན་བརྫུན་མིན་དེ་བཞིན་དུ། །ཐམས་ཅད་ཆུ་ཡི་ཟླ་བ་ལྟར། །འདོད་པས་རྣལ་འབྱོར་མས་ཤེས་གྱྀས། །ཞེས་བྱ་བ་ནི་རྒྱུད་ཀྱི་དུམ་བུའོ། །རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་གང་ཟག་མེད། །རྣམ་པར་ཤེས་པའི་གནས་དོན་ནམ ༑ ༑ ཕྱི་རོལ་གྱུར་པ་ཅུང་ཟད་མེད། །གཟུགས་དང་སྒྲ་དང་དེ་བཞིན་དྲི། །རོ་དང་རེག་བྱའི་རང་བཞིན་སྐྱེས། །ཆོས་ཀྱི་དབྱིངས་ནི་མཆོག་ཏུ་ཞི། །འདི་ནི་རིན་ཆེན་སེམས་སུ་བརྗོད། །གཟུགས་དང་ཚོར་བ་འདུ་ཤེས་དང༌། །འདུ་བྱེད་དང་ནི་རྣམ་ཤེས་ཉིད། །འདི་དག་ཐམས་ཅད་སེམས་ལས་སྐྱེས། །ཐུབ་པ་འདི་ནི་གཞན་མི་འགྱུར། །ཡིད་བཞིན་ནོར་བུ་རིན་པོ་ཆེ། །འདོད་དོན་འབྲས་བུ་རབ་སྟེར་བ། ། སེམས་ཀྱི་དེ་ཉིད་རང་བཞིན་དག །སངས་རྒྱས་བྱང་ཆུབ་འབྲས་བུ་སྟེར།

།ཞེས་བྱ་བ་ནི་རྒྱུད་ཀྱི་དུམ་བུའོ། །བཅོམ་ལྡན་འདས་དེ་བཞིན་གཤེགས་པ་རྣམས་ཇི་ལྟར་ན་སེམས་སྟོང་པ་ལགས། སེམས་ལས་ཕྱི་རོལ་གྱི་དོན་མི་སྟོང་པར་རབ་ཏུ་འབྱུང་ཞེས་བགྱི། བཀའ་སྩལ་པ། ཐོག་མེད་སྲིད་པའི་བག་ཆགས་ཀྱིས། །ཕྱི་རོལ་དོན་ནི་རྣམ་པར་བརྟག །སེམས་ཀྱིས་ཐམས་ཅད་རྣམ་བརྟགས་པས། ། སེམས་ནི་ཀུན་ཏུ་འགྲོ་བར་བརྗོད། །ཅེས་བྱ་བ་ནི་རྒྱུད་ཀྱི་དུམ་བུའོ། །ངོ་བོས་གཟུགས་མེད་མཐོང་བ་མེད། །སྒྲ་མེད་ཐོས་པ་པོ་ཡང་མེད། །དྲི་མེད་སྣོམ་པ་པོ་ཡང་མེད། །རོ་མེད་མྱང་བ་པོ་ཡང་མེད། །རེག་མེད་རེག་པ་པོ་ཡང་མེད། །སེམས་མེད་སེམས་ལས་བྱུང་བའང་མེད། །ཅེས་བྱ་བ་ནི་རྒྱུད་ཀྱི་དུམ་བུའོ། །དྲི་ཟའི་གྲོང་ཁྱེར་ལྟ་བུ་དང༌། །སྒྱུ་མ་སྨིག་རྒྱུ་ལྟ་བུ་དང༌། །འཕྲོག་པ་ཟླ་བའི་གྲོང་མཚུངས་དང་ ༑ ༑ རྨི་ལམ་རྩེ་བ་ལྟ་བུར་བལྟ། །སྒྱུ་མ་ཇི་བཞིན་ཐམས་ཅད་དུ། །བལྟ་བྱ་ཉིད་དང་རིག་པར་བྱ། །འགྲོ་བ་ཀུན་གྱི་གནས་པ་ནི། །གང་ལ་རྙེད་པར་མི་འགྱུར་ཏེ།། སྦྱོར་བ་འདུས་པ་བསམ་མི་བྱ། །ཞེས་བྱ་བ་ནི་རྒྱུད་སྡེའི་དུམ་བུའོ། །སྟོང་པ་བསྒོམ་པར་མི་བྱ་སྟེ། །སྟོང་མིན་བསྒོམ་པར་མི་བྱའོ། །སྟོང་པ་མི་སྤང་རྣལ་འབྱོར་པས ༑ ༑ སྟོང་མིན་ཡོངས་སུ་མི་སྤང་ངོ༌། །སྟོང་དང་སྟོང་མིན་གཟུང་བ་ལས། །རྟོག་པ་ཉུང་མིན་སྐྱེ་བར་འགྱུར། །ཡོངས་སུ་སྤངས་ན་ཀུན་རྟོག་ཏེ། །དེ་ཕྱིར་དེ་གཉིས་ཡོངས་སུ་སྤངས། །ཞེས་བྱ་བ་ནི་རྒྱུད་སྡེའི་དུམ་བུའོ། །སྟོང་མིན་སྟོང་པ་མིན་པའང་མིན། །དབུ་མར་དམིགས་པར་མི་འགྱུར་ཏེ། །ཤེས་རབ་ཕ་རོལ་ཕྱིན་སྦྱོར་བ ༑ ༑ ཐབས་ནི་སྙིང་རྗེའི་བདག་ཉིད་དོ། །དེ་ནས་མཛེས་པའི་སྙིང་རྗཻ་ཐབས། ། ཤེས་རབ་ཕ་རོལ་ཕྱིན་གསལ་བ། །རྣམ་རྟོག་མེད་པའི་ཆོས་རྣམས་ལ། །དངོས་པོ་མེད་ཅིང་བསྒོམ་པའང་མེད། །རྣམ་རྟོག་མེད་ཅིང་ལྷག་མོས་ལའང༌། །བརྟག་པ་ཀུན་གྱིས་བརྟག་པར་བྱ། །ཞེས་བྱ་བ་ནི་རྒྱུད་སྡེའི་དུམ་བུའོ། །འདི་ནི་གཉིས་སུ་མེད་པར་བརྗོད།

།འདི་ནི་བྱང་ཆུབ་སེམས་མཆོག་ཉིད། །རྡོ་རྗེ་རྡོ་རྗེ་སེམས་དཔའ་དཔལ། །རྫོགས་པའི་སངས་རྒྱས་བྱང་ཆུབ་ཉིད། །འདི་ནི་ཤེས་རབ་ཕ་རོལ་ཕྱིན། །ཕ་རོལ་ཕྱིན་པ་ཀུན་གྱི་དངོས། །མཉམ་ཉིད་བསམ་བྱ་ཉིད་དུ་གསུང་ ༑ ༑ སངས་རྒྱས་ཀུན་མཆོག་བསྒོམ་པ་ཉིད། །ཅེས་བྱ་བ་ནི་རྒྱུད་སྡེའི་དུམ་བུའོ ༑ ༑ གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་ཐབས་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །ལུས་ལ་ཡེ་ཤེས་ཆེན་པོ་གནས། །རྟོག་པ་ཐམས་ཅད་ཡང་དག་སྤངས། །དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལས་མ་སྐྱེས་པའོ ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །གང་ཕྱིར་འབྱུང་བ་ཆེ་བདེ་བ། །དེ་ཕྱིར་བདེ་བ་དེ་ཉིད་མིན། །ལྷན་ཅིག་སྐྱེས་པས་གང་སྐྱེས་པ། །ལྷན་ཅིག་སྐྱེས་པར་དེ་བརྗོད་བྱ། །རང་བཞིན་ལྷན་ཅིག་སྐྱེས་ཞེས་བརྗོད། །རྣམ་པ་ཐམས་ཅད་སྡོམ་པ་གཅིག ༑ ཅེས་བྱ་བ་ནི་རྒྱུད་ཀྱི་དུམ་བུའོ། །ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་ཉིད་ཀྱི་ཆོ་ག་ཡིས། །ལུས་ཀྱི་དེ་ཉིད་མི་ཤེས་ན། །དེ་དག་ཐམས་ཅད་འབྲས་བུ་མེད། །དཀྱིལ་འཁོར་ལུས་སུ་གསུངས་པ་སྟེ། །དཀྱིལ་འཁོར་བྷ་གར་བརྗོད་པ་ཉིད ༑ ༑ དཀྱིལ་འཁོར་ཡང་ནི་བྱང་ཆུབ་སེམས། །དཀྱིལ་འཁོར་གསུམ་ནི་བརྟག་པར་བྱ། །ཞེས་བྱ་བ་ནི་བཤད་པའི་རྒྱུད་ཀྱི་དུམ་བུའོ། །སྙིང་སྟོབས་སྐུ་དང་རྡུལ་ངག་བཅས། །མུན་པ་སེམས་ཀྱི་རང་བཞིན་ལས། །སྙིང་སྟོབས་ཁུ་བ་རང་བཞིན་རྡུལ ༑ ༑ མུན་པ་སྐྱེད་པར་བྱེད་པ་ཉིད། །རྡོ་རྗེ་པདྨ་མཉམ་སྦྱོར་བས། །དངོས་དང་དངོས་མེད་རོ་གཅིག་འགྱུར། །བདུད་རྩི་ལྔ་ཡི་གོང་བུའི་དངོས། །དེ་ཕྱིར་རྡོ་རྗེ་ཅན་དུ་གསུངས། །རུས་པ་རྐང་དང་ཁུ་བ་ནི། །ཕ་ལས་སྐྱེས་པར་དེ་བཞིན་གསུངས ༑ ༑ པགས་པ་དང་ནི་ཤ་དང་ཁྲག །མ་ལས་སྐྱེས་པ་ཞེས་བྱར་གྲགས། ། གོང་བུ་གཅིག་པུ་གཉིས་སུ་འགྱུར། །གཉིས་སུ་གྱུར་པ་དུ་མ་རྣམས། །རྩ་ཡི་ཀུན་སྤྱོད་གཉིས་གསུངས་པ།

།དེ་ཡི་སྒོ་ཡང་དེ་ཉིད་ལས། །དེ་རྣམས་འདུ་བའི་དུས་སུ་ནི ༑ ༑ ལྷ་ཡི་དམིགས་པར་འགྱུར་བ་ཡིན། །ཞེས་བྱ་བ་ནི་རྒྱུད་སྡེའི་དུམ་བུའོ། །ཟླ་བ་བཅུ་ཡང་ས་རྣམས་ཉིད། །སེམས་ཅན་ས་བཅུའི་དབང་ཕྱུག་གོ །འདི་དག་རྐྱེན་གྱིས་སེམས་ཅན་རྣམས། །སངས་རྒྱས་ཉིད་དུ་ཐེ་ཚོམ་མེད། །ཅེས་བྱ་བ་ནི་རྒྱུད་ཀྱི་དུམ་བུའོ། །འཁོར་ལོ་བཞི་ཡི་རབ་དབྱེ་བས། །བརྒྱ་ཕྲག་གཅིག་དང་ཉི་ཤུ་ལྷག །བྱང་ཆུབ་སེམས་ཀྱི་རང་བཞིན་གྱིས། །རྩ་རྣམས་སུམ་ཅུ་རྩ་གཉིས་མཆོག །ཅེས་བྱ་བ་ནི་རྒྱུད་སྡེའི་དུམ་བུའོ། །སངས་རྒྱས་ཀུན་གྱི་སྡོམ་པ་ནི། །ཨེ་ཝྃ་གྱི་ནི་རྣམ་པར་གྲགས། །ཨེ་ཡི་རྣམ་པ་བདེ་ཆེན་པོ། །དབང་ལས་ཡང་དག་ཤེས་པར་འགྱུར ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། །དབང་པོ་ཕུང་པོ་འབྱུང་བ་ཡི། །སངས་རྒྱས་དེ་ཡིས་དེ་མ་ཐག །ཅེས་བྱ་བ་ནི་རྒྱུད་སྡེའི་དུམ་བུའོ། །དེ་ཡི་མགོན་པོ་བརྗོད་པའི་རླུང་ ༑ ༑ ཧ་ནི་ཀུན་ཏུ་འགྲོ་བར་བརྗོད། །ཅེས་པ་དང༌། དེ་ཡི་ལུས་ཀྱི་སྟེང་སྒོ་ལའང་ ༑ ༑ རྡོ་རྗེ་ཅན་གྱི་རྟག་རྒྱུན་བཞུགས། །སྟེང་གི་སྒོར་ནི་སྦྱོར་བ་གསུམ། །སྒོ་དགུ་རྣམས་ཀྱིས་ཡོངས་སུ་བསྐོར། །ཀ་བ་གཅིག་དང་སྒོ་དགུ་ཡང༌། །སྦོམ་པ་ལྔ་ནི་ལྷག་པའི་ལྷ། །ཞེས་བྱ་བ་ནི་རྒྱུད་ཀྱི་དུམ་བུའོ། །མེ་ཉིད་དང་ནི་རླུང་ཉིད་དང༌།། དབང་ཆེན་དང་ནི་དེ་བཞིན་ཆུ། །འཁོར་ལོར་སེམས་ཀྱི་ཀུན་སྤྱོད་པ། །སྟེང་དང་ངོས་དང་བྲང་འོག་འགྲོ། །འོག་གི་སྒོས་ནི་རྣམ་པར་ཤེས། སྟེང་གི་སྒོས་ནི་ དབྱིངས་ཉིད་དེ། །རྣམ་སྣང་ལ་སོགས་སངས་རྒྱས་ལྔ། །སྟེང་གི་སྒོར་ནི་གཡོ་ཞིང་གནས

༑ ༑ དེ་རྣམས་འོད་དུ་རྣམ་པར་གནས། །སྟེང་གི་གཤེགས་སུ་གསོལ་བ་ཉིད ༑ ༑ དགུག་དང་གཤེགས་སུ་གསོལ་བ་ཡི། །ཚུལ་གྱིས་སེམས་ནི་རྟག་ཏུ་འགྲཽ།། ཞེས་བྱ་བ་ནི་རྒྱུད་ཀྱི་དུམ་བུའོ། །ཟླ་བ་དང༌། ཉི་མ་དང༌། ཨཱ་ལི་དང༌། ཀཱ་ལི་དང༌། འཕོ་བ་བཅུ་དྲུག་དང༌། དབྱུ་གུ་དྲུག་ཅུ་རྩ་བཞི་དང༌། ཆུ་ཚོད་སུམ་ཅུ་རྩ་གཉིས་དང་ ༑ ཐུན་ཚོད་བཞི་སྟེ། དེ་ལྟར་ན་ཐམས་ཅད་བཞིའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །དུས་གསུམ་སངས་རྒྱས་ཐམས་ཅད་དང༌། །མཁའ་འགྲོ་རྣལ་འབྱོར་མ་མོ་རྣམས། །འཇུག་པ་དང་ནི་ལྡོག་པ་ལ། །ཡོན་ཏན་སྐྱོན་ནི་རབ་བརྗོད་པས།། བདེ་དང་སྡུག་བསྔལ་རང་བཞིན་གྱིས། །ལྷན་ཅིག་སྐྱེས་པས་གྲུབ་པའི་གནས། ། ཞེས་བྱ་བ་ནི་རྒྱུད་སྡེའི་དུམ་བུའོ། །བསྐྱེད་པ་ཡི་ནི་རིམ་པ་དང༌། །རྫོགས་པ་ཡི་ནི་རིམ་པ་ཉིད། །རིམ་གཉིས་རྣམ་པར་གནས་ནས་ནི། །རྡོ་རྗེ་ཅན་གྱིས་ཆོས་འཆད་དོ ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །ཕལ་པའི་གནས་སྐབས་གཞོམ་པའི་ཕྱིར།། བསྒོམ་པ་ཡང་དག་རབ་ཏུ་གྲགས། །རང་བཞིན་གནས་སྐབས་བསྒོམ་པ་ལས། ། བསྒོམ་པ་མ་ཡིན་མི་བསྒོམ་མིན། །བྱང་ཆུབ་སེམས་དཔའ་རྣམས་ཀྱིས་རྟོགས་པ་དེ་བཞིན་ཏེ། འོན་ཀྱང་མིག་གཙང་བའི་ཚད་མཉམ་པ་སྦྱང་བའི་ཕྱིར་སངས་རྒྱས་ཀྱི་སྐུ་གཟུགས་བསྒོམ་པར་བྱའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །བསྐྱེད་པའི་རིམ་པའི་རྣལ་འབྱོར་གྱིས། །བརྟུལ་ཞུགས་ཅན་གྱིས་སྤྲོས་པ་བསྒོམ། །སྤྲོས་པའང་རྨི་ལམ་ལྟར་བྱས་ནས། །སྤྲོས་པ་ཉིད་ཀྱིས་སྤྲོས་མེད་བྱེད། །ཅེས་བྱ་བ་ནི་རྒྱུད་ཀྱི་དུམ་བུའོ། །དེ་ཕྱིར་དཀྱིལ་འཁོར་འཁོར་ལོ་ཞེས། །ཐབས་ནི་བདེ་བའི་སྡོམ་པ་སྟེ། །སངས་རྒྱས་ང་རྒྱལ་རྣལ་འབྱོར་གྱིས། །སངས་རྒྱས་ཉིད་དུ་འགྲུབ་པར་འགྱུར། །སྟོན་པ་སུམ་ཅུ་རྩ་གཉིས་མཚན། །གཙོ་བོ་དཔེ་བྱད་བརྒྱད་ཅུར་ལྡན ༑ ༑ དེ་ཕྱིར་ཐབས་ནི་བསྒྲུབ་བྱ་དང༌། །དེ་ནི་ཐབས་ཀྱི་གཟུགས་ཅན་ནོ། ། ཞེས་བྱ་བ་ནི་རྒྱུད་ཀྱི་དུམ་བུའོ།

།སངས་རྒྱས་ང་རྒྱལ་དམིགས་ནས་ནི། །ཆོས་ཀྱི་དབྱིངས་ནི་འོད་གསལ་བ། །གང་ཞིག་བསྒོམ་པ་དེ་བས་ན། །སེམས་ཅན་སངས་རྒྱས་མཉམ་པར་འགྱུར། །ཞེས་བྱ་བ་ནི་རྒྱུད་ཀྱི་དུམ་བུའོ། །རྡོ་རྗེ་སྙིང་པོས་གསོལ་བ། རྫོགས་པའི་རིམ་པ་རྣལ་འབྱོར་འདི། །དེ་ཡི་བདེ་བ་བདེ་ཆེན་བརྗོད།། བསྐྱེད་པ་ཡིས་ནི་ཅི་ཞིག་འཚལ། །བཅོམ་ལྡན་འདས་ཀྱིས་བཀའ་སྩལ་པ། །ཨེ་མ་བྱང་ཆུབ་སེམས་དཔའ་ཆེ། །དད་པའི་ཤུགས་ཀྱིས་རབ་ཏུ་ཉམས། །ལུས་ཀྱི་དངོས་མེད་གང་ལས་བདེ། །བདེ་བ་སྨྲ་བར་མི་ནུས་སོ། ཁྱབ་དང་ཁྱབ་བྱེད་ཚུལ་གྱིས་ནི། །བདེ་བས་འགྲོ་བ་ཁྱབ་པ་སྟེ། །ཇི་ལྟར་མེ་ཏོག་ལ་གནས་དྲི། །མེ་ཏོག་དངོས་མེད་ཤེས་མི་འགྱུར། །དེ་བཞིན་གཟུགས་སོགས་དངོས་མེད་པས། །བདེ་བ་ཉིད་ཀྱང་དམིགས་མི་འགྱུར། །དངོས་ང་དངོས་པོ་མེད་པ་ང། །དངོས་པོ་རྟོགས་ཕྱིར་སངས་རྒྱས་ང༌། །ཞེས་བྱ་བ་ནི་རྒྱུད་སྡེའི་དུམ་བུའོ། །རིགས་དང་འབྱུང་བ་ལྔ་རྣམས་དང༌། །ཕུང་པོ་ལྔ་ཡི་རང་བཞིན་གྱིས། །རིགས་དང་བགྲང་བྱ་འདི་ཡིས་ནི ༑༑ རིགས་ཞེས་མངོན་པར་བརྗོད་པར་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །སྐྱེ་བོ་མི་བཟད་པ་ཡི་ལས། །གང་དང་གང་གིས་འཆིང་འགྱུར་བ། །ཐབས་དང་བཅས་ན་དེ་ཉིད་ཀྱིས། །སྲིད་པའི་འཆིང་བ་ལས་གྲོལ་འགྱུར། །ཞེས་བྱ་བ་ནི་རྒྱུད་ཀྱི་དུམ་བུའོ། །ངེས་པར་དངོས་པོ་ཐམས་ཅད་ཀྱི། །དག་པ་དེ་བཞིན་ཉིད་དུ་བརྗོད ༑ ༑ ཕྱི་ནས་རེ་རེའི་དབྱེ་བ་ཡིས། །ལྷ་རྣམས་ཀྱིས་ནི་བརྗོད་པར་བྱ། །ཕུང་པོ་ལྔ་དང་དབང་པོ་དྲུག །སྐྱེ་མཆེད་དྲུག་དང་འབྱུང་ཆེན་ལྔ། །རང་བཞིན་གྱིས་ནི་རྣམ་པར་དག །ཉོན་མོངས་ཤེས་བྱའི་སྒྲིབ་སྦྱང་བྱ། །རང་རིག་བདག་ཉིད་དག་པ་ཉིད ༑ ༑ དག་པ་གཞན་གྱིས་རྣམ་གྲོལ་མིན། །ཡུལ་གྱི་དངོས་པོ་དག་པའི་ཕྱིར། ། རང་གིས་རིག་པའི་བདེ་བ་མཆོག །ཅེས་བྱ་བ་ནི་རྒྱུད་ཀྱི་དུམ་བུའོ། །དང་པོ་གོམས་པར་བྱེད་དུས་ཀྱི། །གནས་ནི་གང་དུ་བསྔགས་པའི་སེམས། །གཅིག་ཏུ་མཉམ་གཞག་འགྲུབ་འགྱུར་བའི།

།གནས་ནི་བཟང་པོ་ངེས་པར་བརྟག །རང་གི་ཁྱིམ་དུ་མཚན་དུས་སུ། །བདག་ཉིད་འགྲུབ་པའི་སེམས་ཀྱིས་ནི། །རྣལ་འབྱོར་མ་བསྒོམ་ཤེས་རབ་ཅན། །ཡང་ན་ཧེ་རུ་ཀ་དཔལ་གཟུགས། །འཐོར་འཐུང་སོ་རྩི་ཟ་བ་དང༌། །རྐང་པ་འཁྲུད་དང་ཟ་བ་དང༌། །འདུག་དང་ཁྲོ་དང་དགོད་པ་དང༌། ། བཅོམ་ལྡན་འདས་མ་བསྟེན་པ་ནའང༌། །བརྟུལ་ཞུགས་ཅན་གྱིས་རྣམ་པར་བསྒོམ ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། །བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔའི་བར། །གང་ཚེ་དཀྱིལ་འཁོར་བསྡུ་བ་ཡི། །སྒོར་ནི་ལྕགས་ཀྱུ་ཞགས་པ་དང༌། །ལྕགས་སྒྲོག་དེ་བཞིན་དྲིལ་བུ་ཉིད། །འཇུག་པའི་སྒོ་སྲུང་བརྗོད་པར་བྱ། །སངས་རྒྱས་མགོན་པོ་གང་ཉིད་ཀྱིས། །དཀྱིལ་འཁོར་དབུས་སུ་གང་གྱུར་པ། །དེ་ཉིད་ཀྱི་ནི་དཀྱིལ་འཁོར་བརྗོད། །སྙིང་པོ་ཡོངས་སུ་བཟུང་དཀྱིལ་འཁོར ༑ ༑ ཞེས་བྱ་བ་ནི་རྒྱུད་སྡེའི་དུམ་བུའོ། །དང་པོ་སྟོང་པའི་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། །གསུམ་པ་ལ་ནི་གཟུགས་བརྙན་རྫོགས། །བཞི་པ་ལ་ནི་ཡིག་འབྲུ་དགོད། །ཅེས་བྱ་བ་ནི་རྒྱུད་ཀྱི་དུམ་བུའོ། །བླ་མ་རྡོ་རྗེ་རྣམས་མཆོད་ཅིང༌། །བདུན་པོ་རྣམ་པར་དག་པ་བྱ། །བྱང་ཆུབ་སེམས་ནི་བསྐྱེད་ནས་སུ།། ཆོས་ཀྱི་འབྱུང་གནས་རྣམ་པར་བསྒོམ། །དེ་ལས་སངས་རྒྱས་གནས་བསམས་ནས ༑ ༑ རྣམ་པ་ལྔ་ནི་བསྒོམ་པར་བྱ། །དང་པོར་སྐྱེས་བུ་བསམས་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། །དྲི་ཟ་མཉམ་པར་ཞུགས་པ་ནི། །ཞུ་བ་རྗེས་སུ་དྲན་པར་བྱ། །མཚམས་ཀྱི་ལྷ་མོས་བསྐུལ་བར་བྱ། །འཁོར་ལོའི་འདྲེན་པས་བསྐུལ་ནས་ནི། །མིག་ལ་སོགས་པ་གཏི་མུག་སོགས། །རྡོ་རྗེ་གསུམ་ནི་གནས་གསུམ་དགོད། །ཕྱི་ནས་རྗེས་ཆགས་རྡོ་རྗེ་སྟེ། །ཡེ་ཤེས་རྣམ་པར་བཞུགས་པར་ཡང་ ༑ ༑ དབང་ནི་རིག་མ་བརྒྱད་རྣམས་ཀྱི། །ཡང་ནི་བདུད་རྩི་མྱང་བ་དང༌། །ལྷ་མོ་བརྒྱད་ཀྱི་མཆོད་པ་ཉིད། །འཁོར་ལོའི་འདྲེན་པ་བསྟོད་པའོ།

།རང་བྱིན་བརླབ་པས་བྱིན་བརླབས་ཏེ། །དེ་ལ་ཡན་ལག་དྲུག་བསྒོམ་བྱ། །ཕྱི་ནས་ཡང་ནི་དམ་ཚིག་གི །ཆོ་ག་གོ་སྐབས་མེད་པས་སོ། །ཕྱག་མཚན་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། །གཉིས་པ་དུ་བ་འདྲ་བ་ཡིན། །གསུམ་པ་མེ་ཁྱེར་འདྲ་བ་ཡིན། །བཞི་པ་མར་མེ་ཉེར་འབར་བ། །ལྔ་པ་རྟག་ཏུ་སྣང་བ་སྟེ། །སྤྲིན་མེད་ནམ་མཁའ་འདྲ་བ་ཉིད། །དེ་ནི་ཐམས་ཅད་མཁྱེན་པའི་རྒྱུ། །དངོས་གྲུབ་ཉེ་བར་འགྱུར་བ་ཡིན། །ཕྱི་ནས་སྒྱུ་མའི་རྣམ་པ་ལྟར། །རྨི་ལམ་སྒྱུ་མའི་སྐད་ཅིག་འགྱུར། ཁམས་གསུམ་རྒྱུ་དང་མི་རྒྱུ་བ། །མ་ལུས་ལུས་པ་མེད་པར་འགྲུབ། །ཅེས་བྱ་བ་ནི་རྒྱུད་སྡེའི་དུམ་བུའོ། །རྣལ་འབྱོར་མ་ལུས་དབུས་གནས་པ། །ཇི་ལྟར་ཕྱི་རོལ་དེ་ལྟར་ནང༌། །སྡོམ་པའི་དེ་ཉིད་རབ་ཏུ་ཕྱེ། །ཞེས་བྱ་བ་ནི་རྒྱུད་ཀྱི་དུམ་བུའོ། །དེ་ཉིད་ཡང་དག་བཤད་པ་ནི། །དགའ་བ་ལ་སོགས་ས་རྣམས་ཏེ། །དབང་པོ་ལ་སོགས་རང་བཞིན་གྱི། །བྱང་ཆུབ་སེམས་དཔའ་རྣམས་ཀྱི་གནས། །ཕུང་པོ་ལ་སོགས་ཁྱད་པར་གྱི། །སངས་རྒྱས་ཐམས་ཅད་ཀྱི་ནི་གནས། །སངས་རྒྱས་བྱང་ཆུབ་སེམས་དཔའ་ཡི། །སངས་རྒྱས་ཉིད་ནི་མཆོག་ཏུ་འབབ། །ཅེས་བྱ་བ་ནི་རྒྱུད་སྡེའི་དུམ་བུའོ། །གང་ཕྱིར་བཅུ་དྲུག་ཆ་མེད་པས། །འབད་པས་ཀུན་གྱི་ལྷག་མ་སྦང་ ༑ ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། །བཅོ་ལྔའི་ཆ་ཡི་བདག་ཉིད་ཀྱི ༑ ༑ ཟླ་བ་བྱང་ཆུབ་སེམས་སུ་འགྱུར། །བདེ་བ་ཆེན་པོ་ཨཱ་ལིའི་གཟུགས། །རྣལ་འབྱོར་མ་རྣམས་དེ་ཡི་ཆ། །རྡོ་རྗེའི་སྙིང་པོས་གསོལ་པ། རྣལ་འབྱོར་མ་ཀུན་ལས་བྱུང་བ། །ལྷན་ཅིག་སྐྱེས་དགའི་རང་བཞིན་ཉིད། །འགྲིབ་མེད་བཏུང་མཆོག་ནམ་མཁའ་ཉིད། །ག་པུར་ངེས་པར་ཅིས་མི་སྤང༌། །བཀའ་སྩལ་པ། ཇི་ལྟར་སྨྲ་བ་དེ་བཞིན་ནོ། །གསོལ་པ། ཐབས་གང་གིས་བྱང་ཆུབ་ཀྱི་སེམས་བསྐྱེད་པ་ལགས། བཀའ་སྩལ་པ། དཀྱིལ་འཁོར་འཁོར་ལོའི་ཐབས་དང་ནི། །རང་བྱིན་བརླབ་པའི་རིམ་པས་ཀྱང༌། །ཀུན་རྫོབ་དོན་དམ་གཟུགས་ཅན་གྱི།

།བྱང་ཆུབ་སེམས་ནི་རབ་ཏུ་བསྐྱེད། །ཅེས་བྱ་བ་ནི་རྒྱུད་སྡེའི་དུམ་བུའོ། །མཁའ་འགྲོ་སྣ་ཡི་མཐར་གནས་པ ༑ ༑ ཡུངས་དཀར་ཙམ་དུ་རྣམ་པར་བསྒོམ། །ཡུངས་དཀར་ལ་ནི་འགྲོ་བ་ཀུན། ཁམས་གསུམ་རྒྱུ་དང་མི་རྒྱུ་བ། །དེ་ལྟར་སྒོམ་པར་བྱེད་པ་ཡིས། །རང་གི་བྱིན་བརླབ་རབ་ཏུ་འགྲུབ། །ཅེས་བྱ་བ་ནི་རྒྱུད་སྡེའི་དུམ་བུའོ། །ལྟེ་བར་གཏུམ་མོ་སྦར་བ་ཡིས། །དེ་བཞིན་གཤེགས་པ་ལྔ་བསྲེགས་ཤིང༌། །སྤྱན་ལ་སོགས་པ་ཡང་བསྲེགས་ནས། །བསྲེགས་པས་རི་བོང་ཅན་ཧཾ་འཛག །ཅེས་བྱ་བ་ནི་རྒྱུད་སྡེའི་དུམ་བུའོ། །སྐྱེད་བྱེད་མ་དང་སྲིང་མོ་དང༌། །རྣལ་འབྱོར་རིག་པས་རྟག་ཏུ་མཆོད།། གར་མ་ཚོས་མ་རྡོ་རྗེ་མ། །གདོལ་པ་དེ་བཞིན་བྲམ་ཟེ་མོ། །ཐབས་དང་ཤེས་རབ་ཆོ་ག་ཡིས། །དེ་ཉིད་རིག་པས་རྟག་ཏུ་མཆོད། །ཅེས་བྱ་བ་ནི་རྒྱུད་ཀྱི་དུམ་བུའོ། ། མ་དང་སྲིང་མོ་ཉིད་དང་ཡང༌། །དེ་བཞིན་ཞང་པོའི་ཆུང་མ་ཉིད། །མ་ཡི་སྤུན་དང་སྒྱུག་མོ་དང༌། །དེ་བཞིན་ཕ་ཡི་སྲིང་མོ་ཉིད། །རིག་མ་བརྒྱད་དུ་རབ་ཏུ་གྲགས། ། ཞེས་བྱ་བ་ནི་རྒྱུད་ཀྱི་དུམ་བུའོ། །བྲམ་ཟེ་མོ་དང་རྒྱལ་རིགས་དང༌། །རྗེ་བོ་དེ་བཞིན་དམངས་མོ་དང༌། །གར་མ་ཚོས་མ་གཡུང་མོ་དང༌། །དེ་བཞིན་དུ་ནི་གདོལ་པ་མོ། །ཞེས་བྱ་བ་ནི་རྒྱུད་ཀྱི་དུམ་བུའོ། །བསྟན་པ་ལ་སྨོད་པའི་འཇིགས་པ་དང༌། སྐྱེ་བོ་གདུག་པ་ཅན་གྱི་ནང་དུ་ནི་རང་གི་སེམས་འབའ་ཞིག་དེ་ལ་བསམས་ལ་ལྷག་པར་མོས་པས་དེ་མངོན་དུ་བྱའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །སྐད་ཅིག་དབྱེ་བས་ཕྱེ་བ་ཉིད། །དགའ་བ་དེ་ལས་སྐྱེ་བར་འགྱུར། །སྐད་ཅིག་ཤེས་ནས་བདེ་ཤེས་པ། །ཨེ་ཝྃ་རྣམ་པ་རབ་ཏུ་གནས། །ཞེས་བྱ་བ་ནི་རྒྱུད་ཀྱི་དུམ་བུའོ ༑ ༑ དང་པོར་དགའ་བ་ཙམ་ཉིད་དེ། །གཉིས་པའི་གྲངས་ལ་མཆོག་དགའ་ཉིད ༑ ༑ གསུམ་པ་ལ་ནི་དགའ་བྲལ་ཉིད། །བཞི་པ་ལྷན་ཅིག་སྐྱེས་པར་བརྗོད། ། ཅེས་བྱ་བ་ནི་རྒྱུད་ཀྱི་དུམ་བུའོ། །ལྷན་ཅིག་སྐྱེས་དགའི་རང་བཞིན་དུ། །མཆོག་མཐའ་དགའ་བྲལ་དང་པོར་ནི།

།མུན་པ་ལ་ནི་མར་མེ་བཞིན། །དེ་བཞིན་བུས་ཀྱང་ཡིད་ཆེས་གྱིས། །ཞེས་བྱ་བ་ནི་རྒྱུད་ཀྱི་དུམ་བུའོ། །དགའ་བྲལ་དགའ་བ་དག་གི་མཐར། །རྟོག་པའི་དྲ་བ་རྣམ་པར་སྤངས། །འགྱུར་མེད་འཁྲུལ་པ་ལས་འདས་ཤིང༌། །ཀྱེ་ཡི་རྡོ་རྗེ་རྣམ་པར་གསལ། །ཞེས་བྱ་བ་ནི་རྒྱུད་ཀྱི་དུམ་བུའོ། ། རྣམ་པ་མེད་ཅིང་དོགས་པ་མེད། །འདོད་པ་མེད་ཅིང་སྡིག་པ་བྲལ། །ཐོག་མ་ཐ་མའི་རྟོག་ལས་གྲོལ། །མཁས་པས་ནམ་མཁའ་ལྟ་བུར་བསྒོམ། །སྙིང་རྗེར་ལྡན་པས་སེམས་ཅན་ལ། །རྒྱབ་ཀྱིས་ཕྱོགས་པར་མི་བྱ་ཞིང༌། །སེམས་ཅན་ཡོད་དང་ཡོད་མིན་ཞེས། །དེ་ལྟར་ཡོངས་སུ་བརྟག་མི་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ།། སྒོམ་པ་པོ་མེད་བསྒོམ་པའང་མེད། །ལྷ་མེད་སྔགས་ཀྱང་ཡོད་མ་ཡིན། །སྤྲོས་པ་མེད་པའི་རང་བཞིན་ལ། །སྔགས་དང་ལྷ་ནི་ཡང་དག་གནས། །ཞེས་བྱ་བ་ནི་རྒྱུད་ཀྱི་དུམ་བུའོ། །ང་ལས་འགྲོ་བ་ཐམས་ཅད་བྱུང༌། །ང་ལས་གནས་གསུམ་པོ་ཡང་བྱུང་ ༑ ༑ ང་ཡིས་འདི་ཀུན་ཁྱབ་པ་སྟེ། །འགྲོ་བའི་རང་བཞིན་གཞན་མ་མཐོང༌། ། བཟའ་དང་བཏུང་དང་བླུགས་པ་དང༌། །ཉལ་དང་ལོག་དང་སེམས་པ་ན། །ཕྱག་རྒྱ་ཆེན་པོ་མངོན་འདོད་པས། །དེ་ནས་མངོན་དུ་འགྲོ་བར་འགྱུར། །ཞེས་བྱ་བ་ནི་རྒྱུད་ཀྱི་དུམ་བུའོ། །དབང་པོ་གང་དང་གང་ལམ་འགྱུར། །དེ་ནི་དེ་ཡི་ངོ་བོར་བྱ། ། མཉམ་པར་མ་བཞག་རྣལ་འབྱོར་ཉིད། །རྟག་པར་ཤིན་ཏུ་མཉམ་གཞག་ཉིད། ། ཅེས་བྱ་བ་ནི་རྒྱུད་ཀྱི་དུམ་བུའོ། །ས་དང་ཆུ་དང་རླུང་དང་ནི། །མེ་དང་ནམ་མཁའ་ཉིད་དང་ནི། །རང་གཞན་རིག་པའི་ཚོར་བ་ཡིས། །ཀུན་གྱི་སྐད་ཅིག་མི་ནོན་ནོ། ། ཞེས་བྱ་བ་ནི་རྒྱུད་ཀྱི་དུམ་བུའོ། །འཇིགས་སྨྱོ་དེ་བཞིན་སྡུག་བསྔལ་དང༌། །མྱ་ངན་གདུང་བ་འཚེ་བ་དང༌། །འདོད་ཆགས་ཞེ་སྡང་གཏི་མུག་ཆེས། །སྒྲུབ་པ་པོ་ནི་ཉོན་མི་མོངས། །ཕན་དང་གནོད་པའི་འབྲས་འབྱུང་བར། །དེ་ལྟར་ངེས་པར་ཤེས་པ་ཡིས ༑ ༑ རྣལ་འབྱོར་པས་ནི་སྐད་ཅིག་ཀྱང༌། །ངུ་འབོད་སོགས་པར་ཇི་ལྟར་འགྲོ།། ཞེས་བྱ་བ་ནི་རྒྱུད་ཀྱི་དུམ་བུའོ།

།རིམ་པ་གཉིས་ཀྱི་དེ་ཁོ་ན་ཉིད་བསྡུས་པ་བསྒོམ་པའི་དུམ་བུའོ།། །།དེ་ནས་རྡོ་རྗེ་སློབ་དཔོན་གྱི། །མཚན་ཉིད་ཡང་དག་རབ་བཤད་བྱ། །དེ་ཡིས་ཉེ་བར་བསྟན་པའི་སྔགས། །སྒྲུབ་པ་པོ་ཡི་ཉེ་བར་འགྱུར། །དལ་ཞིང་ཟབ་མོའི་ཆོས་དང་ལྡན། །རིག་པ་ཐམས་ཅད་མཁས་པར་བཅས། །སྦྱིན་སྲེག་དཀྱིལ་འཁོར་སྔགས་ཤེས་ཤིང༌། །རབ་གནས་གཏོར་མའི་ཕ་རོལ་སོན། །དེ་ཉིད་བཅུ་ནི་རྣམ་པར་རིག །ཉན་ཐོས་སྤྱོད་པ་སྲུང་བ་པོ། །སྔགས་སྤྱོད་རིམ་པར་གུས་པ་དང་ ༑༑ གཟུགས་ལྡན་མཐོང་ན་དགའ་བ་དང༌། །དཀྱིལ་འཁོར་བྲྀ་ཞིང་བཟླས་པར་ལྡན ༑ ༑ རྩ་བའི་ལྟུང་བ་འཇོམས་པ་པོ། །སྔགས་དང་ལུས་སྐྱོབ་སྦྱོར་བ་ཡིས། ། འཇིགས་རྟེན་རྣམས་ནི་བདེ་བར་བྱེད། །ཅེས་བྱ་བ་ནི་རྒྱུད་སྡེའི་དུམ་བུའོ། །དེ་ཁོ་ན་ཉིད་ཀྱི་རྣལ་འབྱོར་པས་སྦྱོར་གྱི་ངེས་པ་བྱས་ནས། བཀའི་གནང་བ་དང༌། རང་གི་དམ་ཚིག་ལ་གནས་པས་སྒོམ་པར་བྱེད་ན། ལག་པའི་ཕྱག་རྒྱ་དང༌། སྔགས་དང་ ༑ གཟུགས་བརྙན་གྱི་ང་རྒྱལ་བསྒོམས་པས་ཐུན་མོང་གི་དངོས་གྲུབ་སྐྱེད་པར་བྱེད་པའི་དམ་ཚིག་ཡིན་ནོ། །ཞེས་བྱ་བས་ཅི་ཞིག་བྱ། གཞུང་ཐམས་ཅད་སྤངས་ནས་ཐོབ་པའི་གནས་ཀྱི་བསམ་གཏན་གྱི་རྣལ་འབྱོར་དེ་བཙན་པས་རང་རིག་པ་ཙམ་ལ་སྤྲོ་བས། ཉིན་མཚན་དུ་གོམས་པར་བྱེད་དོ། །ཞེས་བྱ་བ་ནི་རྒྱུད་སྡེའི་དུམ་བུའོ ༑ ༑ ཡོངས་སུ་རྫོགས་པའི་དབང་ནི་སློབ་དཔོན་གྱི་དབང་ཐམས་ཅད་དོ། ། སློབ་མ་མཆོག་འབྲིང་ཐ་མ་ལས། ཐ་མ་ལ་དཀྱིལ་འཁོར་གྱི་དབང་དང་ཉིན་པར་གྱི་ཐིག་ལེའོ། །འབྲིང་པོ་ལ་ནི་ཉ་ཕྱིས་ཀྱིས་སོ། །མཆོག་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། །ཞེས་བྱ་བ་ནི་བཤད་པའི་རྒྱུད་ཀྱི་དུམ་བུའོ ༑༑ བསྐལ་པ་བྱེ་བ་གྲངས་མེད་པས། །ཇི་སྲིད་སངས་རྒྱས་མ་ཐོབ་པ། །གང་གིས་དམ་པའི་བདེ་བ་ཁྱོད། །སྐྱེ་བ་འདིར་ནི་ཐོབ་པར་འགྱུར། །ཡང་ན་རྡོ་རྗེ་འཛིན་པ་ཉིད། །ཡང་ན་འཁོར་ལོས་སྒྱུར་བའམ། །འདིས་ནི་གྲུབ་པ་ཆེན་པོ་བརྒྱད ༑ ༑ གཞན་ཡང་ཡིད་ལ་འདོད་པ་ཐོབ།

།ཅེས་བྱ་བ་ནི་རྒྱུད་སྡེའི་དུམ་བུའོ། ། གང་ཟག་གི་རིགས་རྣམ་པར་དབྱེ་བ་བསྟན་པའོ།། །།སློབ་དཔོན་སྨད་པར་མི་བྱ་ཞིང༌། །བདེ་གཤེགས་བཀའ་ལས་འདའ་མི་བྱ ༑ ༑ སྤུན་ལ་སྨད་པ་ཉིད་མི་བྱ། །སེམས་ཅན་རྣམས་ལ་གདུག་བྱམས་དང༌། ། སྐལ་མེད་དེ་ཉིད་གཏམ་མི་བྱ། །སྐལ་ལྡན་སེམས་ཅན་སྤང་མི་བྱ། །བདག་གི་ལུས་ལ་ངེས་མི་སྨད། །ཆོས་ཉིད་ཚད་ནི་གཟུང་མི་བྱ། །གཞན་གྱི་ཆོས་ལ་སྨད་མི་བྱ ༑ ༑ བུད་མེད་ཉིད་ལའང་སྨད་མི་བྱ། །རྩ་བའི་ལྟུང་བ་རབ་ཏུ་སྤངས་པ་མདོར་བསྟན་པ་ཞེས་བྱ་བའི་ཏིང་ངེ་འཛིན་ཏོ། །ཇི་སྲིད་བྱང་ཆུབ་སྙིང་པོའི་བར། །དཀོན་མཆོག་གསུམ་ནི་སྤང་མི་བྱ། །རྟག་ཏུ་དམ་ཚིག་བསྲུང་བར་བྱ། །རྡོ་རྗེ་དྲིལ་བུ་གཟུང་བར་བྱ། །གཙུག་ཏོར་རྟག་ཏུ་བཅང་བར་བྱ། །རྟག་ཏུ་སྦྱིན་སྲེག་དགང་བར་བྱ ༑ ༑ རྟག་ཏུ་དཀྱིལ་འཁོར་བཞེངས་པར་བྱ། །རྟག་ཏུ་བདེ་གཤེགས་རབ་གནས་བྱ ༑ ༑ འབྱུང་པོ་ཆེ་ལ་གཏོར་མ་སྦྱིན། །ཕྱག་རྒྱ་བཅིང་བ་རྣམ་སྤང་ཞིང༌། །མཆོད་རྟེན་ལས་ནི་མི་བྱ་སྟེ། །རྡོ་རྗེ་གསུམ་མཆོག་ཕྱག་མི་བྱ། །དཀྱིལ་འཁོར་ལ་སོགས་ལུས་ཀྱི་ལས། །རྨི་ལམ་དུ་ཡང་མི་བྱའོ། །སློབ་དཔོན་གཞན་ལ་ཕྱག་མི་བྱ། །བླ་མའི་རྒན་རབས་ཕྱག་འཚལ་ལོ། །རྟག་པར་རྒྱུན་དུ་སྔགས་བཟླས་ཤིང༌། །བསམ་གཏན་ཉིད་དང་འབྲལ་མི་བྱ། །རྟག་ཏུ་སློབ་མ་བསྡུ་བྱ་ཞིང༌། །རྟག་པ་རུ་ནི་བཤད་པར་གྱིས། །རྟག་ཏུ་སེམས་ཅན་བསྐྱང་བར་བྱ། །རྟག་ཏུ་སངས་རྒྱས་ཆེར་མཉེས་བྱ

༑ ༑ ཛམྦྷ་ལ་ལ་ཆུ་སྦྱིན་ཞིང༌། །ལས་རྣམས་ཐམས་ཅད་ཡང་དག་སྤྱད། །བྱེ་མའི་མཆོད་རྟེན་ལས་ལ་ཡང༌། །མཁས་པས་ཆོ་ག་བཞིན་དུ་བྱ། །ཞེས་བྱ་བ་ནི་རྒྱུད་སྡེའི་དུམ་བུའོ། །རྡོ་རྗེ་སྡོམ་པ་བྱིན་ནས་སུ། །བུམ་པའི་དབང་ནི་བསྐུར་ནས་ཀྱང་ ༑ ༑ རྡོ་རྗེ་ཐབ་ཁུང་རབ་སྦྱོར་བས། །སྦྱང་བར་ཡང་དག་བསྟན་པའོ། །ཉི་མ་དག་ནི་གསུམ་པ་ན། །རུས་པའི་ཕྲེང་བ་བསྡུ་བར་བྱ། །འོ་མ་དྲི་བཟང་བསང་གཏོར་ནས། །དེ་ཡིས་མཆོད་རྟེན་ཡང་དག་བརྩམ། །ཞེས་བྱ་བ་ནི་རྒྱུད་སྡེའི་དུམ་བུའོ ༑ ༑ དེ་ནས་རྡོ་རྗེ་འཛིན་རྒྱལ་ནི། །དབུགས་དབྱུང་ཐམས་ཅད་རབ་རྩེལ་བས།། དམ་ཚིག་རྡོ་རྗེ་བསྲུང་དོན་དུ། །སྦས་པའི་སྤྱོད་ཡུལ་འདི་གསུངས་པའོ། །ཞེས་བྱ་བ་ནི་རྒྱུད་ཀྱི་དུམ་བུའོ། །དང་པོ་རྡོ་རྗེའི་དེ་ཉིད་དེ། །དྲིལ་བུ་ཡང་ནི་གཉིས་པའོ།། གསུམ་པ་ཕྲེང་བའི་དེ་ཉིད་དེ། །བཞི་པ་ཡེ་ཤེས་བསྟན་པའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །གླེགས་བམ་དང་ནི་བྲིས་སྐུ་གཉིས། །སྐལ་མེད་མཐོང་ན་དངོས་གྲུབ་མེད། །ཡང་དག་རང་བཞིན་ལྡན་པ་ལ། །རེས་འགའ་ཙམ་ཞིག་བསྟན་པ་ཉིད ༑ ༑ ཅེས་བྱ་བ་ནི་རྒྱུད་ཀྱི་དུམ་བུའོ། །ན་དང་ག་ཧ་དང་པོ་དང༌། །མཐའ་ཡི་ཤྭ་དང་དང་པོའི་ཤྭ །ཀྱེ་ཡི་རྡོ་རྗེའི་དངོས་གྲུབ་ཕྱིར། །བདུད་རྩི་ལྔ་ཡང་དེ་བཞིན་བཟའ ༑ ༑ ཞེས་བྱ་བ་ནི་རྒྱུད་ཀྱི་དུམ་བུའོ། །དུར་ཁྲོད་རི་ཡི་བྱ་སྐྱིབས་དང༌། །དེ་བཞིན་མི་མེད་གྲོང་ཁྱེར་རམ། །ཡང་ན་དབེན་པའམ་རྒྱ་མཚོའི་མཐར། །བཟའ་བ་འདི་ནི་རབ་ཏུ་བཟའ། །ཞེས་བྱ་བ་ནི་རྒྱུད་ཀྱི་དུམ་བུའོ། །ཡི་དྭགས་ཟླ་ཕྱེད་བཅུ་བཞི་དང༌། །དེ་བཞིན་དུ་ཡང་བརྒྱད་པ་ཉིད། །རྒྱལ་མཚན་དང་ནི་མཚོན་བསྣུན་དང་ ༑ ༑ ལན་བདུན་པ་ཡང་བཟའ་བར་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། ། གཟུགས་ཅན་མ་དང་འོ་བྱེད་མ། །ལཱ་མཱ་ཡོངས་གྱུར་བྱིས་བཅས་མོ། །མི་ལྡོག་པ་དང་འདོད་པ་མོ། །འདི་དག་མཁའ་འགྲོ་བདུན་དུ་གསུངས། །ཞེས་བྱ་བ་ནི་རྒྱུད་ཀྱི་དུམ་བུའོ། །དབུས་སུ་ཀྱེ་ཡི་རྡོ་རྗེའི་གཟུགས།

།ཇི་ལྟར་སྔར་བཞིན་གནས་ཤེས་ནས། །ཕྱོགས་དང་ཕྱོགས་བྲལ་དག་ཏུ་ཡང༌། །དེ་ནས་རྣལ་འབྱོར་མ་རྣམས་དགོད ༑ ༑ ཅེས་བྱ་བ་ནི་རྒྱུད་ཀྱི་དུམ་བུའོ། །བདེ་ཞིང་རངས་ཤིང་གར་དང་ནི། །གླུ་དང་རོལ་མོའི་སྒྲ་བྱེད་དང༌། །དྲི་དང་ཕྲེང་བ་བྱུག་པ་ཡི། །རིག་པའི་རྒྱལ་པོ་རབ་ཏུ་འགྲུབ། །ཅེས་བྱ་བ་ནི་རྒྱུད་ཀྱི་དུམ་བུའོ། །དེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བཤད་པར་བྱའོ། །ཞེས་བྱ་བ་ནི་རྒྱུད་སྡེའི་དུམ་བུའོ། །རྣལ་འབྱོར་པ་དམ་ཚིག་ཉམས་པས་བག་མེད་པར་སྐྱེ་བར་འགྱུར་ཏེ། ཡང་བྱང་ཆུབ་སེམས་དཔའི་དམ་ཚིག་ཡང་དག་པར་བླངས་པར་བྱས་ནས། མི་ཕྱེད་པ་སྡོམ་པ་གཟུང་བར་བྱ་སྟེ། དེའི་ཕྱིར་ཀུན་གྱི་སྡོམ་པ་དང་ལྡན་པ་ཡིན་ཞིང༌། དེ་ཁོ་ན་ཉིད་ལ་གནས་པས་ཕྱག་རྒྱའི་རྣལ་འབྱོར་ཞེས་བྱའོ། །ཞེས་བྱ་བ་ནི་རྒྱུད་སྡེའི་དུམ་བུའོ ༑ ༑ གང་ཟག་ཐམས་ཅད་ཀྱི་ཡན་ལག་ཐུན་མོང་བ་བསྟན་པའོ། །ལྟ་སྟངས་དགུག་དང་བརྡ་ཆེན་དང༌། །དོན་བྱེད་རྣམ་མང་བརྗོད་པ་དང༌། །རེངས་པར་བྱེད་དང་སྐྲོད་པ་ཉིད། །སྡེ་རེངས་བྱེད་དང་མངོན་སྤྱོད་དང༌། །དོན་བྱེད་རྣམ་མང་ཡེ་ཤེས་དང༌། །ལྷ་རྣམས་ཇི་ལྟར་འབྱུང་བའོ། །ཞེས་བྱ་བ་ནི་རྒྱུད་ཀྱི་དུམ་པའོ། ། འཕོ་བའི་རྣལ་འབྱོར་མཚན་ཉིད་ཀྱི། །དེ་ཉིད་ཇི་ལྟར་རྡོ་རྗེ་ཉོན། །བཟང་པོའི་ལམ་གྱི་རྣལ་འབྱོར་པའི། །འགྲོ་བ་མཛེས་པ་ཁྱོད་ལ་བསྟན། །ཞེས་བྱ་བ་ནས། འཆི་བའི་དུས་ནི་ཐོབ་པ་ཡི། །འཆི་བའི་མཚན་མ་བསྟན་པ་ཉིད། །རིམས་ལ་སོགས་པས་མ་ཕྱེ་བའི། །འཕོ་བའི་རྣལ་འབྱོར་དམ་པ་ཉིད། །ཅེས་བྱ་བ་ནི་རྒྱུད་སྡེའི་དུམ་བུའོ། །བུ་ག་དགུ་ཡི་སྟེང་མཆོག་ནས། །འཕྲལ་དུ་ཡིད་ཀྱིས་འཕོ་བྱེད་ན ༑ ༑ ཉིན་བཞིན་བྲམ་ཟེ་གསོད་པ་དང༌། །མཚམས་མེད་ལྔ་ནི་བྱེད་པ་དང༌། ། ཆོམ་རྐུན་ལས་ཀྱི་ལོངས་སྤྱོད་དང༌། །འདི་ཡི་ལམ་གྱིས་གྲོལ་བར་འགྱུར། །ཞེས་བྱ་བ་ནི་རྒྱུད་སྡེའི་དུམ་བུའོ། །གང་ཟག་ཐ་མ་དང་འབྲིང་གི་ལམ་གྱི་ཡན་ལག་གོ། སྨན་འདི་དང་ལྡན་པས་རྣལ་འབྱོར་པ་ལོ་བརྒྱ་ཕྲག་སྟོང་ལ་སོགས་པར་གནས་པར་བྱའོ།

།དུས་ཀྱི་འཆི་བ་མི་རིག་པར། །གང་ཞིག་རྣལ་འབྱོར་པར་འདོད་པར།། དེ་ཡི་ངལ་བ་དོན་མེད་ཅིང༌། །དེ་ཉིད་འབྲས་བུ་ཐོབ་མི་འགྱུར། །ཡོ་གི་ཤིན་ཏུ་མཉམ་གཞག་པ། །དེ་ལྟར་ཆོ་ག་ཡིས་ནི་སྔགས། །ཞེས་བྱ་བ་ནི་རྒྱུད་སྡེའི་དུམ་བུའོ ༑ ༑ མིག་སྨན་དང་ནི་རྐང་བྱུག་དང༌། །རལ་གྲི་ས་འོག་གྲུབ་པ་དང༌། །རིལ་བུ་མཁའ་ལ་སྤྱོད་པ་དང༌། །མི་སྣང་བ་དང་བཅུད་ཀྱི་ལེན། །རིག་འཛིན་འཁོར་ལོས་སྒྱུར་བ་དང༌། །བུ་མོ་དམ་པ་དགུག་པ་ནི། །བདག་མཉེས་པས་ནི་སྒྲུབ་པ་པོས། ། དངོས་གྲུབ་རྡོ་རྗེ་རྣམས་ཐོབ་བོ། །ཞེས་བྱ་བ་ནི་རྒྱུད་སྡེའི་དུམ་བུའོ། །འབྲིང་གི་དངོས་གྲུབ་བསྟན་པའོ། །ཆོས་འབྱུང་གྲོང་ཁྱེར་ཡིད་འོང་བར། །གལ་ཏེ་དངོས་གྲུབ་མི་སྟེར་ན། །རྡོ་རྗེ་སེམས་དཔའ་གསད་པར་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ ༑ ༑ བརྩེ་བས་དངོས་གྲུབ་དོན་དུ་ཡང༌། །ཅུང་ཟད་དྲོད་ནི་ཐོབ་པ་ནི། །གལ་ཏེ་སྤྱོད་པ་བྱེད་འདོད་པས། །གལ་ཏེ་འགྲུབ་འགྱུར་འདོད་ཡོད་ན། །འདིས་ནི་སྤྱོད་པ་སྤྱད་པ་ཉིད། །ཅེས་བྱ་བ་ནི་རྒྱུད་ཀྱི་དུམ་བུའོ། །དཔལ་ལྡན་རྡོ་རྗེ་སེམས་དཔའ་ཡིས ༑ ༑ གང་ཞིག་འགྲོ་ལ་ཕན་པའི་ཕྱིར། །ཨ་ཝ་དྷཱུ་ཏཱིའི་སྤྱོད་པ་གསུངས། །དེ་ལྟར་མཆོག་ཏུ་བསམས་བྱས་ནས། །ཤིན་ཏུ་གསང་བར་ཡོ་གིས་བསྒོམ། །རྟོག་པ་ཐམས་ཅད་བྲལ་བ་ཡི། །དམ་ཚིག་ལ་ནི་གནས་པར་བྱ། །རྒྱུ་མཐུན་འབྲས་བུའི་རང་བཞིན་ལས། །ཞེས་བྱ་བ་ནི་རྒྱུད་སྡེའི་དུམ་བུའོ། །བྱང་ཆུབ་ལ་ནི་སེམས་བཞག་ནས། །ཕྱོགས་ལས་རྒྱལ་བའི་སྤྱོད་པ་བརྩམ། །ཐབས་དང་ཤེས་རབ་ལྡན་པའི་བདག །སྦྱོར་བ་ཀུན་ལ་རྒྱབ་ཀྱིས་ཕྱོགས། །དེ་ཉིད་གོམས་ཤིང་ངལ་བྱས་པས ༑ ༑ ཚེ་འདི་ཉིད་ལ་འགྲུབ་པར་འགྱུར། །ཞེས་བྱ་བ་ནི་རྒྱུད་སྡེའི་དུམ་བུའོ། ། གང་བཤད་འཇིགས་པའི་གཟུགས་ཅན་གྱི། །སྤྱོད་པ་ལོངས་སྤྱོད་ཕྱིར་མ་གསུངས ༑ ༑ ཡིད་ནི་བརྟན་ནམ་གཡོ་འམ་ཅི། །རང་གི་སེམས་ནི་སོ་སོར་བརྟག །ཅེས་བྱ་བ་ནི་རྒྱུད་སྡེའི་དུམ་བུའོ། །སེམས་ཅན་དོན་བྱའི་རྒྱུ་རུ་ནི།

།བློ་ལྡན་ཆེན་པོ་རྒྱུ་བར་བྱ། །ཞེས་བྱ་བ་ནི་རྒྱུད་ཀྱི་དུམ་བུའོ། །གང་ཟག་དབང་པོ་རབ་ཀྱི་ལམ་གྱི་ཡན་ལག་སྤྱོད་པ་བསྟན་པའོ། །སྤྱོད་པའི་མཐར་ཉེ་བའི་རྒྱུ་སྟོན། ཉི་མ་གཅིག་གིས་འགྲུབ་པར་འགྱུར། །ཉི་མ་གསུམ་གྱིས་སྦྱོར་བ་དང༌། །དེ་བཞིན་དུ་ནི་ཉི་མ་བཅུ ༑ ༑ ཉི་མ་ལྔ་ཡི་སྦྱོར་བ་ཡིས། །འགྲུབ་འགྱུར་འདི་ལ་ཐེ་ཚོམ་མེད། །མེ་ཏོག་ལ་སོགས་མཆོད་བྱས་ནས། །བསམ་གཏན་གནས་སུ་འདུག་པ་དང༌། །ཕྱག་རྒྱ་ལྷན་ཅིག་ཞུགས་ནས་ནི། །རྡོ་རྗེ་སྦྱོར་བ་ཡང་དག་བརྩམ། །རྡོ་རྗེ་ཉི་མ་ནུབ་པ་ན།། སྦྱོར་བ་འདི་ནི་ཡང་དག་བརྩམ། །ཉི་མ་འཆར་བའི་དུས་སུ་ནི། །འགྲུབ་འགྱུར་འདི་ནི་ཐེ་ཚོམ་མེད། །འདོད་ཆགས་ཆེན་པོ་རྗེས་ཆགས་པས། །འདོད་ཆགས་ཆེན་པོའི་རང་བཞིན་ལས། །ཆགས་ཆེན་ཏིང་འཛིན་གནས་ནས་ནི། །ཕྱག་རྒྱ་ཆེན་པོ་རབ་བསྒྲུབ་བྱ། །ཤིན་ཏུ་དགའ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །ཞེས་བྱ་བ་ནི་རྒྱུད་སྡེའི་དུམ་བུའོ། །ཉེ་བའི་རྒྱུ་བསྟན་པའོ། །ཐབས་ཀྱི་རྒྱུད་ཀྱི་མདོར་བསྡུས་པའི་དུམ་བུ་རྣམས་སོ།། །།གནས་དང་ཉེ་བའི་གནས་དང་ནི། །ཞིང་དང་ཉེ་བའི་ཞིང་ཉིད་དང༌། ། ཚནྡོ་ཉེ་བའི་ཚནྡོ་ཉིད། །དེ་བཞིན་འདུ་བ་ཉེ་འདུ་བ། །འཐུང་གཅོད་ཉེ་བའི་འཐུང་གཅོད་ཉིད། །དུར་ཁྲོད་ཉེ་བའི་དུར་ཁྲོད་ཉིད། །འདི་རྣམས་ས་ནི་བཅུ་གཉིས་ཏེ།། ས་བཅུའི་དབང་ཕྱུག་མགོན་པོ་ཉིད། །ཅེས་བྱ་བ་ནི་རྒྱུད་ཀྱི་དུམ་བུའོ། །གནས་ནི་རབ་ཏུ་དགའ་བའི་ས། །དེ་བཞིན་ཉེ་གནས་དྲི་མ་མེད། །ཞིང་ནི་འོད་བྱེད་ཤེས་པར་བྱ། །ཉེ་བའི་ཞིང་ནི་འོད་འཕྲོ་ཅན། །ཚནྡོ་མངོན་དུ་གྱུར་པར་ཤེས། །ཉེ་བའི་ཚནྡོ་སྦྱང་དཀའ་བ། །འདུ་བ་རིང་དུ་སོང་བ་ཉིད། །ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཉིད། །ཉེ་བའི་དུར་ཁྲོད་ཆོས་ཀྱི་སྤྲིན། །ཕ་རོལ་ཕྱིན་བཅུའི་ས་རྣམས་ལ། །རྣལ་འབྱོར་མ་ཡི་ཀླ་ཀློའི་སྐད། །པུ་ལ་སོགས་པ་ཅི་གསུངས་པ། །ཕྱི་དང་ནང་དུ་ཡང་དག་བསམ། །ཞེས་བྱ་བ་ནི་རྒྱུད་སྡེའི་དུམ་བུའོ

༑ ༑ ཕྱག་རྒྱའི་དངོས་གྲུབ་དངོས་གྲུབ་ཆེ། །དངོས་གྲུབ་ཀུན་གྱི་སྤྱོད་ཡུལ་མིན ༑༑ དེ་དུས་དེ་ཡི་ལུས་ཐོབ་ཅིང༌། །སྐད་ཅིག་ན་ནི་བདེ་ཆེན་ཚུལ། །སྐད་ཅིག་ན་ནི་དེ་འཁོར་ལྡན། །བསྒོམ་པ་དང་ནི་སྔགས་ཉིད་དག །སྐད་ཅིག་སངས་རྒྱས་རྣམ་སྣང་མཛད། །སྤྱན་གྱིས་ཕྲག་ནས་འཁྱུད་པའོ། །ཞེས་བྱ་བ་ནས། ཐམས་ཅད་འདྲེན་པར་འགྲུབ་པར་འགྱུར། །ཞེས་བྱ་བ་ནི་རྒྱུད་སྡེའི་དུམ་བུའོ། །གང་དུ་རིག་མའི་སྐྱེས་བུ་གྲུབ་པ་དེ་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དགའ་ཞིང་མགུ་ལ་རྣམ་པ་དྲུག་ཏུ་གཡོས་ཏེ། བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲག་པ་དང༌། ཞེས་བྱ་བ་ལ་སོགས་པ་རྒྱུད་སྡེའི་དུམ་བུའོ། །འབྱུང་པོ་འགྲོ་དང་འོང་བ་ནི ༑ ༑ རང་གི་ཀུན་མཁྱེན་ལྟ་བུར་གཟིགས། །སངས་རྒྱས་སངས་རྒྱས་སྲས་པོ་དང་ ༑ ༑ ཡན་ལག་ཀུན་དང་བུ་ག་ཀུན། །མགོ་ཡི་དྲ་བ་སྐུད་པར་བཅས། །ལུས་འདི་ཡོད་མིན་ལྟར་གཟིགས་ཤིང༌། །སྐད་ཅིག་ཀྱེ་རྡོ་རྗེ་གཟུགས་འཛིན། །ཞེས་བྱ་བ་ནི་རྒྱུད་སྡེའི་དུམ་བུའོ། །སངས་རྒྱས་ཉིད་དོ། །དེ་ཅི་ལགས། རྣམ་པ་ཐམས་ཅད་མཁྱེན་པའོ། །དེ་ཅི་ལགས། ལུས་ཅན་འདི་ནི་བདེན་པའོ། །དེ་རྒྱུ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་སྩལ་པ། འདི་ལྟར་ང་ནི་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང༌། དཔེ་བྱད་བཟང་པོ་བརྒྱད་ཅུས་བརྒྱན་པའོ། །དེ་ཅིའི་ཕྱིར་ཞེ་ན། མི་འདྲ་བའི་ཕྱིར་བསྒྲུབ་པར་བྱ་བ་ཡིན་ནོ། །ཕྱག་ན་རྡོ་རྗེས་གསོལ་པ ༑ ཅི་བཅོམ་ལྡན་འདས་བེམས་པོ་ལགས་སམ། རྡོ་རྗེ་འཛིན་པས་བཀའ་སྩལ་པ ༑ ང་ཉིད་མེ་ལོང་ལྟ་བུའི་ཡེ་ཤེས་སོ། །མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། བདེན་པ་ཡང་མ་ཡིན་པ་དང༌། བརྫུན་པ་ཡང་མ་ཡིན་པ་དང༌། རྒྱུ་མ་ཡིན་པ་དང༌། རྐྱེན་མ་ཡིན་པ་དང༌། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང༌། ང་ཉིད་སོ་སོར་རྟོག་པའི་ཡེ་ཤེས་དང༌། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ།

།དེའི་ཕྱིར་བྱང་ཆུབ་སེམས་དཔའ་ཆེན་པོ་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག ང་ཉིད་དངོས་པོ་དངོས་མེད་པར ༑ ༑ དང་པོའི་དེ་བཞིན་གཤེགས་པར་བརྗོད། །གཟུགས་མེད་གཟུགས་དང་ལྡན་པའི་མཆོག །ཟབ་མོ་ཞི་བའི་གཟུགས་དང་ལྡན། །ཞེས་བྱ་བ་ནི་རྒྱུད་སྡེའི་དུམ་བུའོ། །ཆགས་དང་འཇིགས་པ་དག་གི་ཀྱང༌། །ཐབས་དང་ཤེས་རབ་གནོན་མི་འགྱུར། །གང་ཕྱིར་ཐབས་ནི་འབྱུང་བ་ཉིད། །འཇིགས་པ་ཤེས་རབ་སྲིད་མཐར་བྱེད། །དེས་ན་རབ་འཇིགས་ཡོད་མ་ཡིན། །དེ་ཉིད་ལ་ནི་ཆགས་པ་མེད། ། ལ་ལ་འཇིགས་པས་འཇིགས་པར་འགྱུར། །འཇིགས་པའི་དངོས་མེད་ཟད་པ་མེད ༑ ༑ ཅེས་བྱ་བ་ནི་རྒྱུད་ཀྱི་དུམ་བུའོ། །རིགས་མའི་སྐྱེས་བུ་གྲུབ་པ་ནི། གང་དུའང་མི་འགྲོ། གང་དུའང་མི་གནས། ཐོག་མ་དང་ཐ་མ་དབུས་དང་བྲལ་བ། གཉིས་སུ་མེད་པ། གནས་གསུམ་དུ་སྣང་བ། ཞེས་བྱ་བ་ལ་སོགས་པ་རྒྱུད་སྡེའི་དུམ་བུའོ། །འདི་ནི་རང་བྱུང་བཅོམ་ལྡན་འདས། །ཆོས་ཀྱི་འཁོར་ལོ་བསྐོར་བ་དང་ ༑ ༑ རིགས་དང་བྱང་ཆུབ་བྱེད་པ་དང༌། །དེ་བཞིན་དུ་ནི་ལྷར་གཤེགས་དང༌། ཁྱིམ་ནས་འབྱུང་བར་བྱེད་པ་དང༌། །རབ་ཏུ་འབྱུང་བ་འཛིན་པ་དང༌། །སྐྱེ་བ་ཡོངས་སུ་ལེན་པ་དང༌། །ཡོངས་སུ་མྱ་ངན་འདའ་བ་སྟོན། །འདུལ་བའི་འཇིག་རྟེན་མཐོང་ནས་ནི། །འདི་ནི་གཟུགས་ནི་དུ་མར་བྱེད། །སངས་རྒྱས་སེམས་ཅན་བསྐྱབ་བཞེད་པས། །སངས་རྒྱས་གར་ནི་རོལ་བར་མཛད། །རི་བོང་སྟག་དང་སེང་གེ་དང༌། །གླང་པོ་རྣམས་ཀྱི་རིགས་སུ་ཡང༌། །སྙིང་རྗེ་ཕན་པའི་སེམས་ཀྱིས་ནི ༑ ༑ སངས་རྒྱས་གྲུབ་པ་སྐྱེ་བར་འགྱུར། །བུད་མེད་སྒྱུ་མའི་སྤྲོས་པ་ཡིས། ། འདོད་ཆགས་ཅན་ལ་ཆོས་གསུངས་སོ། །བུད་མེད་སྒྱུ་མ་སངས་རྒྱས་ཉིད། །སྒྱུ་མ་ཐམས་ཅད་སེལ་བར་བྱེད། །ཅེས་བྱ་བ་ནི་རྒྱུད་ཀྱི་དུམ་བུའོ། །རིགས་ཀྱི་བུ་འདི་ལྟར་ཁྱད་པར་དུ་མར་རྨི་ལམ་ལྟ་བུར་སངས་རྒྱས་ཀྱི་རོལ་པར་མཆོག་ཏུ་སྟོན་པར་མཛད་དོ། །གང་ཞིག་གྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་དོ

༑ ༑ ཞེས་བྱ་བ་ནི་རྒྱུད་སྡེའི་དུམ་བུའོ། །འབྲས་བུའི་རྒྱུད་བསྟན་པའོ། །མངོན་པར་རྟོགས་པའི་གོ་རིམ་བཞིན་མདོར་བསྡུས་པའི་དུམ་བུའོ།། །།ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ ༑ སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ ༑ སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡངྐུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨཿ རིགས་སུ་སྐྱེ་དང་དམ་ཚིག་ཅན ༑ ༑ སྨྱོ་མེད་ཀྱེ་ཡི་རྡོ་རྗེ་སྟོན། །བླ་མ་ལ་གུས་སྙིང་རྗེར་ལྡན། །སྐྱེ་ཞིང་སྐྱེ་བར་འགྱུར་བར་ཤོག །ལག་པས་རྡོ་རྗེ་དྲིལ་བུ་འཁྲོལ། །ཟབ་མོའི་ཆོས་རྣམས་ཀློག་པ་དང་ ༑ ༑ བཙུན་མོའི་ཁུ་བ་མཉམ་ཟས་ཅན། །སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག །སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་འགྱུར་བ། །དེས་ནི་སངས་རྒྱས་ཉིད་འགྲུབ་ཤོག །མ་བསྒྲལ་བ་དག་བསྒྲལ་བར་བགྱི། །མ་གྲོལ་བ་དག་གྲོལ་བར་བགྱི། །རྣལ་འབྱོར་གཙུག་ལག་བསྟན་བཅོས་ལ། །ད་ལྟ་ཉིད་དུ་འཇུག་འགྱུར་ཤོག །བླ་མའི་མན་ངག་གི་རྒྱུད་ཀྱི་མངོན་པར་རྟོགས་པའི་རིམ་པའི་དོན་བསྡུས་པའི་རྒྱུད་ཀྱི་རྟོགས་པར་དཀའ་བའི་མདོ། རྒྱུད་སྡེའི་དུམ་བུ་བརྒྱ་བཅུ་གསུམ་ཡོངས་སུ་རྫོགས་སོ།། །།༄༅། །བླ་མ་རྒྱ་གར་བའི་ལོ་རྒྱུས་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །འདིའི་ལོ་རྒྱུས་ནི ༑ རྣལ་འབྱོར་གྱི་དབང་ཕྱུག་བིརྺ་པ་ཞེས་བྱ་བ་འདི་རྒྱལ་པོའི་རིགས་རྒྱལ་སྲིད་སྤངས་པ་ཞིག་ཡིན་པ་ལ། དཔལ་ནཱ་ལེནྡྲ་ན་སྤྱིར་སྡེ་པ་བཞི་ཡོད་པ་ལས། གཞི་ཐམས་ཅད་ཡོད་པར་སྨྲ་བའི་སྡེ་པ་མཁན་པོ་དྷརྨ་མི་ཏྲ་ཞེས་བྱ་བའམ། རྣམ་པར་རྒྱལ་བའི་ལྷ་ཞེས་བྱ་བ་ལས་རབ་ཏུ་བྱུང་སྟེ། །མཚན་ཡང་ཤྲཱི་དྷརྨ་པཱ་ལ་ཞེས་བྱ་བར་བཏགས། མཁན་པོ་དེ་ཉིད་ཀྱིས་འཁོར་ལོ་བདེ་མཆོག་གི་གདམས་ངག་ཀྱང་གནང་

༑ སྦྱིར་ཡང་རང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པར་གྱུར་ཏོ། །དེ་ནས་མཁན་པོ་དེ་འདས་པ་དང༌། དཔལ་ནཱ་ལེནྡྲའི་གཙུག་ལག་ཁང་གི་པཎྜི་ཏ་ཐམས་ཅད་ཀྱི་མཁན་པོ་ཆེན་པོར་གྱུར་ཏོ། །དེ་ལྟར་གྱུར་ཀྱང་རང་ཉིད་ཀྱི་སྒྲུབ་པ་ནི་འཁོར་ལོ་བདེ་མཆོག་གི་རྣལ་འབྱོར་པ་ཡིན་ལ། སྒྲུབ་པ་ཡུན་རིང་དུ་མཛད་ཀྱང་རྟགས་སམ་དངོས་གྲུབ་ཏུ་ངེས་པ་གང་ཡང་མ་ཐོབ་ལ། སླར་མི་འཚམ་པ་དུ་མ་བྱུང་ནས་ཐུགས་མུག་སྟེ། ད་ཕན་ཆད་ཆོས་བརྩམ་པ་དང་འཆད་པ་དང་དགེ་འདུན་གྱི་བྱ་བ་ལས་ཡི་དམ་ལྷའི་སྒྲུབ་པ་མི་བྱེད་དོ་ཞེས་དམ་བཅས་ནས། དཔྱིད་ཟླ་ར་བ་ས་གའི་ཉི་ཤུ་གཉིས་ཀྱི་ནུབ་མོར་ཕྲེང་བ་འཆག་ཁང་དུ་བསྐྱུར་ནས་ཅི་བདེར་གནས་སོ། །དེའི་ནུབ་མོ་རྨི་ལམ་དུ་བདག་མེད་མ་མཐའ་མལ་པའི་བུད་མེད་སྔོན་མོའི་གཟུགས་སུ་བྱོན་ཏེ། རིགས་ཀྱི་བུ་ཚུལ་བཞིན་མ་ཡིན་པའི་སྤྱོད་པ་དེ་ལྟ་བུ་བྱེད་པ་མ་ལེགས་པས་ཕྲེང་བ་ལོང་ལ་དྲི་བཟང་པོའི་ཆུས་ཁྲུས་ལ། བཤགས་སྡོམ་ལེགས་པར་གྱིས་ལ་སྒྲུབ་པ་ཚུལ་བཞིན་དུ་གྱིས་ཤིག ཁྱོད་ཀྱིས་ལས་བསགས་པའི་ལྷ་ང་ཡིན་པས་ངས་བྱིན་གྱིས་བརླབས་ཀྱི་ཁྱོད་ཀྱིས་དངོས་གྲུབ་མྱུར་དུ་ཐོབ་པར་འགྱུར་རོ། །ཞེས་གསུངས་ནས་མི་སྣང་བར་གཤེགས་སོ། ། དེ་ནས་མནལ་སད་དེ་འགྱོད་པ་སྐྱེས་པ་དང༌། སང་ཉི་ཤུ་གསུམ་གྱི་ཉིན་མོ་ཕྲེང་བ་བླངས་ཏེ་ལུང་བསྟན་པ་བཞིན་བྱས་པ་དང༌། དེའི་ནུབ་མོར་སྤྲུལ་པའི་སྐུ་ཡེ་ཤེས་ཀྱི་སྣང་བ་ལྷ་མོ་བཅོ་ལྔའི་དཀྱིལ་འཁོར་གྱི་རྣམ་པར་བྱོན་ཏེ་དབང་བཞི་རྫོགས་པར་བསྐུར་བས་ས་དང་པོ་མཐོང་བའི་ལམ་གྱི་ཡེ་ཤེས་སྐྱེས། དེ་བཞིན་དུ་ཞག་བདུན་གྱི་མཐར་ཉི་ཤུ་དགུར་སོང་བའི་ནུབ་མོར་ས་དྲུག་གི་རྟོགས་པ་བྱུང་ངོ༌། །དེ་ལྟར་དབང་བཞི་རྫོགས་པར་བསྐུར་བས་དབང་གི་ཆུ་བོ་མ་ནུབ། ས་དང་པོ་ནས་ས་དྲུག་པ་ཚུན་ཆད་ཀྱི་རྟོགས་པ་སྐྱེས་པ་དང༌། བྱིན་རླབས་ཀྱི་བརྒྱུད་མ་ཆད། སྔར་གྱི་རྟགས་སམ་དངོས་གྲུབ་ཏུ་ཚོར་བའི་ངེས་པ་གང་ཡང་མ་བྱུང་ལ།

མི་འཚམ་པ་དུ་མ་བྱུང་བས་ཐུགས་མུག་པ་དེ་ཏིང་ངེ་འཛིན་གྱི་དྲོད་རྟགས་ཡིན་པར་འདུག་པ་ལ་ང་སྔར་དམ་པའི་གསུང་གིས་མ་བརྒྱན་པས་དེར་ངོ་མ་ཤེས་པ་དེ་ད་ལེགས་པར་རྟོགས་པས་ན་གདམས་ངག་གི་ས་རྒ་མ་ལོག་སྟེ། ད་ནི་ཡང་དག་པར་རྫོགས་པའི་སངས་རྒྱས་དང་རྟོགས་པ་མཉམ་པའི་ངེས་ཤེས་ཁྱད་པར་ཅན་སྐྱེས་པས་མོས་གུས་ཀྱི་བསམ་པ་ཚིམ་པར་ནུས་པ་སྟེ། སྙན་བརྒྱུད་བཞིས་བྱིན་གྱིས་བརླབས་ཤིང༌། སྙན་བརྒྱུད་བཞིས་གདམས་པའོ། །དེ་ལྟར་རྟོགས་པ་དེ་སྐྱོང་ཞིང་རང་གི་བྲང་ཁང་ན་བཞུགས་པ་ན་རིམ་གྱིས་ཤ་དང་ཆང་ཁྱེར་ཏེ་འགྲོ་བ་ཡང་མཐོང་ནས་སྒོ་གསེང་ན་ཡར་བལྟས་པས། ལ་ལས་བུད་མེད་བཅོ་ལྔ་དང་ལྷན་ཅིག་གནས་པར་མཐོང༌། ལ་ལས་བརྒྱད་དང་ལྷན་ཅིག་གནས་པར་མཐོང༌། འགའ་ཞིག་གིས་མར་མེ་འབར་བ་བཅོ་ལྔར་མཐོང༌། ལ་ལས་མར་མེ་འབར་བ་བརྒྱད་དང་ལྷན་ཅིག་གནས་པར་མཐོང་སྟེ་ཀུན་ཐེ་ཚོམ་དུ་གྱུར་ཏོ། །དེ་ལྟར་གྱུར་ཀྱང་ཀུན་གྱི་མཁན་པོ་ཆེན་པོ་ཡིན་པས་གླེང་བ་དང་དབྱུང་བར་མ་ནུས་སོ། །དེའི་ཚེ་བསྟན་པ་ལ་སྨོད་པའི་ཉེས་པ་སྤང་པའི་དོན་དུ་བདག་ཉིད་ངན་པར་ཁ་བླང་བར་བཞེད་ནས། རང་གི་བྲང་ཁང་ནས་འཐོན་ནས་ཆོས་གོས་དང་ལྷུང་གཟེད་ལ་སོགས་པ་དཀོན་མཆོག་གི་སྤྱན་སྔར་མཆོད་པ་ཕུལ་ཏེ་གཅེར་བུ་ཨ་མེ་བིརྺ་ཞེས་བརྗོད་ཅིང་ཧ་དེར་བྱོན་ཏེ། མེ་ཏོག་འཚོང་བ་རྣམས་ལས་བསླངས་ནས་ཕྲེང་བ་བརྒྱུད་ཏེ་མགོ་ལ་བཏགས། ལོ་མ་དང༌། ལ་ཕུག་འཚོང་བ་རྣམས་ལས་བསླངས་ནས་ལ་ལ་ཁར་བཅུག ལ་ལ་ལག་པས་ཚགས་བྱས་སོ། །དེ་ནས་ཆང་འཚོང་མ་དང་སྨད་འཚོང་མའི་ཁྱིམ་དུ་ཡང་བྱོན་པས་མི་ཐམས་ཅད་ཧ་ལས་པར་གྱུར་ནས། རྔ་དང་འཁར་རྔ་བརྡུངས་ཏེ་གནས་ནས་ཕྱུང་ཞིང་སླར་འོང་དུ་མི་གཞུག་པའི་ནང་ཁྲིམས་བཅས་སོ། །དེའི་ཚེ་གླུ་བླངས་པ་ནི་གུད་དུ་ཤེས་པར་བྱའོ། །དེ་ནས་སངས་རྒྱས་ཀྱི་བསྟན་པ་ལ་ཕན་པར་བྱ་བའི་ཕྱིར་དང༌། འཇིག་རྟེན་པ་རྣམས་མི་མོས་པ་བཟློག་པར་བྱ་བའི་ཕྱིར་དང༌། བདག་ཉིད་ངན་པར་ཁས་བླངས་ནས་ངན་པའི་རྟགས་འདོན་པར་བྱ་བའི་ཕྱིར་ཝཱ་རཱ་ཎ་སཱིར་འགྲོ་བའི་ལམ་གདྒཱའི་དྲུང་དུ་བྱོན་ནས་ང་ངན་པ་ཡིན་ན་ཁྱོད་ཀྱིས་ལམ་བྱིན་ཅིག་ཅེས་བརྗོད་པས་ཆུ་བོ་མར་སོང་བ་དང་ཡར་ལོག་པའི་མཚམས་སུ་ལམ་བྱུང་ངོ༌།

།དེའི་ཚེ་གླུ་བླངས་པས་དགེ་འདུན་གྱིས་གྲུབ་པ་ཐོབ་པར་ཤེས་ནས་ཞབས་ལ་འཇུ་བ་ལ་སོགས་པས་བཟོད་པར་གསོལ་བ་དང༌། བཞུགས་པར་ཞུ་བ་འཕུལ་བས། བཟོད་པར་གནང་ཞིང་བཞུགས་པར་མ་གནང་ནས། ཝཱ་རཱ་ཎ་སཱྀའི་ནགས་གསེབ་ཏུ་གོས་ལ་སོགས་པ་དང་བྲལ་བར་ཡུན་རིང་དུ་བཞུགས་པས། ཉི་ལྷགས་ཀྱིས་ཁྱེར་ནས་ཤིན་ཏུ་འཇིགས་པར་གྱུར་ནས། ལ་ལ་མུ་སྟེགས་པའི་རྣལ་འབྱོར་པ་ཡིན་ཟེར། ལ་ལ་སངས་རྒྱས་པའི་རྣལ་འབྱོར་པ་ཡིན་ཟེར་རོ། །དེའི་ཚེ་རྒྱལ་པོ་ན་རེ། འདི་མུ་སྟེགས་པ་ཡིན་ན་འོ་བརྒྱལ་བས་ནང་དུ་སྤྱན་དྲང་དགོས། སངས་རྒྱས་པ་ཡིན་ན་ཝཱ་རཱ་ཎ་སཱིར་གནོད་པ་སྐྱེལ་དོགས་ཡོད་པས་རྟོགས་ཤིག་ཟེར་ནས་ཀུན་རྟོག་ཏུ་བཅུག་པས་མ་རྟོགས་ནས། རྒྱལ་པོའི་དྲུང་དུ་ཁྲིད་ལ་ཤོག་ཟེར་ཏེ་ཁྲིད་ནས་འོངས་པའི་ལམ་དུ་འབུ་དང༌། ཕྱེ་མ་ལེབ་ལ་སོགས་པའི་སྲོག་ཆགས་མང་པོ་ཁར་བཅུག་ཀྱང་མི་རྣམས་ངན་པ་ངན་པ་ཟེར། ཁ་ནས་སྦྲུར་ཀྱང་དེ་སྐད་ཟེར་བས། སློབ་དཔོན་གྱིས་སྲོག་ཆགས་མང་པོ་བསད་ཀྱང་ངན་པ་ངན་པ་ཟེར། སྲོག་ཆགས་མང་པོ་གསོས་ཀྱང་ངན་པ་ངན་པ་ཞེས། བདག་གི་སྤྱོད་པ་ཇི་ལྟར་བྱ་བ་མ་ཤེས་སོ་ཞེས་གསུངས་ཏེ། རྒྱལ་པོའི་དྲུང་དུ་བྱོན་པ་དང༌། རྒྱལ་པོས་གང་ཡིན་ཡང་དང་ཡང་དུ་དྲིས་པས། ལན་ཅི་ཡང་མ་བྱུང་བས། རྒྱལ་པོ་ན་རེ། འདི་ལ་དབང་ཕྱུག་ཆེན་པོའི་ཡོན་ཏན་ནམ་རྟགས་གང་ཡང་མི་འདུག་པས། རྐང་ལག་ལྕགས་སྒྲོག་གིས་སྡོམས་ལ་ཆུ་ལ་སྐྱུར་ཅིག་ཟེར་ནས། དེ་ལྟར་བྱས་ཏེ་བསྐྱུར་བས་ཡང་རྒྱལ་པོའི་དྲུང་དུ་བྱུང༌། ཡང་དང་ཡང་དུ་དེ་ལྟར་བྱས་པས་ལོག་གིན་བྱུང་སྟེ། དེ་ལྟ་བུའི་སྤྱོད་པས་འགྲོ་བ་རྣམས་རྡོ་རྗེའི་ཐེག་པ་ལ་བཀོད་དོ། །དེ་ནས་ལྷོ་ཕྱོགས་སུ་བི་མེ་ས་ར་འདུལ་དུ་གཤེགས་པའི་ལམ་ཁར་གདྒཱའི་འགྲམ་དུ་བྱོན་ཏེ་ཀོ་མཁན་ལ་སྒྲོལ་ཞེས་གསུངས་པས། རྔན་པ་སློངས་ཟེར་བས། ཁྱོད་ཚིམ་པར་བྱའི་ཞེས་གསུངས་ཏེ

༑ ཆུ་བོ་འདི་དོན་དུ་གཉེར་བ་ཡོད་དམ་མེད་ཅེས་དྲིས། འདི་རེས་ཆེ་བར་དོན་དུ་གཉེར ༑ རེས་ཆུང་བར་དོན་དུ་གཉེར་བས་ཆུང་བར་འདོད་ཅེས་བརྗོད་དོ། །དེ་ནས་སློབ་དཔོན་གྱིས་ཁྱོད་ལ་ཆུ་བོ་རང་སྦྱྀན་གསུངས་ནས་སྡིགས་མཛུབ་མཛད་ནས་ཆུ་བོ་གྱེན་ལ་ལོག་པས། དེའི་ཚེ་གདྒཱའི་འགྲམ་ན་རྩྭ་ཁྱིམ་པ་མང་པོ་ཡོད་པ་དེ་རྣམས་ནུབ་ལ་ཁད་པར་སོང་བས་ཐམས་ཅད་འཇིགས་ཤིང་སྐྲག་པར་གྱུར་ཏེ། ཀོ་མཁན་གྱིས་འདིས་བྱས་ཞེས་བརྗོད་པས་ཐམས་ཅད་སྐྲག་ནས་ལ་ལས་ནི་ནོར་བུ ༑ ལ་ལས་ནི་གསེར། ལ་ལས་ནི་དངུལ། ལ་ལས་ནི་བ་ལང༌། ལ་ལས་ནི་འབྲུ། ལ་ལས་ནི་མེ་ཏོག་གི་ཕྲེང་བ་ཕུལ་ཞིང་གསོལ་བ་བཏབ་བོ། །དེ་ནས་སེ་གོལ་གཏོགས་པས་ཆུ་བོ་སྔར་བཞིན་བབས་ཏེ་དེའི་ཚེ་གླུ་བླངས་སོ། །རྫས་རྣམས་ཀོ་མཁན་ལ་བྱིན་པས་མ་འདོད་པར་བོར་ནས་ཞབས་ལ་འཇུས་ནས་རྗེས་སུ་གཟུང་བར་ཞུས་པས་གནང་སྟེ་ཕྱི་བཞིན་འབྲངས་སོ། །རྫས་ནི་རྩྭ་ཁྱིམ་པ་རྣམས་རང་རང་གིས་ལོངས་སྤྱད་དོ། །དེ་ནས་ལྷོ་ཕྱོགས་བི་མེ་ས་ར་དང་ཉེ་བའི་གནས་ཌཱ་ཀི་ནཱི་ཏ་བ་ཞེས་བྱ་བར་ཆང་འཚོང་མ་ཞིག་གི་ཁྱིམ་དུ་བྱོན་ནས་དཔོན་གཡོག་གཉིས་ཀྱི་ཆང་ཉོ་བྱས་པས། རིན་ཅི་ཡོད་ཟེར་ནས་ངེད་ངོམས་པར་གྱིས་དང་ཁྱོད་ཅི་འདོད་པ་སྦྱིན་གྱི་གསུངས་པས་ཡིད་མ་ཆེས་ཏེ་ཇི་ཙམ་ན་སྟེར་ཞེས་དྲིས་པས། ཉི་གྲིབ་ཀྱི་མཚམས་སུ་རི་མོ་རེ་མཛད་ནས་འདི་སོང་མ་ཐག་ཁྱོད་ལ་སྦྱིན་ནོ་ཞེས་གསུང་ཏེ། ཉི་མ་རྟེང་པར་བཅུག་ནས་ཆང་རྣམས་ཟད་པ་དང༌། རིན་སློངས་བྱས་པས་ད་དུང་ཉི་མ་མ་སོང་གསུངས། དེ་བཞིན་དུ་ཡུལ་ཁམས་བཅོ་བརྒྱད་ཀྱི་ཆད་ཟད་པར་གསོལ་ལོ། །དེའི་ཚེ་རྒྱལ་པོའི་དབྱུ་གུ་དང་ཆུ་ཚོད་ལ་སོགས་པའི་རྩིས་ཐམས་ཅད་ཀྱང་འཁྲུགས། མི་རྣམས་ཀྱང་གཉིད་ཀྱིས་ར་རོ་བ་ལྟ་བུར་གྱུར། དེ་ནས་རྒྱལ་པོས་རྣལ་འབྱོར་པས་ནུས་པ་བསྟན་པར་ཐོས་ནས་ཉི་མ་གཏང་བར་ཞུས་པས། ང་ལ་ཆང་རིན་མེད་གསུངས་ཏེ་རྒྱལ་པོས་ཆང་འཚོང་མ་རྣམས་ལ་ཆང་རིན་བྱིན་པ་དང་མཚན་ཕྱེད་དུ་གྱུར་ཏོ།

།དེའི་ཚེ་གླུ་བླངས་ཏེ་གྲགས་པ་ཉི་མ་དང་མཉམ་པར་གྱུར་ཏོ། །དེ་ནས་ལྷོ་ཕྱོགས་བི་མེ་ས་ར་ཞེས་བྱ་བར་དབང་ཕྱུག་ཆེན་པོའི་ལིངྒ་འཇིམ་པ་ལས་བྱས་པ་ཡོད། དེའི་གནས་ན་རལ་པ་ཅན་ལྔ་བརྒྱ་ཡོད་པའི་ཡུལ་དེ་དག་ཐམས་ཅད་ཕྱི་རོལ་པ་ཡིན་པས། དེ་རྣམས་སངས་རྒྱས་ཀྱི་བསྟན་པ་ལ་གཟུད་པར་བཞེད་ནས་དེར་བྱོན་ཏེ་དེའི་རྒྱལ་པོ་ལ་ལེགས་པར་སྦྱར་བའི་སྐད་ཀྱིས་བསྟོད་སྒྲ་མང་པོ་བཏང་བས་རྒྱལ་པོ་མཉེས་པས། རལ་པ་ཅན་ལྔ་བརྒྱའི་དཔོན་དུ་བཅུག་ནས་མཆོད་གནས་བྱས་ཏེ་རང་གིས་སྒྲུབ་པ་སྙིང་པོར་མཛད་ཅིང་བཞུགས་པའི་ཚེ་སློབ་དཔོན་གྱིས་བརྒྱད་སྟོང་པའི་པུསྟི་ལ་མེ་ཏོག་གི་ཕྲེང་བ་ཕུལ་བ་དང་ཕྱག་བྱེད་ཀྱྀ། དབང་ཕྱུག་ཆེན་པོའི་ལྷ་རྟེན་ལ་ཕྱག་མ་བྱས་པས་མི་ཐམས་ཅད་ཐེ་ཚོམ་དུ་གྱུར་ཏེ་རྒྱལ་པོ་ལ་སྨྲས་པས། རས་པ་ཅན་ལྔ་བརྒྱའི་དཔོན་ཡིན་པ་ལེགས་པར་སྦྱར་བའི་སྐད་ལ་ཤིན་ཏུ་མཁས་པ་ཞིག་ལྷ་རྟེན་ལ་ཕྱག་མི་བྱེད་པ་མི་སྲིད་པས་ཁྱེད་རང་ཕྲག་དོག་བྱེད་པ་ཡིན་ཏེ་འོང་ཟེར་ནས་མ་ཉན ༑ དེ་ནས་ཡང་དང་ཡང་དུ་བསྙད་པས་རྒྱལ་པོ་ཐེ་ཚོམ་དུ་གྱུར་ཏེ། མཆོད་གནས་རྣམས་སྤྱན་དྲངས་ནས་ཐམས་ཅད་ལྷ་རྟེན་ལ་ཕྱག་བྱེད་དགོས་ཟེར་ནས་གཞན་རྣམས་ཀྱིས་ཕྱག་བྱས་པས་སློབ་དཔོན་པུསྟི་ལ་ཕྱག་བྱེད་ཀྱིན་འདུག་པས། རྒྱལ་པོས་ལྷ་རྟེན་ལ་ཕྱག་གྱྀས་བྱས་པས། ངས་འདི་ལ་ཕྱག་བྱར་མི་བཏུབ་སྟེ་ལྷ་འདིས་བདག་གི་ཕྱག་མི་ཐུབ་ཅེས་གསུངས་པས། རྒྱལ་པོ་ན་རེ་འདི་འདོད་པའི་ཁམས་ན་ཆེ་བ་ཡིན་པས་ཕྱག་འཚོལ་ཟེར། དེ་ནས་ལྷ་རྟེན་ལ་རྒྱལ་པོ་སྡིག་ཅན་ཀྱིས་བདག་ལ་མི་འཚལ་བའི་དབང་མེད་ཀྱི་ལྷ་ཁྱོད་བཟོད་པར་བཞེས་ཤིག་ཅེས་བརྗོད ༑ ཐལ་མོ་གཡས་པ་དཔྲལ་བར་བཞག་ནས། ན་མོ་བུདྡྷཱ་ཡ་ཞེས་བརྗོད་པས་ལྷ་རྟེན་སུམ་ཆ་ཡན་ཆད་གས། མགྲིན་པར་བཞག་ནས། ན་མོ་དྷརྨཱ་ཡས་སུམ་གཉིས། སྙིང་གར་བཞག་ནས། ན་མོ་སཾ་གྷཱ་ཡས་ཐམས་ཅད་གས། དེར་ཕྱོགས་བཞི་ནས་ཕྱག་བྱས་པས་ལྷ་ཚལ་པ་བཞིར་གས་སོ།

།དེ་ནས་རྒྱལ་པོ་འཁོར་དང་བཅས་པ་ཤིན་ཏུ་སྐྲག་པར་གྱུར་ནས་ཞབས་ལ་འཇུས་ཏེ་སླར་གསོལ་བ་བཏབ་པས། ཕྱག་གིས་ལིདྒ་བསྡུས་ཏེ་སྤྱི་བོར་ཐུགས་རྗེ་ཆེན་པོའི་སྐུ་རྡོ་ལས་བྱས་པའི་ནག་པོ་ཞིག་བཞག་ནས། འདི་ལ་ཕྱག་དང་མཆོད་པ་དང་བསྐོར་བ་གྱིས་ཤིག གལ་ཏེ་ཐུགས་རྗེ་ཆེན་པོའི་སྐུ་འདི་བསལ་བའམ་ཕྱག་དང་མཆོད་པ་མ་བྱས་ན་ལྷ་རྟེན་འཇིག་པར་འགྱུར་རོ་ཞེས་བསྒོས་ནས་ལྷོ་ཕྱོགས་སུ་གཤེགས་པ་དང་ ༑ དེར་བཞུད་པའི་དུས་སུ་རལ་པ་ཅན་རྣམས་ཀྱི་ནང་ནས་གཅིག་ཕྱིར་འབྲངས་པ་སློབ་དཔོན་ནག་པོ་པའོ། །དེར་བཞུད་པའི་ལམ་ན་ཕྱི་རོལ་པའི་ལྷ་རྟེན་ཡོད་པ་ཐམས་ཅད་ཀྱང་བིརྺ་པས་ཤིག་གི་དཽགས་ནས་རང་རང་གི་ལྷ་རྟེན་གྱི་སྤྱི་བོར་སངས་རྒྱས་ཀྱི་སྐུ་དང་མཆོད་རྟེན་ལ་སོགས་པ་བཞག་གོ །དེ་ལ་གཟིགས་པས་རང་གི་མིང་གིས་ཀྱང་སངས་རྒྱས་ཀྱི་བསྟན་པ་ལ་བྱ་བ་བྱས་པར་དགོངས་སོ ༑ ༑ དེ་ནས་ལྷོ་ཕྱོགས་ཀྱི་རྒྱུད་དེ་ཉིད་ན་ལྗོན་དམར་ལས་བྱས་པའི་དབང་ཕྱུག་ཆེན་པོའི་རྟེན་ཏཾ་པ་པྲ་ཏི་མ་བྱ་བ་ཞིག་ལ་མ་ཧེ་བརྒྱ་ཕྲག་རེ་ཙམ་བསད་ཅིང་མཆོད་པ་བྱེད་པ་ཞིག་ཡོད་པ་དེའི་རྐང་པ་ལ་རྡོག་པ་གཅིག་བརྒྱབ་ནས་ཕར་འདོང་གསུངས་པས་དེ་ལངས་ཏེ་ཕྱིར་ལ་ཁྲིད་པ་དང༌། མུ་སྟེགས་པ་རྣམས་སྐྲག་སྟེ་གསོལ་བ་བཏབ་པ་དང༌། སློབ་དཔོན་གྱིས་མ་ཧེ་མི་གསོད་པར་འབྲས་ཆེན་ལ་སོགས་པའི་མཆོད་པ་བྱེད་ན་བཞག དེ་ལྟར་མི་བྱེད་ན་མི་འཇོག་གསུངས་པས། དེ་ལྟར་ཁས་བླངས་ཏེ་སྔར་གྱི་སར་བཞག་གོ །དེ་ནས་ཤར་ཕྱོགས་སུ་ས་ཧ་ཛ་དེ་ཝཱི་ཞེས་བྱ་བ་རང་བྱུང་གི་ཏྲི་ཤཱུ་ལ་དང༌། ལྷ་མོ་ཙནྟི་ཀའི་རང་བྱུང་གི་རྡོ་སྐུ་ཡོད་པ་ལ་ཕྱི་རོལ་པའི་རྣལ་འབྱོར་པ་རྣམས་ཀྱིས་མི་དེར་ཁྲིད་པས་རང་བྱུང་གི་ཏྲི་ཤཱུ་ལ་ལྐོག་མ་ལ་ཟུག་ནས་འཆི། དེའི་ཤ་ལས་ཚོགས་ཀྱི་འཁོར་ལོ་བྱེད་པ་ཡོད་པ་དེའི་སར་སློབ་དཔོན་དཔོན་གཡོག་གསུམ་གྱིས་བྱོན་པ་དང༌། རྣལ་འབྱོར་པ་རྣམས་ཟ་བར་འདོད་ནས་ཚོགས་ཁང་གི་ནང་དུ་བོས་པས་སློབ་དཔོན་གྱིས་གཡོག་པོ་ལ་དབུགས་ཕྱིར་རྒྱུར་མ་གཞུག་པར་ནང་དུ་སྡོམས་ལ་སྡོད་ཅིག་གསུངས་ནས།

སློབ་དཔོན་ཉིད་ནང་དུ་བྱོན་པ་དང༌། རྣལ་འབྱོར་པ་དེ་རྣམས་ན་རེ། ཁྱོད་ཀྱི་གྲོགས་པོ་གཉིས་པོ་གར་སོང་ཟེར། ཕྱི་རོལ་ན་འདུག་གསུངས་པས། ཚུར་ཁུག་ཟེར། དེ་ཁྱེད་རང་ཁུག་གསུངས་པས། ཁོང་གིས་བོས་ནས་ཀྱང་སྐད་མེད་འཛུག་གུ་སུག་བྱས་པའི་ཤུལ་ན་ཚུར་དབུགས་ངས་སུ་སུ། དྲི་ཆེན་འབུར་འབུར་བྱུང་བས་འདི་རུལ་ནས་འདུག་ཟེར་ལོག་པ་དང༌། ཏྲི་ཤཱུ་ལ་དེ་འདར་ཡེད་ཡེད་འདུག་པ་དང༌། སློབ་དཔོན་གྱིས་ཐལ་མོ་གཅིག་བརྡབས་པས་དེ་ཕྱེ་མར་སིལ་གྱིས་སོང་ངོ༌། །དེ་ནས་ལྷ་མོ་ཙནྟི་ཀའི་སྐུ་དེ་པར་པར་འདུག་པ་ལ་སྤྱི་བོར་ཐལ་མོ་ཅིག་བརྒྱབ་སྟེ་མགོ་བོ་སྙིང་གའི་བར་དུ་བཅིངས། རྣ་བ་ནས་བཟུང་ནས་སྤྱི་བོར་མཆོད་རྟེན་ཞིག་བཞག་སྟེ་རྣལ་འབྱོར་པ་རྣམས་བརྒྱལ་བར་གྱུར་ཏོ། །དེ་ནས་བརྒྱལ་བ་སངས་པ་དང་ ༑ རྣལ་འབྱོར་པ་རྣམས་ན་རེ། ཁྱེད་ནང་པ་སངས་རྒྱས་པ་སྙིང་རྗེ་ཆེ་བ་ཡིན་ན་འདི་ལྟ་བུ་བྱེད་པ་ཟེར་བ་ལ། སེམས་ཅན་བསད་པའི་ཤ་དང་ཁྲག་དྲོན་མོས་མཆོད་པ་མ་བྱེད་བྱས་པས། དེ་རྣམས་ཀྱིས་སློན་དཔོན་གྱི་ཞབས་ལ་ཕྱག་འཚལ་ཞིང་སྐྱབས་སུ་སོང་ནས་སངས་རྒྱས་པའི་རྣལ་འབྱོར་པར་སོང་ངོ༌། །དེའི་ཚེ་ཀོ་མཁན་དེ་རྒྱུད་བྱིན་གྱིས་བརླབས་ཤིང་གདམས་ངག་རྫོགས་པར་བསྟན་ནས་བདག་ཉིད་དང་ནུས་པ་མཉམ་པར་གྱུར་ནས། ཤར་ཕྱོགས་ཀྱི་མུ་སྟེགས་ཀྱི་རྒྱལ་པོ་དེ་ཧ་ར་ཞེས་བྱ་བ་འདུལ་དུ་བཏང་ངོ༌། །དེའི་ཚེ་གྲུབ་ཐོབ་ཆེན་པོ་ནུས་པ་མཐར་ཐུག་པར་གྲགས་སོ། །ལྷོ་ཕྱོགས་ནས་འོངས་པའི་རལ་པ་ཅན་ཞིག་ཕྱིར་འབྲངས་ནས་འོངས་པ་དེ་དང་སློབ་དཔོན་གཉིས་ཀྱིས་ཁར་ས་པ་ཎིར་བྱོན་ནས་བསྐོར་བ་མང་དུ་མཛད་དེ། དང་པོ་རབ་ཏུ་བྱུང་བ་ནས་བཟུང་ནས་ས་ཧ་ཛ་དེ་ཝཱི་བཏུལ་བའི་བར་དུ་ངས་འདི་ལྟ་བུ་བྱས་ཞེས་ཐུགས་རྗེ་ཆེན་པོའི་སྤྱན་སྔར་སངས་རྒྱས་ཀྱི་བསྟན་པ་ལ་བྱ་བ་བྱས་པའི་རྟོགས་པ་ཕུལ་བ་དང༌། རིགས་ཀྱི་བུ་ཁྱོད་ཀྱི་ནུས་པས་ནི་རི་རབ་ཀྱང་ཐལ་བར་རློག་པར་ནུས་ཀྱི།

སེམས་ཅན་ལས་སྣ་ཚོགས་པ་ཡིན་པས་སངས་རྒྱས་ཀྱིས་ཀྱང་གདུལ་བར་དཀའ་བའི་ཕྱིར་ཁྱོད་ཀྱིས་སེམས་ཅན་ལ་གནོད་པ་འདི་ལྟ་བུ་མ་བྱེད་པར་སྙིང་རྗེ་ཆེན་པོ་སྐྱེད་ཅིག་གསུང་ངོ༌། །དེ་ནས་སློབ་དཔོན་གྱིས་གཞན་མི་བྱེད། ནུབ་ཕྱོགས་ན་སོ་བ་ནཱ་ཐ་ན་རང་བྱུང་གི་རྡོ་ལ་དབང་ཕྱུག་ཆེན་པོའི་ལིདྒ་ཡོད་པ་དེ་ལ་དུས་རེ་ལ་ར་དང་མ་ཧེ་སྟོང་ཕྲག་རེ་རེ་བསད་ནས་མཆོད་པ་བྱེད་པས་སེམས་ཅན་དེ་རྣམས་ཀྱི་སྲོག་བསྐྱབ་པའི་ཕྱིར་དེ་འདུལ ༑ དེ་ནས་ཐུགས་རྗེ་ཆེན་པོའི་བཀའ་བཞིན་བགྱིད་དོ་ཞེས་བརྗོད་པས། འོ་ན་རྟེན་མ་བཤིགས་པར་ཐབས་ལ་མཁས་པས་ཐུལ་གསུངས་ནས། དཔོན་གཡོག་གཉིས་སངས་རྒྱས་ཀྱི་རྟེན་མང་པོ་ལ་ཕྱག་དང་བསྐོར་བ་མཛད་དེ་ནུབ་ཕྱོགས་སུ་བྱོན་པ་དང༌། དབང་ཕྱུག་གིས་སློབ་དཔོན་བྱོན་པར་ཤེས་ཏེ་བྲམ་ཟེ་གཉིས་ཁྲི་སྙན་སཱ་ལེའི་ལྤགས་པ་གཉིས་ཀྱིས་སྨད་དཀྲིས། ཚངས་རྟགས་རྩྭ་ཀུ་ཤ་རྣ་བའི་གོང་དུ་གཟིར་ཏེ་སྔུན་བསུར་འོངས་པ་དང་ཕྲད་དོ། །དེ་ནས་བྲམ་ཟེས་ལམ་བཀག་ནས་རྣལ་འབྱོར་པ་གར་འགྲོ་ཟེར། སོ་བ་ནཱ་ཐ་བརླག་པར་བྱེད་དུ་འགྲོ་གསུངས་པས། ཁྱེད་ནང་པ་སངས་རྒྱས་པ་སྙིང་རྗེ་དང་ལྡན་པ་ཡིན་ན་གནོད་པ་བྱས་ནས་ཅི་བྱེད་ཟེར། དེ་ཉིད་ཀྱི་ཕྱིར་འགྲོ་བ་ཡིན་ཏེ། དེ་ལ་དུས་རེ་ལ་མ་ཧེ་སྟོང་ཕྲག་རེ་ཙམ་གསོད་པས་དེ་དག་གི་སྲོག་བསྐྱབ་པར་བྱ་བའི་ཕྱིར་བརླག་པར་བྱེད་དོ་ཞེས་གསུངས་པས། དེ་འཇིག་རྟེན་པའི་ལྷ་ཤིན་ཏུ་ཆེ་བ་ཡིན་པས་དེ་ལྟར་ཅང་ནུས་སམ་ཟེར་ཏེ། མངོན་དུ་འགྱུར་གྱི་གསུངས་པས། ཤར་ཕྱོགས་སུ་སོང་ནས་མེད་ཟེར། གླིང་བཞི་གང་དུ་སོང་ཡང་རུང༌། ཚངས་པའི་འཇིག་རྟེན་དུ་སོང་ཡང་ཁོ་བོ་འགྲོ་སྟེ་བརླག་པར་བྱེད་ཅེས་གསུངས་སོ། །དེ་ནས་རང་གཟུགས་བསྟན་ཏེ་སློབ་དཔོན་གྱི་ཞབས་ལ་ཕྱག་འཚལ་ནས། དེ་ཉིད་བདག་ཡིན་པས་ཁྱེད་ཅི་གསུང་པ་བཞིན་བྱེད་དོ་ཟེར། སློབ་དཔོན་གྱིས་དང་པོ་སངས་རྒྱས་ཀྱི་སྐུ་བཞུགས་པའི་ལྷ་ཁང་ཞིག་བྱས་ཏེ་དེའི་འོག་ཏུ་ངའི་གཟུགས་བྱས་ཏེ་དགེ་འདུན་བརྒྱ་ཕྲག་གཅིག་གིས་འཚོ་བ་སྦྱོར་བ་དང་མཆོད་པ་བྱེད་པའི་དུས་སུ་དང་པོ་སངས་རྒྱས་ཀྱི་ལ

༑ དེ་ནས་ངའི་གཟུགས་ལ་མཆོད་པར་བྱས་ཏེ། དེ་ནས་ཁྱོད་རང་གི་རྟེན་ལ་འབྲས་ཆན་དང་འཁུར་བའི་མཆོད་པས་ཚིམ་པར་བྱེད་ན་ཁྱོད་བརླག་པར་མི་བྱེད། དེ་ལྟ་མི་བྱེད་ན་ཁྱོད་བརླག་པར་བྱེད་གསུངས་པས། དེ་ལྟར་ཁས་བླངས་ཏེ་དེས་ཀྱང་སོ་བ་ནཱ་ཐ་གནས་ཀྱི་བར་དུ་དེ་ཉིད་དུ་ཁོའི་མཆོད་པ་བཞེས་ཤིང་བཞུགས་པར་ཞུས་སོ། །སློབ་མ་དེ་བདག་ཉིད་དང་རྟོགས་པ་ཅུང་ཟད་མ་མཉམ་པ་མཉམ་པར་རྒྱུད་བྱིན་གྱིས་བརླབས་ནས་རྡོ་རྗེའི་ཚིག་རྐང་གནང་སྟེ། ཤར་ཕྱོགས་སུ་སོང་ལ་རྡོ་རྗེ་ཐེག་པའི་སྒོ་ནས་སེམས་ཅན་ལ་ཕན་གདགས་པར་གྱིས་ཤིག་ཅེས་གསུངས་ནས་བཏང་ངོ༌། །སློབ་དཔོན་གྱིས་སོ་བ་ནཱ་ཐར་དེ་བཞིན་དུ་བྱ་བ་བྱས་ཏེ་འཛམ་བུའི་གླིང་དུ་བརྟུལ་ཞུགས་ཀྱི་སྤྱོད་པ་བྱེད་འཕྲོ་རེ་ཞིག་ཅུང་ཟད་བཅད་དེ་གཟུགས་དེ་ཉིད་ལ་ཐིམ་ཀྱང་ཟེར་ཏེ་གཟུགས་མ་ཡིན་ཏེ་སློབ་དཔོན་ཉིད་ཡིན་ཡང་ཟེར་ཏེ། དེ་ལྟ་ཡང་དེ་ན་བཞུགས་ཏེ་ཇི་སྲིད་ཉི་ཟླ་གནས་ཀྱི་བར་དུ་བཞུགས་སོ་ཞེས་གྲགས་པ་དང༌། ཁ་ཅིག་ན་རེ་རྒྱ་གར་དབུས་ཀྱི་པི་རོ་པ་ཞེས་བྱ་བའི་མིང་གིས་གླང་པོ་ཆེ་ཉི་མ་འཆར་བ་ཞེས་བྱ་བ་བཏུལ་ཏེ་རྩོད་པའི་དུས་སུ་སེམས་ཅན་ལ་ཕན་འདོགས་སོ། །ང་ཡང་བི་མེ་ས་ར་སྡུད་པ་ལ་ཁོར་ཅིག་བྱོན་ཞེས་ཟེར་རོ། ། དེ་ལྟ་བུའི་རྣལ་འབྱོར་གྱི་དབང་ཕྱུག་བིརྺ་པས་བརྟུལ་ཞུགས་ཀྱི་སྒོ་ནས་སངས་རྒྱས་ཀྱི་བསྟན་པ་རྒྱས་ཏེ་མུ་སྟེགས་ཀྱི་མིང་མེད་པར་བྱས་སོ། །དེ་ལ་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་ལྷ་མོ་བཅོ་ལྔས་དངོས་སུ་དབང་གི་ཆུ་བོ་མ་ནུབ་པ་ལ་སོགས་པ་གོང་དུ་སྨོས་པ་བཞིན་དུ་སྙན་བརྒྱུད་བཞིས་བྱིན་གྱིས་བརླབས་ཤིང་གདམས ༑ དེ་བཞིན་དུ་སྦྱར་ཏེ་དེས་ཤར་ཕྱོགས་ཀྱི་ནག་པོ་པ་ལ། དེས་ཡུལ་དབུས་ཀྱི་རྣལ་འབྱོར་པ་ཆེན་པོ་ཌ་མ་རུ་པ་ལ། དེས་ཨ་ཝ་དྷཱུ་ཏཱི་པ་ཞེས་བྱ་བ་གཉིས་སྤངས་ཀྱི་སྤྱོད་པ་མཛད་པ་དེ་ལ། དེས་ཤར་ཕྱོགས་ཀྱི་རྒྱལ་པོའི་རིགས་ཡི་གེ་པ་ཀཱ་ཡ་སྟ་པའི་རིགས་བསྐྱེད་རིམ་ཅུང་ཟད་བརྟན་པ་སྤྲུལ་སྐུ་འགའ་མཐོང་བ།

རྡོ་རྗེ་དྲིལ་བུ་ནམ་མཁའ་ལ་འཇོག་ནུས་ཤིང་གྲོང་འཇུག་དང་འཕོ་བ་ལ་ཐོགས་པ་མེད་པར་ནུས་པ་མངོན་དུ་མཛད་པ་དེའི་མཚན་ནི་ཀཱ་ཡ་སྟ་པ་ག་ཡ་དྷ་རའོ། །དེས་རྗེ་བཙུན་མི་བསྐྱོད་རྡོ་རྗེ་ལ། དེས་ཞེ་སྡང་རྡོ་རྗེ་ལ། དེས་རོལ་པའི་རྡོ་རྗེ་ལ། དེས་མི་བསྐྱོད་རྡོ་རྗེ་ས་སྐྱ་པ་ཆེན་པོ་ལ། སྙན་བརྒྱུད་བཞིས་བྱིན་གྱིས་བརླབས་ཤིང་སྙན་བརྒྱུད་བཞིས་གདམས་པའོ། །རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་གྱིས་དག་པར་བྱས་པའོ།། །།༈ སཾ་གྷེ་ཕ་ལ་བིརྺ་ནི་བི་ར་ཙ་ཡུ། ས་ཌ་ཧཾ་ཀཾ་པཱིལླའི་བིརྺ་ནི་ཀ་ཡུ། ནི་མ་ལ་ཙིཏྟ་གཾ་བྷི་ར་ག་རུ་པ། ཨ་ཨི་ཡ་ས་བི་རུ་པ་བཱ་ཧུ་བིར་ན་ནི། ཕ་ལི་བེ་བྷི་མ་ས་ར་ཏ་སི་ཡ་ཨ་ཡིཏྟ། སུ་ར་བི་བྷ་ཝི་བིརྺ་ཨ་ཏིཏྟ་སནྡྷ། ཨུ་པ་ལ་ཧ་ར་ཡི་ན་ཚུ་པ་ཡི་པ་ནི། ཨ་ཨི་ཡ་པ་བི་རུ་པ་པཱ་ཧུ་བིར་ན་ནི། ས་རི་ལ་གངྒཱ་བྷ་ཏ་སྟ་ཨི་རུ་ཐ། ཨུཏྤ་ལ་ཧ་ར་ཡི་ན་ཚུ་བ་ཡི་པ་ནི། ནི་མ་ལ་ཙིཏྟ་གཾ་བྷེ་རེ་ག་རུ་ལ། ཨ་ཨི་ཡ་ས་བི་རུ་པ་བཱ་ཧུ་བིར་ན་ནི། ལོ་ལོ་ཨི་མམྨ་བི་མ་ཀ་ར་དནྟ། ལོ་ལོའི་སུནྟི་ནི་མ་ཀ་ར་དནྟ ༑ དོ་ཀ་རི་ཨ་ཚའི་ཨཱ་དི་ཏྱ་བནྡྷ། །ཨུཏྤ་ལ་ཧ་ཡིན་ཚུ་པ་ཡི་པ་ནི། དགེ་འདུན་གྱིས་བཟང་པོ་ཡིན་ནམ་མ་ཡིན་མ་བརྟགས་པར། །རྔ་བརྡུང་འཁར་རྔ་བརྡུངས་ནས་ངན་པ་སྒྱུ་ཅན་ཞེས་བསྟན་པ། །ང་ཡི་དྲི་མ་མེད་པའི་སེམས་ནི་ཟླ་བ་ལྟ་བུར་རྟོགས་དཀའ་བ། །དེས་ན་བིརྺ་རིག་པ་མང་པོ་ཅན་ནོ། །འཇིགས་པའི་དབང་པོ་བཀས་ནས་གདན་དང་འཇིགས་པར་བྱེད་ཅིང༌། །བིརྺ་ཆང་འཐུང་ཉི་མ་རྟེང་པར་འཛུད་པར་བྱེད་པ། །དེ་ནི་ཨུཏྤལ་བླངས་ནས་ཆུ་ཡིས་མ་གོས་པ། །དེས་ན་བིརྺ་རིག་པ་མང་པོ་ཅན་ནོ། །གངྒཱ་བཀག་ནས་རྒྱུན་ལས་བཟློག་སྟེ་འབབ། །ཨུཏྤལ་བཏོན་ནས་ཆུ་ཡིས་མ་གོས་པ། །དྲི་མེད་སེམས་ནི་ཟབ་མོ་རྟོགས་པར་དཀའ། ། དེས་ན་བིརྺ་རིག་པ་མང་པོ་ཅན། །འཇིག་རྟེན་འཇིག་རྟེན་མུན་པར་མ་བྱེད་དང༌།། འཇིག་རྟེན་འཇིག་རྟེན་ཆང་ལ་ཐེ་ཚོམ་མ་བྱེད་དང༌།

།དགེས་ན་ཡིད་ཀྱིས་ཉི་མ་རྟེང་པར་འཛུད། །ཨུཏྤལ་བླངས་ནས་ཆུ་ཡིས་མ་གོས་པ། །ཨི་ཐི།། །། ༄༅། །བླ་མ་བརྒྱུད་པ་བོད་ཀྱི་ལོ་རྒྱུས་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །བླ་མ་བརྒྱུད་པ་བོད་ཀྱི་ལོ་རྒྱུས་ནི། ཆོས་འཁོར་གྲོམ་པ་རྒྱང་དུ། རྒྱ་ཤཱཀྱ་གཞོན་ནུ་དང༌། སེ་ཡེ་ཤེས་བརྩོན་འགྲུས་གཉིས་མཁན་སློབ་མཛད་པ་ལས། སེས་བླ་ཆེན་འབྲོག་མི་ཤཱཀྱ་ཡེ་ཤེས་དང༌། སྟག་ལོ་གཞོན་ནུ་བརྩོན་འགྲུས་གཉིས་རྒྱ་གར་དུ་བརྫངས་ཏེ། བསྟན་པའི་རྩ་བ་ཡིན་པས་འདུལ་བ་དང༌། བསྟན་པའི་སྙིང་པོ་ཡིན་པས་ཕར་ཕྱིན་དང༌། བསྟན་པའི་ཉིང་ཁུ་ཡིན་པས་གསང་སྔགས་རྣམས་ཉོན་ལ་ཤོག་གསུངས་ནས། གཉིས་པོ་རྒྱ་གར་དུ་བྱོན། བླ་ཆེན་གྱིས་བལ་ཡུལ་དུ་བྷ་རོ་ཧཾ་ཐུང་ཞེས་བྱ་བ་ལ་སྔགས་ཀྱི་སྒོར་ཞུགས། དེ་ནས་རྒྱ་གར་དུ་བྱོན་ནས་སློབ་དཔོན་རཏྣ་ཨཱ་ཀ་ར་ཤཱནྟི་པ་གྲགས་པ་ཆེ་ཞིང་མཁས་པར་དགོངས་ནས་འདུལ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། གསང་སྔགས་ཀྱང་མང་དུ་གསན། དེ་ནས་རྒྱ་གར་ཤར་ཕྱོགས་སུ་བྱོན་ནས་སློབ་དཔོན་བིརྺ་པའི་སློབ་མ་ནི་ཌོཾ་བི་ཧེ་རུ་ཀ དེའི་བརྒྱུད་པ་འཛིན་པའི་སློབ་དཔོན་མི་ཐུབ་ཟླ་བ་དངོས་ཀྱི་སློབ་མ་མཆོག་དགེ་སློང་དཔའ་བོ་རྡོ་རྗེ་ལ་ཧེ་བཛྲའི་རྒྱུད་གསུམ་ཡན་ལག་དང་བཅས་པ་ལ་སོགས་པའི་སྔགས་མང་དུ་གསན། བསམ་མི་ཁྱབ་ལ་སོགས་པའི་མན་ངག་མང་དུ་ཞུས། ལམ་འབྲས་རྩ་བ་མེད་པ་ཞིག་ཀྱང་གསན། རྒྱ་གར་དུ་ལོ་བཅུ་གཉིས་བཞུགས་ནས་ལོ་ཙཱ་བ་ཆེན་པོར་གྱུར། སྟག་ལོས་ནི་ཤེས་རབ་སྙིང་པོ་རྒྱ་ཀློག་ཏུ་འདོན་པ་གཅིག་ལས་མ་ཤེས། རྡོ་རྗེ་གདན་ལ་བསྐོར་བ་བྱེད་ཅིང་བསྡད་གསུང་ངོ༌། །ཚུལ་ཁྲིམས་ཀྱི་མགོ་ཐོན་པས་སྟག་ཚོའི་སྡེ་པ་མང་པོ་བྱུང་ངོ༌། །དེ་ནས་བླ་ཆེན་བོད་དུ་བྱོན

༑ ཆོས་མང་དུ་གསུང་གིན་བཞུགས་སྐབས་སུ་སྔ་དྲོའི་ཚུར་ཉེ་བ་རྣམ་ཐང་དཀར་པོ་ན་བཞུགས་པའི་དུས་སུ། བླ་མ་ག་ཡ་དྷ་རས་འཕྲིན་བཏང་ནས་བསུ་རུ་ཤོག་གསུངས། ཆོས་ཅི་ཤེས་དྲིས་པས་རྡོ་རྗེ་ཐེག་པ་ལ་མཁས་པར་དགོངས་ནས་དགེས་པས་བསུ་སྟེ་གྲོམ་པ་ལྷ་རྩེའི་བྲག་ལ་བཞུགས་ནས་ཆོས་ཀྱི་ཟླའོ་བྱས་པས་ཤིན་ཏུ་མཉེས་ནས་ལོ་ལྔ་བཞུགས་པར་བྱས། གསེར་སྲང་ལྔ་བརྒྱ་འབུལ་བར་བྱས་ནས་མུ་གུ་ལུང་དུ་བཞུགས་པར་བྱས། ལོ་གསུམ་ན་འགྲོ་གསུང༌། བླ་མའི་ཐུགས་ལ་གསེར་རྫོགས་པར་འབུལ་དགོངས་ནས་གསེར་བསྒྲུབས་པས་བག་ཙམ་མ་ལྡང་ནས་ཟུར་ཤག་འབྱུང་བ་ལ་མི་གཏང་ནས་ཆོས་སྦྱིན་གྱི་ཤོག་གསུངས་པས། ཟུར་ཡང་དག་བསྒྲུབ་པ་ལ་ཞུགས་པས་སློབ་མ་ལ་ལ་ན་རེ། དགེ་སྦྱོར་གྱི་བར་ཆད་ཡིན་ཟེར་བ་ལ། འབྲོག་མི་ལོ་ཙཱ་བ་ཆེན་པོ་ཡིན་པས་མན་ངག་ཡོད་ངེས་ཟེར་ནས་ཕྱིན་པས། གསེར་སྲང་བརྒྱ་ཙམ་ཡང་ཕུལ། བླ་མས་བསམ་མི་ཁྱབ་ཀྱྀ་མན་ངག་གནང༌། ཟུར་བོ་ཆེ་ཤག་འབྱུང་ཡང་དགའ་ནས། བླ་མ་ཆེན་པོའི་བཀའ་དྲིན་གྱིས ༑ ༑ ཨ་པོའི་སེམས་ཕྱོགས་ནོར་དུ་ཐལ། །ཟེར་ལོ། དེར་བླ་མ་ག་ཡ་དྷ་ར་ལ་གསེར་སྲང་ལྔ་བརྒྱ་དུས་གཅིག་ལ་ཕུལ་བས་ཐུགས་མ་ཆེས་པས་སྒྱུ་མ་ཡིན་ནམ་དགོངས་ཏེ། ལམ་ཀར་མང་ཀར་དྲིལ་ཆེན་གྱི་མི་མང་སར་བྱོན་ཅིང་འདི་རྣམས་གསེར་དུ་འདུག་གམ་མི་འདུག་གསུང་ཞིང་བསྟན། དེ་དག་གསེར་ཡིན་པར་དགོངས་པ་དང༌། ཤིན་ཏུ་དགེས་པས་ད་ཁྱོད་ཅི་དགའ་བ་བྱའི་ཅི་འདོད་གསུངས། ཅི་ཡང་མི་ཞུ་གསུངས་པས། ཡང་ཡང་གསུངས་ནས། འོ་ན་གསུངས་ངག་འདི་གཞན་ལ་མི་གསུང་བར་ཞུ་བ་ཕུལ། བླ་མས་ཞལ་གྱིས་བཞེས་ནས་རྒྱ་གར་དུ་གཤེགས ༑ ཡང་དུས་ཕྱིས་འགོས་ཀྱིས་གྲོ་མོ་ན་ཚུར་མཻ་ཏྲཱི་བ་ཡིན་གསུངས་ནས་སྤྱན་དྲངས། བོད་དུ་བྱོན་པས་མཻ་ཏྲཱི་བ་མིན་པར་འདུག་པས། བླ་མས་བརྫུན་གསུངས་བྱས་པས། མཻ་ཏྲཱྀ་བས་ཆོས་ནི་ང་མཁས་ཁྱོད་ཆོས་འདོད་པར་འདུག་པས་དེ་ངས་དགའ་མོད་གསུངས། དེར་འགོས་ཀྱང་ཆོས་ལ་མགུ་བསབསྙེན་བཀུར་ཡང་མང་དུ་བྱས་རྒྱ་གར་དུ་གཤེགས་སོ།

།ཡང་དུས་ཕྱིས་གྱི་ཇོ་ཟླ་བའི་འོད་ཟེར་གྱིས་མངའ་རིས་བསྟོད་ནས་སྤྱན་དྲངས་ནས་བསྙེན་བཀུར་མང་དུ་བྱས་ནས་རྒྱ་གར་དུ་གཤེགས་པའི་ལམ་ཁར་གྱི་ཇོའི་སློབ་མ་ཁ་རག་གཙང་པས་སྤྱན་དྲངས་ནས་ཁ་རག་ཏུ་བྱོན་ནོ། ཁ་རག་པས་བསྙེན་བཀུར་མང་དུ་བྱས་ནས་དེར་སྐུ་འདའ་ཁར་ངའི་བུ་ཚ་བོ་རི་རྩེ་ལ་ཡོད་པས་དེར་སྐྱོལ་གསུངས། བུ་ཚ་བོ་བདག་ཅག་ཀྱང་ལགས་ན་བྱས་པས། དེས་མི་ཕན་སྐྱོལ་གསུངས། དེ་བླ་ཆེན་གྱིས་སློབ་མ་སྒོམ་ཆེན་གྱིས་སེ་རོག་གཉིས་ཅན་དུ་བཞུགས་ནས། བུ་སྒྲུབ་པ་ལ་ནན་ཏན་མ་ཆུང་ ༑ ངས་མ་བསྒོམས་ཀྱང་སྔགས་པ་འཆི་ན་འདི་བཞིན་ཡིན་གསུངས་ནས། རྡོ་རྗེ་དྲིལ་བུ་ཕྱག་ཏུ་བསྣམས་ནས་འོད་རིལ་བ་ཙམ་ཞིག་སྤྱི་གཙུག་ནས་འཐོན་ནས་སོང་གསུངས། ད་ལྟ་ཡང་ཐོད་ཕུ་ན་རྡོ་རྗེ་དྲིལ་བུ་ཡོད་དོ། །བླ་ཆེན་འབྲོག་མི་ཉིད་གཞུང་གསུངས་པའི་སློབ་མ་ལ་མན་ངག་མི་གསུང༌། མན་ངག་གསུངས་པའི་སློབ་མ་ལ་གཞུང་མི་གསུང་བ་ཡིན་གསུངས། གཞུང་ཚར་བའི་སློབ་མ་ནི་ལྷ་རྩེའི་གྱི་ལྗང་དབུ་དཀར་བ། ཤངས་ཀྱི་བྲག་རྩེ་སོ་ནག་པ། ས་སྐྱའི་འཁོན་དཀོན་མཆོག་རྒྱལ་པོ། འཕྲང་འོག་གི་དབྲད་དཀོན་མཆོག་རྒྱལ་པོ། བླ་མ་མངའ་རིས་པ་གསལ་བའི་སྙིང་པོ་དང་ལྔ་ལགས། མན་ངག་རྫོགས་པའི་སློབ་མ་ནི་འབྲོམ་བདེ་བ་སྟོན་ཆུང་ ༑ ལྷ་བཙུན་ཀ་ལི། བླ་མ་སེ་མཁའ་ཆུང་བ་རྣམས་ཡིན། འབྲོམ་ཞབས་ཐོག་ཆེ ༑ ལྷ་བཙུན་ཇོ་མོའི་མིང་པོ། བླ་མ་སེས་བླ་ཆེན་གྱི་སྤྱན་སྔར་སྔར་ལོ་བདུན་ཕྱིས་བཅུ་སྟེ་བཅུ་བདུན་བཞུགས། གནག་སྨད་སུམ་ཅུ་ཙམ་ཕུལ། བླ་མའི་ཞལ་ནས་འབུལ་བ་ཆུང་སྟེ་མཁོ་གསུངས། ཞབས་ཐོག་ཆུང་ཡང་ཡུན་རིང་བ་དང་སྤྱོད་ལམ་གྱིས་མཉེས་ནས་མན་ངག་ཐོབ་པ་ཡིན་གསུངས། གསུང་ངག་ཚར་ནས་གཞུང་ཞུས་པས་མན་ངག་བྱིན་པ་ལ་གཞུང་མི་བཤད་ཀྱི། ཁྱོད་རང་གཞུང་ལ་དད་ན་ས་སྐྱར་སོང་གསུངས་ནས་བླ་མ་སེས་ས་སྐྱར་ལོ་བཞི་བཞུགས་ནས་ས་སྐྱ་པ་ཆེན་པོ་ལ་གཞུང་ཚང་བར་གསན་ནོ། །བླ་མ་འབྲོག་ལ་གྲུབ་པ་ཐོབ་པའི་སློབ་མ་ནི་ཕོ་གསུམ་མོ་བཞི་སྟེ།

ཕོ་གསུམ་ནི་སྒྱེར་སྒོམ་སེ་བོ། གཤེན་སྒོམ་རོག་པོ། དབུས་པ་གྲོད་པོ་ཆེའོ། །མོ་བཞི་ནི། རྟོད་མོ་རྡོ་རྗེ་འཚོ། དབྲད་སྒོམ་མ་དཀོན་ནེ། ཤབ་པ་མོ་ལྕམ་གཅིག འཕྱད་མོ་ནམ་མཁའ་མོ། དེ་ལ་དང་པོ་དྲུག་གིས་ནི་ལུས་མ་སྤངས་པར་གྲུབ་པ་ཐོབ་བོ། །འཕྱད་མོ་ནམ་མཁས་ནི་ཐུན་མོང་གི་དངོས་གྲུབ་གྲུབ་པའོ། །གཞན་ཡང་གྲུབ་པ་ཐོབ་པའི་སློབ་མ་མང་དུ་བཞུགས་པར་གདའ། བླ་མ་སེའི་སྤྱན་སྔར་རྗེ་དགོན་པ་བས་ལོ་བཅོ་བརྒྱད་བཞུགས་ནས་ཞབས་ཏོག་དང་སྤྱོད་ལམ་ཀུན་གྱིས་བླ་མ་མཉེས་པར་བྱས། མན་ངག་མ་ལུས་པར་རྫོགས་པར་གནང་བ་ལགས་སོ། །བླ་མ་ས་སྐྱ་པ་ཆེན་པོ་སྒྱི་ཆུ་ན་བཞུགས་ཙམ་ན། བླ་མ་སེའི་ཞལ་བལྟར་བྱོན་པས། བླ་མ་སེས་ས་སྐྱ་པའི་ལོ་རྒྱུས་མང་དུ་དྲིས། པང་དུ་བླངས་བཤུམས་ནས། རྒད་པོ་གོག་པོ་འདི་ལ་ཆོས་ཡོད་ཀྱི། མྱུར་བར་ཤོག་བུལ་ན་ང་འཆི་གསུངས་ནས། ལམ་འབྲས་ཐོ་རེ་བ་ཞིག་གནང༌། བཞུད་པར་དགོངས་པས ༑ དགེ་བཤེས་འཁོན་ཆུང་གི་ཞལ་ནས། དེ་ལ་ཅི་ཡང་མེད། ངའི་བླ་མ་མངའ་རིས་པའི་ཆོས་ཀྱི་བྲལ་བྲུལ་བསྒྲུབས་པ་ཡིན་གསུངས་ནས་འགྲོར་མ་གནང༌། ཕྱིད་ལོ་བཞུད་པས་བླ་མ་སེ་འདས་གསུངས། དེའི་སློབ་མ་གང་དྲག་དྲིས་པས། རྗེ་དགོན་པ་བ་དྲག་པར་ཐོས་ནས་རྗེའི་སྤྱན་སྔར་མཆིས་པས་བླ་མ་ས་སྐྱ་པ་ཆེན་པོའི་ཡབ་བླ་མ་སེའི་སློབ་དཔོན་ཡིན་པས་བླ་མ་བརྒྱུད་པའི་རིམ་པའི་དམ་ཚིག་ལ་དགོངས་ནས་གདམས་ངག་མ་ལུས་པར་ཚང་བར་གནང་གསུང་ངོ༌། །བོད་ཀྱི་ལོ་རྒྱུས་བསྡུས་པ་ལགས་སོ། །ཚངས་པར་སྤྱོད་པའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བ་ཨིཐི།། །། རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 62PAGE 63