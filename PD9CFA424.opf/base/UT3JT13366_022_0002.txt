༄༅། །རྗེ་བཙུན་འཇམ་པའི་དབྱངས་ཀྱི་བསྟོད་པ་བཞུགས། །

༄༅། །ཨོཾ་སྭསྟི་སིདྡྷཾ། ཐུགས་རྗེ་ཆེ་མངའ་བླ་མ་གཞན་ལ་ཕན་དགོངས་པ ༑༑ རིག་དང་གྲོལ་བའི་ཡོན་ཏན་རི༵ན་ཆེ༵ན་དཔག་ཡས་གཏེར། །བདག་ལ་བརྩེ་བས་རྨོངས་པའི་རབ་རིབ་དྲུངས་ནས་ཕྱུང༌། །གྲགས༵་པའི༵་དྲི་བསུང་ཕྱོགས་བཅུར་ཁྱབ་ལ་བདག་གུས་སོ། །སངས་རྒྱས་ཀུན་གྱི་ཐུགས་རྗེ་ཆེ་ལས་བྱུང༌། །གཞོན་ནུའི་ཚུལ་འཆང་རྒྱལ་སྲས་འཇམ་པའི་དཔལ། །སྨོན་ལམ་དབང་གིས་འགྲོ་བའི་དོན་ལ་འཇུག །རྒྱ་ཆེན་མཁྱེན་པའི་དཔལ་ལ་ཕྱག་འཚལ་ལོ། །རྣམ་མང་ཐབས་ཚུལ་དུ་མའི་སྐུར་སྟོན་ཡང༌། །བཙོ་མ་གསེར་བསྲེགས་ལྟ་བུར་ཆེས་མཛེས་ཤིང༌།། ཉིན་བྱེད་འོད་ཀྱི་དྲ་བའང་ཟིལ་གནོན་པའི། །བདག་བློའི་མ་རིག་སེལ་ལ་ཕྱག་འཚལ་ལོ། །བདེན་དོན་གསང་སྔགས་ལས་རྣམས་ཀུན་འགྲུབ་ཀྱང༌། །ཕྲིན་ལས་བཞི་ཡི་རིག་སྔགས་དུ་མ་དག །ངོ་བོ་འབྲུ་ལྔ་བརྗོད་དོན་ཡི་གེ་བདུན། །སྒྲར་སྣང་བརྗོད་པ་བྲལ་ལ་ཕྱག་འཚལ་ལོ། །ཀུན་རྟོག་མཚན་མའི་སྤྲོས་པ་ཉེར་ཞི་ཞིང་ ༑ ༑ གཉིས་མེད་ཡེ་ཤེས་རྡོ་རྗེའི་ཐུགས་དང་ལྡན། །ཚད་མེད་ཡོན་ཏན་མ་ལུས་འབྱུང་བའི་གཏེར། །སྣ་ཚོགས་གདུལ་བྱའི་དོན་མཛད་ཕྱག་འཚལ་ལོ། ། དམ་པའི་དྲིན་གྱིས་ཉེར་བཟུང་ནས། །མགོན་པོ་ཁྱོད་ལ་དད་པ་ཡིས། །ཇི་ལྟར་གསོལ་བ་བཏབ་པ་ལ། །དངོས་སུ་འདོམས་པར་མཛད་ལ་འདུད། །དེང་ནས་བཟུང་སྟེ་སྲིད་པ་མ་ལུས་པར། །རྒྱལ་སྲས་དམ་པ་ཉིད་ཀྱི་རྗེས་ཞུགས་ཏེ། །ཕ་རོལ་ཕྱིན་དྲུག་ཉེ་བར་བསྟེན་བགྱིས་ནས། །སེམས་ཅན་ཀུན་དོན་རྫོགས་པར་བདག་བགྱིད་དོ། །བཅོམ་ལྡན་འཇམ་མགོན་གུར་གུམ་མདོག་འདྲ་ཞིང༌། །མི་ཤེས་གཅོད་མཛད་རལ་གྲིའི་ཕྱག་ཆ་ཅན། །ཨུཏྤལ་གླེགས་བམ་རྒྱལ་བའི་ཡུམ་དོན་འཛིན། །གསུང་གི་དབང་ཕྱུག་ཁྱོད་ལ་ཕྱག་འཚལ་ལོ། །གནས་དང་མཁའ་ཀུན་འོད་ཀྱིས་ཁྱབ། །བདག་དང་བདག་གིར་འཛིན་པ་བྲལ། །ཀུན་ཏུ་སྣང་བ་འཇམ་པའི་དཔལ། །རྒྱལ་སྲས་ཁྱེད་ཀྱིས་བདག་རྗེས་བཟུང༌། །བློ་མུན་ཐིབས་པོ་མ་ལུས་བསལ། །བློ་གྲོས་མཆོག་གི་སྣང་བ་རྒྱས། །ཤེས་དང་ཤེས་བྱའི་གནས་ཀུན་རྟོགས།

།དེ་བློ་མགོན་པོ་ཁྱོད་ལས་རྙེད། །ཨེ་མ་ཧོ། ཨ་ལ་ལ། བླ་མ་ས་སྐྱ་པ་ཆེན་པོས་འཇམ་དཔལ་ཨ་ར་པ་ཙ་ནའི་སྒྲུབ་པ་མཛད་པས་ཞལ་དངོས་སུ་གཟིགས་དུས་ བླ་བྲང་ཤར་དུ། བསྟོད་པར་མཛད་པའོ།། །། ༄༅། །རྗེ་བཙུན་མི་གཡོ་བ་ལ་བསྟོད་པ་བཞུགས་སོ། ། ༄༅། །བླ་མ་ལོ་ཙཱ་བ་ཐུགས་རྗེ་ཆེན་པོ་དང་ལྡན་པ་ལ་ཕྱག་འཚལ་ལོ། ། རྣམ་དག་ཐུགས་རྗེ་ཆེན་པོས་རབ་བསྐྱོད་དེ། ཁྲོ་བོའི་སྐུར་སྟོན་རལ་གྲིའི་ཞགས་པ་འཛིན། །ཨུཏྤལ་སྔོ་འདྲ་བདུད་ཀྱི་དཔུང་རྣམས་འཇོམས། །བཅོམ་ལྡན་མི་གཡོ་བ་ལ་ཕྱག་འཚལ་ལོ། །ཟབ་མོའི་སྒྲ་འབྱིན་ཡི་གེ་བཅུ་ཡི་མཐུ། །རབ་འབར་བརྟན་ཞིང་ཐོགས་པ་མེད་པ་ཡིས། །དུས་ཀུན་འཚེ་བའི་གནོད་པ་ཆེ་ལས་བསྐྱབས ༑༑ དཔལ་ཆེན་ཧཱུྃ་གི་སྒྲ་སྒྲོགས་ཁྱོད་ཕྱག་འཚལ། །གང་ལ་ཁྲོ་དང་ཆགས་པའི་སྐྱོན་བྲལ་ཡང༌། །ཐབས་ཚུལ་དྲག་པོས་འཇིགས་པའི་སྐུར་བསྟན་ནས། ། བདུད་དང་ལོག་འདྲེན་རྣམ་པར་འཇོམས་པའི་གཙོ། །བཅོམ་ལྡན་གཏུམ་པོ་ཁྱོད་ལ་ཕྱག་འཚལ་ལོ། ཁྱོད་ལ་རྩེ་གཅིག་གསོལ་བཏབ་པས། །བདུད་ཀྱི་འཆིང་བ་ཀུན་ལས་འདས། །ལྷག་པ་ལྷ་ཡིས་རྗེས་སུ་བཟུང༌། །རྣམ་པ་ཀུན་ཏུ་བསྐྱབ་ཏུ་གསོལ ༑ ས་མ་པ་ཐཱ། བླ་མ་ས་སྐྱ་པ་ཆེན་པོས་འཇམ་དཔལ་སྒྲུབ་དུས་བར་ཆད་སེལ་ཕྱིར་མི་གཡོ་བའི་སྒྲུབ་པ་མཛད་པས་ཞལ་གཟིགས་དུས་བསྟོད་པའོ།། །། ༄༅། །རྗེ་བཙུན་སྒྲོལ་མའི་བསྟོད་པ་བཞུགས་སོ། ། ༄༅། །བླ་མ་དང་འཕགས་མ་སྒྲོལ་མ་ལ་ཕྱག་འཚལ་ལོ། །རྒྱལ་བ་ཀུན་གྱི་སྨོན་ལམ་དཔག་ཡས་ལས། །ཉེ་བར་བསྐྲུན་པའི་ལྷ་མོའི་སྐུར་སྟོན་ཅིང༌། ། ཕོངས་དང་འཇིགས་པ་ཀུན་ལས་སྐྱོབ་མཛད་མ། །བཅོམ་ལྡན་སྒྲོལ་མ་ཡུམ་ལ་ཕྱག་འཚལ་ལོ། །འཇིག་རྟེན་དབང་པོ་འཇིག་རྟེན་ཕན་མཛད་པ། །གང་གི་ཐུགས་རྗེ་སྨོན་ལམ་ཁྱད་པར་ལས། །འགྲོ་བའི་སྐྱབས་གཅིག་ལྷ་མོའི་ཚུལ་འཆང་མ ༑༑ སྒྲོལ་མ་ཐུགས་རྗེ་ཅན་ལ་ཕྱག་འཚལ་ལོ། །མ་རྒད་མདོག་མཚུངས་མཆོག་སྦྱིན་ཨུཏྤལ་བསྣམས། །སྐྱོན་གྱིས་མ་གོས་མཚན་དཔེའི་གཟི་འོད་ཅན། །དྲན་པ་ཙམ་གྱིས་འཇིགས་པ་ཀུན་ལས་སྐྱོབ།

།རྗེ་བཙུན་སྒྲོལ་མ་ཡུམ་ལ་ཕྱག་འཚལ་ལོ།། ཕོངས་སྐྱོབ་སྒྲོལ་མ་ཐུགས་རྗེ་ཆེན་པོ་ཡིས། །དུས་འདི་ནས་བཟུང་བྱང་ཆུབ་མཆོག་ཐོབ་བར། །ཉེ་བར་སྐྱོབ་པའི་སྐྱབས་གནས་གཞན་མེད་ན། །ད་དུང་ཁྱོད་ཀྱི་ཐུགས་རྗེས་གཟུང་དུ་གསོལ། །སྒྲོལ་མ་ཐུགས་རྗེ་ཅན་གྱིས་དུས་ཐམས་ཅད་དུ་རྗེས་སུ་གཟུང་དུ་གསོལ། རྗེ་བཙུན་སྒྲོལ་མ་ལ་བསྟོད་པ་འདི་ས་སྐྱ་པ་ཆེན་པོ་ཀུན་དགའ་སྙིང་པོས་འཇམ་དབྱངས་སྒྲུབ་དུས་བར་ཆད་བསལ་བའི་གཏང་རག་ཏུ་བསྟོད་པའོ།། །། ༄༅། །ཀྱེ་རྡོར་ལུས་དཀྱིལ་གྱི་དབང་གི་བྱ་བ་མདོར་བསྡུས་པ་བཞུགས་སོ། ། ༄༅། །ཀྱེ་རྡོར་ལུས་དཀྱིལ་གྱི་དབང་གི་བྱ་བ་མདོར་བསྡུས་པ། བླ་མ་དམ་པའི་ཞབས་ལ་ཕྱག་འཚལ་ལོ། །བྱིན་རླབས་མདོར་བསྡུས་ཆོ་ག་ཡི། །སྙན་བརྒྱུད་བྲི་བར་མི་རུང་ཡང༌། །སྐྱེས་བུ་དམ་པས་གསོལ་བཏབ་པས། །ཅུང་ཟད་བྲི་ལ་བཟོད་པར་མཛོད། །བྱིན་གྱིས་བརླབས་ཤིང་སྣོད་དག་པར་བྱེད་པའི་ཆོ་ག་མདོར་བསྡུས་པ་འདི་ལ་དོན་གསུམ་ལས། སྔོན་འགྲོ་ནི། བླ་མ་མཚན་ཉིད་དང་ལྡན་པ། སྔར་ལས་ཀྱི་ཆོ་ག་མཐོང་ཞིང༌། དབང་གི་བརྒྱུད་པ་མ་ཆད་པར་ཡོད་པ། རྗེས་སུ་གནང་བ་ཁྱད་པར་ཅན་ཐོབ་པ། ལྷག་པའི་ལྷའི་བཟླས་བསྒོམ་དང་མི་འབྲལ་བའི་བླ་མས། སློབ་མ་གསང་སྔགས་དང༌། བླ་མ་ལ་དད་ཅིང་གུས་པ། གསང་སྔགས་ལ་སོགས་པའི་ཐོས་བསམ་བག་རེ་ཙམ་བྱས་པ། ཆོ་ག་ཉུང་ལྡན་ལ་ཡང་ཡིད་ཆེས་པ། བློ་མི་རྒོད་ཅིང་དམ་ཚིག་དང་ལྡན་པའི་གང་ཟག་ལ། བྱིན་རླབས་བྱེད་པར་འདོད་པས་གནས་ཁང་དབེན་པར་ཕྱགས་དར་དང༌། ཆག་ཆག་གདབ ༑ བླ་བྲེ་དང༌། རྟེན་དང༌། མཆོད་པ་རྒྱ་ཆེར་བཤམ། ཚོགས་དང་ཡོ་བྱད་འབྱོར་ཚད་ཀྱིས་ཆེར༷་བཤམ། ཐོད་པ་མཚན་ཉིད་དང་ལྡན་པ་དུམ་བུ་གཅིག་པ་ལ་སོགས་པའི་ནང་དུ་ཆང་ཕུད་དང་བདུད་རྩི་སྦྱར་བ་བཤམ། བུམ་པ་གཙང་མ་ལ་དཀར་ཞལ་བྱས་པར་ཆུ་གཙང་མ། སྨན་ལྔ། འབྲུ་ལྔ། སྙིང་པོ་ལྔ། དྲི་ལྔ། རིན་པོ་ཆེ་ལྔ། བདུད་རྩི་ལྔ་དང་བཅས་པ་བླུགས་ལ། རས་ཀྱི་མགུལ་ཆིངས་བྱ། འབྲས་བུ་ཅན་གྱིས་ཁ་བརྒྱན་ལ།

མཎྜལ་གྱི་སྟེང་དུ་མཉྫི་ལ་བཞག གཞན་ཡང་ནས་བསྡུས་པའི་ཕྲེང་བ། དར་དམར་པོ་དང་བཅས་པ་དང༌། གདོང་གཡོགས་དར་དམར་པོ་བཤམས་ལ། དེ་ནས་བླ་མ་ཉིད་གདན་ལ་བཞུགས། དམ་ཚིག་དང་ལྡན་པའི་སློབ་མ་རྣལ་འབྱོར་པ་གཞན་ཡོད་ནའང་གྲལ་རིམ་གྱིས་བཞུགས་ལ། དང་པོ་བླ་མ་ལ་ཕྱག་དང་མཎྜལ་དབུལ། དེ་ནས་གྲལ་ལ་འཁོད། ལས་ཀྱི་སློབ་མས་གསོལ་བ་གདབ། ཡི་གེ་བརྒྱ་པ་གདོན། སྲུང་འཁོར་དང་རང་རང་གི་བསྐྱེད་པའི་རིམ་པ་བརྟན་པོར་བསྒོམས་ལ། བླ་མས་ལུས་ཀྱི་དཀྱིལ་འཁོར་ཇི་ལྟ་བ་བཞིན་བསྒོམ། ལམ་གྱི་དབང་རྒྱས་འབྲིང་བསྡུས་པ་གང་རུང་བླངས་ལ་བཟླས་པ་བྱ ༑ དེ་ནས་ལྷ་དང་བླ་མ་བསམ་གྱིས་མི་ཁྱབ་པ་མདུན་གྱི་ནམ་མཁར་སྤྱན་དྲངས་ལ ༑ དེ་ལ་མཆོད་བསྟོད་བདུད་རྩི་མྱང་བ་རྒྱས་པར་བྱ། དེ་ནས་ཚོགས་བྱིན་གྱིས་བརླབས་ལ་ཕུད་གཏོར་མ་ལ་དབུལ། གཏོར་མ་རྣམས་སོ་སོར་རྒྱས་པར་བསྔོ། དེ་ནས་ཚོགས་ལ་ཚུལ་བཞིན་དུ་རོལ། དེ་ནས་བྱིན་རླབས་འདོད་པའི་སློབ་མ་རྣམས་ཕྱི་རོལ་དུ་དྲི་ཞིམ་པོའི་ཆུས་ཁྲུས་བྱས་ལ། ནང་དུ་འོང་སྟེ། བླ་མ་ལ་མཎྜལ་ཕུལ་ལ། སྔར་དབང་མ་ཐོབ་ན་འཇུག་པར་བྱ་སྟེ། ལག་ཏུ་མེ་ཏོག་ཐོགས་ལ་ཞུ་བ་འབུལ་བ་ནི། སངས་རྒྱས་ཐམས་ཅད་འདུས་པའི་གཙོ། །དཔལ་ལྡན་བླ་མ་རྡོ་རྗེ་འཆང་ ༑ ཁྱེད་ཀྱི་ཐུགས་རྗེའི་བཀའ་དྲིན་གྱིས། །བདག་ལ་བྱིན་གྱིས་བརླབ་པར་ཞུ ༑ ༑ ཞེས་ལན་གསུམ་དུ་བརྗོད་དུ་གཞུག་གོ །དེ་ནས་ཡང་བླ་མས་སློབ་མ་ལ་འདི་སྐད་བརྗོད། ཁྱེད་ཀྱིས་མ་གྲོལ་བ་རྣམས་གྲོལ་བར་བྱ་བའི་ཕྱིར་དང༌། མ་བསྒྲལ་བ་རྣམས་བསྒྲལ་བར་བྱ་བའི་ཕྱིར་དང༌། དབུགས་མ་ཕྱུང་བ་རྣམས་དབུགས་དབྱུང་བར་བྱ་བའི་ཕྱིར་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་བའི་ཕྱིར་དང༌། སེམས་ཅན་ཐམས་ཅད་འཁོར་བ་སྡུག་བསྔལ་གྱི་ཕུང་པོ་ལས་བསྒྲལ་བར་བྱ་བའི་ཕྱིར། བདག་ལ་བླ་མ་ཞུ་བར་སྤྲོའམ། ཞེས་ལན་གསུམ་དུ་བརྗོད་དོ། །སློབ་མས་ཀྱང་ཤིན་ཏུ་སྤྲོ་ལགས་སོ ༑ ༑

ཞེས་ལན་གསུམ་དུ་བརྗོད་དོ། །དེ་ནས་བླ་མས་ཐུན་མོང་གི་གདམས་ངག་བསྟན་ཏེ། དང་པོ་འཁོར་བ་ལ་སྐྱོ་བ་བསྐྱེད་དུ་གཞུག དལ་འབྱོར་ཐོབ་པར་དཀའ་བ་དང༌། མི་རྟག་པ་དང༌། འཁོར་བའི་ཉེས་དམིགས་ལ་སོགས་པས་སྐྱོ་བ་བསྐྱེད ༑ བྱིན་གྱིས་བརླབ་པ་དང༌། མྱ་ངན་ལས་འདས་པ་ལ་སྤྲོ་བ་བསྐྱེད། དབང་དང་བྱིན་རླབས་ཀྱིས་སྔར་བྱས་པའི་སྡིག་པ་ཐམས་ཅད་འདག ཚུལ་བཞིན་ཐོབ་ན ༑ ཕྱིས་སྐྱེ་བ་མི་ལེན་པ་ལ་སོགས་པས་སྤྲོ་བ་བསྐྱེད། བདེ་ཆེན་ཐེག་པ་འདི་ལ་ནི ༑ ༑ ཕྱིན་ཆད་འཆི་བ་ཡོད་མིན་ཏེ། །ཞེས་པ་ནས་རྒྱུད་དག་པར་བྱ་བའི་ཕྱིར་རྒྱུན་བཤགས་བྱ་སྟེ། ལད་མོ་བྱེད་དུ་བཅུག་ལ་རྡོ་རྗེ་མཁའ་འགྲོ་བླ་མ་དང་ཕྱོགས་བཅུའི་སངས་རྒྱས་ཐམས་ཅད་དང་བྱང་ཆུབ་སེམས་དཔའ་དང༌། དཀྱིལ་འཁོར་གྱི་འཁོར་ལོའི་ལྷ་ཚོགས་བདག་ལ་དགོངས་སུ་གསོལ། བདག་གིས་ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ཡན་ཆད་དུ་སྡིག་པ་མི་དགེ་བའི་ལས་བགྱིས་པ་དང་ ༑ བགྱིད་དུ་སྩལ་བ་དང༌། གཞན་བགྱིད་པ་ལ་རྗེས་སུ་ཡི་རང་བ་རྣམས་མཐོལ་ལོ་བཤགས་སོ། །སླད་ཆད་ཀྱང་སྡོམ་པར་བགྱིད་ལགས་སོ། །ཞེས་ལན་གསུམ་བརྗོད་ཅིང༌། དེའི་དོན་དྲན་པར་བྱའོ། །དེ་ནས་བདག་ལ་དགོངས་སུ་གསོལ ༑ ཡན་ཆད་སྔར་དང་འདྲ་བ་ལ། བདག་གིས་གཞན་གྱི་དགེ་བའི་རྩ་བ་ལ། འདོད་ཆགས་དང༌། ཞེ་སྡང་དང༌། ཕྲག་དོག་མེད་པའི་སྒོ་ནས་རྗེས་སུ་ཡི་རང་བར་བགྱིའོ། །ཞེས་ལན་གསུམ་བརྗོད་དོ། །བསྔོ་བ་ནི། བདག་གིས་དུས་གསུམ་དུ་བསགས་པའི་དགེ་བའི་རྩ་བ་འདི་དག་ཀྱང༌། བླ་ན་མེད་པའི་བྱང་ཆུབ་ཆེན་པོར་ཡོངས་སུ་བསྔོ་བར་བགྱིའོ། །སྐྱབས་སུ་འགྲོ་བ་ནི། བདག་དུས་འདི་ནས་བཟུང་ནས་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །ཞི་བ་འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་འཕགས་པ་ཕྱིར་མི་ལྡོག་པའི་དགེ་བདུན་ལ་སྐྱབས་སུ་མཆིའོ། །དགོངས་གསོལ་གྱི་རྗེས་ལ།

སྔོན་ཡང་དག་པར་རྫོགས་པའི་སངས་རྒྱས་རྣམས་ཀྱིས་སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱས་ལ། སེམས་ཅན་མ་གྲོལ་བ་རྣམས་དགྲོལ་བར་བགྱིའོ། །མ་བསྒྲལ་བ་རྣམས་བསྒྲལ་བར་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། །ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བར་བགྱིའོ། །ཞེས་སེམས་བསྐྱེད་ལ། དེ་ནས་གསང་སྔགས་ཀྱི་དམ་ཚིག་དང་སྡོམ་པ་དབོག་པ་ནི། ཇི་ལྟར་དུས་གསུམ་མགོན་པོ་རྣམས། །ཞེས་པ་ནས། སེམས་ཅན་མྱ་ངན་འདས་ལ་དགོད། །ཅེས་པའི་བར་དུ་ལད་མོ་བྱེད་དུ་གཞུག་གོ །དེ་ནས་བྱིན་གྱིས་བརླབ་པ་ནི། གདོང་རས་བཅིངས་ལ། སློབ་མའི་གནས་གསུམ་དུ་ཡི་གེ་འབྲུ་གསུམ་བསྒོམ། དེ་ནས་མཚན་མ་གསུམ་དེ་ལ་ཡི་གེ་འབྲུ་གསུམ་གྱིས་མཚན་པ་བསམས་ལ། དེ་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་སྤྱན་དྲངས་ཏེ་བསྟིམས་ལ་བྱིན་གྱིས་བརླབ། དེ་ནི་སློབ་མ་དང་བླ་མ་གཉིས་ཀས་བསྒོམ། དེ་ནས་སློབ་དཔོན་གྱིས་སློབ་མ་ལ་དམ་བསྒྲག་སྟེ། དེ་རིང་ཕྱིན་ཆད་ཁྱེད་ཀྱི་ཧེ་རུ་ཀ་ང་ཡིན་གྱིས། ངས་འདི་བྱོས་ཤིང་ཅེས་བསྒོ་བ་དེ་བུ་ཁྱོད་ཀྱིས་བྱ་དགོས་སོ། ། གལ་ཏེ་མ་བྱས་ན། མི་བདེ་བ་མ་སྤངས་པར་ཚེའི་དུས་བྱས་ནས། སེམས་ཅན་དམྱལ་བ་ཆེན་པོར་ལྟུང་བར་འགྱུར་ཏ་རེ། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་འདིས་འགྲུབ། །སརྦ་པཉྩ་ཨ་མྲྀ་ཏ་ཨུ་ད་ཀ་ཧཱུྃ། ཞེས་པས་མནའ་ཆུ་བླུད། དེ་ནས་དཀྱིལ་འཁོར་གྱི་དམ་བསྒྲག་སྟེ། དེང་ཁྱོད་དཔའ་བོ་དང་རྣལ་འབྱོར་མ་རྣམས་ཀྱི་ནང་དུ་ཞུགས་ཀྱིས། བྱིན་རླབས་གང་གིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་བསྐྱེད་པར་བྱེད་ན། དངོས་གྲུབ་གཞན་ལྟ་སྨོས་ཀྱང་ཅི་དགོས ༑ དེ་ལྟ་བུའི་ཡེ་ཤེས་བྱིན་རླབས་དེ་ཁྱོད་ཀྱི་རྒྱུད་ལ་བསྐྱེད་པར་བྱ་ཡིས།

ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་སྨྲ་བར་མ་བྱེད་ཅིག ཧེ་རུ་ཀ་དཔལ་དེང་ཁྱོད་ཀྱི། །སྙིང་ལ་ཡང་དག་འཇུག་པར་མཛད། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་བྲལ་ཏེ་གཤེགས། །ཨོཾ་བཛྲ་བནྡྷ་ཏྲ་ཐ། ཞེས་བརྗོད་ལ་སྡིག་པ་ཕྲལ་ལ་ང་ལ་བརྟེན་ལ་ཁྱེད་རང་རྫོགས་པའི་སངས་རྒྱས་ཐོབ་པར་བྱའོ།། སྙམ་དུ་སེམས་བསྐྱེད་ཅིག་བྱས་ལ། དབང་བསྡུས་པ་འདི་ལ་རིམ་པ་བཞིན་བྱིན་གྱིས་བརླབ་པར་བྱ་སྟེ། དང་པོ་བརྒྱུད་པའི་རིམ་པས་བྱིན་གྱིས་བརླབ་པ་ནི། སེམས་མ་ཡེངས་པར་བྱས་ལ། བླ་མ་དང་སློབ་མ་གཉིས་ཀས་སློབ་མའི་སྤྱི་བོར་པད་མ་འདབ་བརྒྱད་བསྒོམ། དེར་ཉི་མ་དང་ཟླ་བ་སུམ་རྩེག་བསྒོམ། དེའི་སྟེང་དུ་རྩ་བའི་བླ་མ་བསྒོམ། དེའི་སྤྱི་བོའི་སྟེང་དུ་གོང་མའི་བླ་མ་ལ་སོགས་པ། སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མའི་བར་དུ་བསམས་ལ། ཆོས་ཀྱི་དབྱིངས་རང་བཞིན་གྱི་གནས་ནས་ཀྱང༌། བླ་མ་རྣམས་སྤྱན་དྲངས་ལ་བསྟིམ། སྔགས་དང་མཆོད་པ་དང༌། མོས་པ་དང༌། གུས་པ་ཁྱད་པར་ཅན་བྱས་ལ། གོང་མ་གོང་མ་ཞུ། འོག་མ་འོག་མ་ལ་ཐིམ། མཐར་རྩ་བའི་བླ་མ་ཉིད་ཞུ་སྟེ། སྒྲ་དཀྲོལ། རྡོ་རྗེའི་གླུ་བླང་ཞིང༌། བདག་ཉིད་ཀྱི་སྤྱི་བོར་བསྟིམས་པས་བླ་མ་དེ་རྣམས་ཀྱི་སྐུ་གསུང་ཐུགས་གཅིག་ཏུ་འདྲེས་ཏེ། བདེ་སྟོང་སྤྲོས་བྲལ་དུ་བྱིན་གྱིས་བརླབ་པར་བསམས། དེ་ནས་སྔར་དབང་ཐོབ་ན་ཡི་དམ་དུ་སྐད་ཅིག་གིས་བསམ། མ་ཐོབ་ན་བླ་མ་ཉིད་ཀྱི་ཐུགས་དམ་དུ་མོས་པ་བྱེད་དུ་བཅུག་ལ། ཡེ་ཤེས་པ་བསམ་གྱིས་མི་ཁྱབ་པ་སྤྱན་དྲངས་ལ་བསྟིམ། དེས་ལུས་ཀྱི་དྲི་མ་སྦྱོང་བའོ། །དེ་ནས་སྔགས་ཀྱི་རིམ་པས་བྱིན་གྱིས་བརླབ་པ་ནི། རང་གི་ལུས་ལ་རྩའི་འཁོར་ལོ་བཞིའི་ལྟེ་བ་ལ་ཡིག་འབྲུ་བཞི་ཨ་བ་དྷཱུ་ཏཱི་དང་བཅས་པ་བསམས་ལ། སྟེང་རླུང་འོག་རླུང་གཉིས་ཅུང་ཟད་ཁ་སྦྱར་ལ། དེ་ནས་བཤང་སྒོའི་རླུང་གཡོས། སུམ་མདོའི་མེ་སྦར། དེས་ཨཾ་བསྲོས་ཏེ ༑ ཨཾ་ལས་མེ་འབར་བས་ལྟེ་བའི་འཁོར་ལོ་མེའི་འོད་ཀྱིས་ལྟེམ་ཁེངས།

དེ་ནས་མེ་ཨ་བ་དྷཱུ་ཏཱི་ནས་སོང༌། སྙིང་ཁའི་འཁོར་ལོ་ཁེངས། མགྲིན་པའི་འཁོར་ལོ་མེས་ཁེངས ༑ དེ་བཞིན་དུ་སྤྱི་བོའི་འཁོར་ལོ་ཁེངས་ཏེ་ཧཾ་ཞུ་ནས་བྱང་སེམས་དཀར་ ( ལ ) བསིལ་བས་སྤྱི་བོའི་འཁོར་ལོ་ཁེངས། དེ་ནས་ཨ་བ་དྷཱུ་ཏཱི་ནས་བབས། མགྲིན་པ་དང༌། སྙིང་ཁ་དང༌། ལྟེ་བ་རིམ་གྱིས་ཁེངས་ཏེ། ལུས་ཐམས་ཅད་བདེ་ཁྲིལ་ལེ་བ་ལ་ཤེས་པ་གཏད། དེས་ངག་གི་དྲི་མ་དག་པར་བྱེད་པ་ཡིན། དེ་ནས་ཡེ་ཤེས་ཀྱི་རིམ་པས་བྱིན་གྱིས་བརླབ་པ་ནི། རང་སེམས་བདེ་བའི་ཉམས་དང་ལྡན་པ་དེ། མདུན་གྱི་བར་སྣང་ལ་བཏོན་ལ། དབྱིབས་དང་ཁ་དོག་ཏུ་བཙལ་བས་མ་རྙེད་དེ་སྟོང་པར་བསམ། རང་གི་ལུས་འདི་ཡང་སྤྱི་བོ་ནས་རྐང་མཐིལ་ཡན་ཆད་ཡལ་གྱིས་ཡལ་ནས་སྟོང་པར་བསམ། དེས་སེམས་ཀྱི་དྲི་མ་སྦྱོང་བར་བྱེད་པ་ཡིན། དེ་ནས་གསང་བའི་རིམ་པ་ནི། དེ་ལྟར་རང་དང་སྣང་བ་ཐམས་ཅད་སྟོང་པ་སྤྲོས་བྲལ་གང་དུ་ཡང་མི་གཡོ་བར་འཇོག་པའོ། །དེས་ལུས་ངག་ཡིད་གསུམ་མཐའ་དག་གི་དྲི་མ་སྦྱོང་བའོ། །དེ་ལྟར་བྱིན་གྱིས་བརླབས་ནས། ལག་ཏུ་མེ་ཏོག་ཐོགས་ལ་བླ་མ་ལ་ཕྱག་བྱས་ལ། སྤྱན་སྔར་པུས་མོ་ས་ལ་བཙུགས་ལ་སྡོད་དུ་གཞུག བླ་མས་ལུས་ཀྱི་དཀྱིལ་འཁོར་གྱི་ལྷའི་ང་རྒྱལ་བརྟན་པོར་བཞུགས་པ་ལ

༑ མེ་ཏོག་གཏོར་ཏེ། པྲ་ཏིཉྩ་ཧོ། ཞེས་བརྗོད་དོ། །དེ་ནས་པྲ་ཏི་གྲྀཧྞ་ས་མི་མཾ། སཏྭ་མཧཱ་བཱ་ལ། ཞེས་མེ་ཏོག་སླར་སློབ་མའི་སྤྱི་བོར་བཅིངས་ལ། ཧེ་བཛྲ་པ་ཤྱ། ཞེས་པས་གདོང་གཡོགས་ཕྱེ་ལ། སྤྱི་བོ་ནས་གསང་གནས་ཡན་ཆད་ཀྱི་ཕོ་བྲང་ལྔའི་གཞལ་ཡས་དང་བཅས་པ་བསྟན་ལ། ཁྱད་པར་དུ་མེ་ཏོག་གང་དུ་ཕོག་པའི་ལྷ་ངོ་བསྟན། འོད་ལས་འོད་ཆད་པ་ལྟར་རང་ལ་ཐིམ་པ་སྒོམས་ཤིག་ཅེས་བརྗོད། དེ་ནས་བླ་མའི་ལུས་ཀྱི་ལྷ་ལ་ཕྱག་བྱས་ནས། རང་གི་སྡོད་སར་བསྡད། དེ་བཞིན་དུ་སློབ་མ་དུ་ཡོད་པ་ལ་བྱ། དེ་རྣམས་ནི་འཇུག་པའི་ཆོ་ག་སྟེ། སྔར་དབང་མ་ཐོབ་པ་རྣམས་ལ་དེ་བཞིན་དུ་དགོས་སོ། །སྔར་དབང་ཐོབ་པ་རྣམས་ལའང་དེ་ལྟར་བྱས་ཀྱང་འགལ་བ་མེད། མ་བྱས་ཀྱང་ཆོག་གོ །དེ་ནས་དངོས་གཞི་ནི། སྐབས་འདིར ༑ ཆུ། ཅོད་པན། རྡོ་རྗེ། དྲིལ་བུ། མིང་དང་ལྔ་སྟེ། རིག་པའི་དབང་ལྔ་བསྐུར་ཀྱང་བཏུབ་གསུང༌། དེ་མ་གྲུབ་ན་འདི་ལྟར་བྱ་གསུང༌། རང་གི་ཐུགས་ཁ་ནས་འོད་ཀྱི་རྩེ་མོ་ལས་འཕྲོས་པའི་ཧེ་རུ་ཀ རིགས་ལྔ་དང༌། བྱང་ཆུབ་སེམས་དཔའ་དང༌། རིག་པའི་ལྷ་མོ་སངས་རྒྱས་སྤྱན་མ་ལ་སོགས་པ་དང༌། གཟུགས་རྡོ་རྗེ་མ་ལ་སོགས་པ་དང༌། ཁྲོ་བོ་བཅུ་རྣམས་སྤྱན་དྲངས་ལ། ཕྱི་ནང་གསང་གསུམ་གྱི་མཆོད་ནས། མགོན་པོ་དེ་བཞིན་གཤེགས་པ་ཐམས་ཅད་ཀྱིས་མངོན་པར་དབང་བསྐུར་ཅིག་ཅེས་གསོལ་བ་བཏབ་པས། ཧེ་རུ་ཀ་རིགས་ལྔས་བདུད་རྩི་ལྔས་གང་བའི་བུམ་པས་དབང་བསྐུར་བར་བསམས་ལ། དངོས་སུ་བདག་གིས་རྡོ་རྗེ་དང་དྲིལ་བུ་ལག་ཏུ་གཏད་ལ་བུམ་པའི་ཆུས་སྤྱི་བོ་ནས་དབང་བསྐུར་ཞིང༌། རྡོ་རྗེ་རབ་གནས་རྡོ་རྗེ་དང༷༌། །ཆེ་དང་དྲིལ་བུ་ཆེན་པོ་ཟུང༌། །དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་རྣམས་བསྡུ་བར་གྱིས། །ཞེས་བརྗོད་དེ། དེ་དག་གི་དུས་སུ་བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་གསོལ། ཁྲོ་བོ་རྣམས་ཀྱིས་བར་ཆད་སེལ། སངས་རྒྱས་སྤྱན་ལ་སོགས་པས་རྡོ་རྗེའི་གླུ་ལེན། གཟུགས་རྡོ་རྗེ་མ་ལ་སོགས་པས་མཆོད་པ་བྱེད་པར་བསམ།

སློབ་དཔོན་སློབ་མ་གཉིས་ཀས་བསམ་མོ། །སྣང་ལ་མི་རྟོག་པའི་ཉམས་སྐྱེས་པར་བསམ། དེས་ནི་སྤང་བྱ་ལུས་ཀྱི་དྲི་མ་དག ལམ་བསྐྱེད་པའི་རིམ་པ་བསྒོམ་པའི་སྣོད་དུ་རུང༌། འབྲས་བུ་སྤྲུལ་སྐུ་ཐོབ་པའི་སྐལ་བ་ཅན་དུ་བྱས་པར་བསམ། དེ་ནས་བླ་མས་འདི་སྐད་བརྗོད་དེ། རིགས་ཀྱི་བུ་དེ་ཙམ་གྱིས་ནི། བུམ་པའི་དབང་ཐོབ་སྟེ། ལུས་ཀྱི་དྲི་མ་དག་པ་ལ་སོགས་བྱའོ ( བྱས་སོ་ ) ། །དེ་ནས་ཡང་བླ་མས་བདུད་རྩི་ལྕེ་ཐོག་ཏུ་བཞག་ཅིང༌། ཇི་ལྟར་འདས་པའི་སངས་རྒྱས་ཀྱིས། །བྱང་ཆུབ་སྲས་རྣམས་དབང་བསྐུར་ལྟར། །བདག་གིས་གསང་བའི་དབང་གི་ནི། །སེམས་ཀྱི་རྒྱུན་གྱིས་དབང་བསྐུར་རོ། །ཞེས་བརྗོད་དོ། །སློབ་མས་དེའི་དུས་སུ་མདུན་གྱི་ཧེ་རུ་ཀ་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ལྕེ་ཐོག་ཏུ་བཞག་པར་བསམས་པས། བདག་ལ་གསལ་སྟོང་གི་ཏིང་ངེ་འཛིན་སྐྱེས་པར་བསམ། དེ་ལ་བླ་མས་འདི་སྐད་བརྗོད་ཏེ། རིགས་ཀྱི་བུ་དེ་ཙམ་གྱིས་ནི། གསང་བའི་དབང་ཐོབ་སྟེ ༑ ངག་གི་དྲི་མ་དག་ཅིང༌། ལམ་རང་བྱིན་གྱིས་བརླབ་པ་བསྒོམ་པའི་སྣོད་དུ་རུང་ ༑ འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའི་སྐལ་བ་ཅན་དུ་བྱས། ཞེས་བསྒྲག་གོ །དེ་ནས་ཡང་སློབ་མས་འདི་ལྟར་བསམ་སྟེ། བདག་ལ་ཧེ་རུ་ཀས་ཕྱག་རྒྱ་རེག་རྡོ་རྗེ་མ་ཞེས་པ་གཏད་ནས། དེ་དང་ཐབས་ཤེས་རབ་སྙོམས་པར་ཞུགས་པས ༑ ལྷན་ཅིག་སྐྱེས་པའི་ཡེ་ཤེས་བདེ་སྟོང་སྐྱེས་པར་བསམས་ལ། བླ་མས་ཚིག་འདི་སྐད་བརྗོད། དགའ་སྟེར་བདེ་སྟེར་ལྷ་མོ་ནི། །སྣ་ཚོགས་གཟུགས་ཅན་ཡིད་འོང་མ། ཁྱེར་ཅིག་ཁྱེར་ཅིག་སེམས་དཔའ་ཆེ། ཁྱེར་ལ་མཆོད་པ་དག་ཏུ་གྱིས། ། ཞེས་བརྗོད་པར་བྱའོ། །ཡང་བླ་མས་འདི་སྐད་བརྗོད་ཏེ། རིགས་ཀྱི་བུ་དེ་ཙམ་གྱིས་ནི་དབང་གསུམ་པ་ཤེས་རབ་ཡེ་ཤེས་ཀྱི་དབང་ཐོབ་སྟེ། སེམས་ཀྱི་དྲི་མ་དག་པར་བྱེད་ཅིང༌། ལམ་དཀྱིལ་འཁོར་གྱི་འཁོར་ལོ་བསྒོམ་པའི་སྣོད་དུ་རུང༌། འབྲས་བུ་ཆོས་སྐུ་ཐོབ་པའི་སྐལ་བ་ཅན་དུ་བྱས་པ་ཡིན་ནོ།

།ཞེས་བསྒྲག་གོ །དེ་ནས་བླ་མས་འདི་སྐད་བརྗོད་དེ། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུར། །རྡུལ་བྲལ་མཐར་ཕྱིན་ཞི་བ་ཉིད། ཁྱོད་རང་ཡང་ནི་དེ་ཡི་ཕ ༑ ༑ ཞེས་བརྗོད་དེ། དེའི་དོན་ཅུང་ཟད་བཤད་པར་བྱའོ། །དེ་ནས་ཡང་འདི་སྐད་བརྗོད་དེ། རིགས་ཀྱི་བུ་དེ་ཙམ་གྱིས་ནི་ཚིག་དབང་རིན་པོ་ཆེ་བཞི་པ་ཐོབ་སྟེ། ལུས་ངག་ཡིད་གསུམ་མཐའ་དག་གི་དྲི་མ་དག་པར་བྱེད་ཅིང༌། ལམ་རྡོ་རྗེ་རྦ་རླབས་བསྒོམ་པའི་སྣོད་དུ་རུང་ཞིང༌། འབྲས་བུ་ངོ་བོ་ཉིད་ཀྱི་སྐུ་ཐོབ་པའི་སྐལ་བ་ཅན་དུ་བྱས་པ་ཡིན་ནོ། །ཞེས་བསྒྲག་གོ །དེ་ནས་རྗེས་ཀྱི་བྱ་བ་ནི། ཕྱག་དང་མཎྜལ་དབུལ། ཡོན་དབུལ་བར་བྱའོ། །བླ་མས་དཀྱིལ་འཁོར་དང་རྟེན་གྱི་ལྷ་ལ་མཆོད་བསྟོད་སྔོན་དུ་འགྲོ་བའི་ཡི་གེ་བརྒྱ་པ་བརྗོད་ཅིང༌། འདོད་པའི་དོན་ལ་གསོལ་བ་གདབ། འབུད་དཀྲོལ་ལ་སོགས་པའི་སྒྲ་དང་བཅས་པས། སྔར་བསྔོས་པའི་གཏོར་མ་བཏང༌། བཀྲ་ཤིས་བརྗོད་ཅིང༌། སྨོན་ལམ་རྒྱ་ཆེན་པོ་བཏབ། དབང་གི་བྱ་བ་མདོར་བསྡུས་པ་དབང་ཚིག་ཙམ་གྱིས་ཐོབ་པའི་གདམས་པ། ས་མཱཔྟ ༑ བླ་མ་ས་ཆེན་པས་མཛད་པ།། །། ༄༅། །གོང་དུ་མ་བསྟན་པའི་རྡོ་རྗེ་སློབ་དཔོན་གྱི་དབང་གི་ཐོ་བཞུགས་སོ། ། ༄༅། །གོང་དུ་མ་བསྟན་པའི་རྡོ་རྗེ་སློབ་དཔོན་གྱི་དབང་གི་ཐོ། འདི་འོག་ནས་འབྱུང་བའི་ནག་པོ་དཀྱིལ་ཆོག་མགོར། བླ་མ་དམ་པ་རྣམས་ལ་ཕྱག་འཚལ་ལོ། །ནག་པོ་ཆོ་ག་ལ་བརྟེན་ནས། །ཞེས་དང༌། མཇུག་ཏུ། རྡོ་རྗེ་ལྟ་བུར་བྱས་པ་ཡིན་ནོ། །ཞེས་དྲན་ནོ། །ཞེས་པའི་མཇུག་ཏུ་འགྲོ་རྒྱུ་ཡིན་ནོ། ། དེ་ལྟ་བུའི་ཚུལ་གྱིས་དབང་བཞི་བསྐུར་བ་ནི། སློབ་དཔོན་དུ་འོས་པ་དང༌། སྒྲུབ་པ་པོར་འོས་པ་གང་ཡིན་ཡང་རུང༌། གཅིག་ནས་ཉི་ཤུ་རྩ་ལྔའི་བར་དུ་ཇི་ཙམ་ཡོད་པ་ལ་སྦྱིན་ཏེ། གསང་བ་སྤྱིའི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། །ཉི་ཤུ་རྩ་ནི་ལྔ་ཡི་བར། །ཟུང་དུ་མ་གྱུར་སློབ་མ་གཟུང་ ༑ ༑ དེ་བས་ལྷག་པའི་སློབ་མ་དག

།ཡོངས་སུ་བཟུང་བར་མི་ཤིས་སོ། ། ཞེས་གསུངས་སོ། །ཉེར་ལྔ་པོའི་ནང་ནས་སློབ་དཔོན་དུ་འོས་པ་གཅིག་ཡིན་ན། སྤྱི་རྒྱུད་ལས། སློབ་དཔོན་བློ་གྲོས་ཆེན་པོ་ཡི། །སྔགས་དང་རྒྱུད་རྣམས་འཛིན་པ་པོར ༑༑ སློབ་མ་དམ་པ་སྙིང་རྗེ་ཅན། །གཅིག་ནི་ནན་ཏན་བསྐྱེད་དེ་གཟུང༌། །ཞེས་གསུངས་སོ། །དེ་ལྟ་བུའི་སློབ་དཔོན་དུ་འོས་པ་དེས་དཔའ་བོ་ཆེན་པོ་ལ་སོགས་པས་གསོལ་བ་ལན་གསུམ་གདབ། དབང་གི་སྐབས་དེ་ཉིད་དམ་གཞན་དུ་ཡང་རུང་སྟེ། སློབ་དཔོན་དུ་འོས་པ་དེ་སེང་གེའི་ཁྲིའི་སྟེང་དུ་བཞག མངོན་པར་བྱང་ཆུབ་པ་ལྔའམ་ཆོ་ག་གསུམ་གྱིས་རྡོ་རྗེ་ཆེན་པོར་བསྐྱེད་གོ་ཆ་བཅིང༌། ཡེ་ཤེས་པ་དང་རོ་གཅིག་ཏུ་བྱས་ཏེ་སྤྲོས་པ་ལ་དགའ་ན་ཆུའི་དབང་ནས་བརྟུལ་ཞུགས་ཀྱི་བར་དུ་ལྡབས་ལ་དབང་བསྐུར་གསུང། ཕྱག་ལེན་ནི། འདི་དེ་སངས་རྒྱས་ཐམས་ཅད་དེ། །ཧེ་རུ་ཀ་པའི་ཕྱག་ན་བསྣམས། ཁྱོད་ཀྱིས་ཀྱང་ནི་རྟག་ཏུ་བཅང༌། །ཧེ་རུ་ཀ་དཔལ་བརྟུལ་ཞུགས་བརྟན། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ ༑ དྷཱ་ར་ཡ་མི༷་ཧཱུྃ་ཧ་ཧ་ཧ་ཧ་ཧོཿཞེས་བརྗོད་དོ། །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་བརྗོད་བྱའི་རང་བཞིན་ཅན་གཉིས་སུ་མེད་པའི་རྡོ་རྗེ་ལག་པ་གཡས་པར་བྱིན་ལ། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ ༑ ༑ ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་ཚུལ་བདག་པོའི་བདག །ཀྱེ་བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། །ཞེས་བརྗོད་དོ། ། སེམས་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབ། འདི་ནི་རྣལ་འབྱོར་མ་ཀུན་གྱི ༑ ༑ ཤེས་རབ་དབྱངས་ཀྱི་རྗེས་འགྲོར་བཤད། ཁྱོད་ཀྱིས་ཀྱང་ནི་རྟག་ཏུ་བཅང་ ༑ ༑ བྱང་ཆུབ་མཆོག་ཏུ་རྒྱལ་བས་བཞེད། །ཨོཾ་བཛྲ་གྷཎྜེ་ཨཿཞེས་བརྗོད་དེ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་རྗོད་བྱེད་ཀྱི་རང་བཞིན་ཅན་གྱི་དྲིལ་བུ་ལག་པ་གཡོན་པར་བྱིན་ལ། ཨཿསྲིད་པ་ངོ་བོ་ཉིད་ཀྱི་བདག །ངོ་བོ་ཉིད་ཀྱིས་སྲིད་བྲལ་བྱས།

།རང་བཞིན་དག་པའི་སེམས་ལྡན་པ། །སྲིད་པ་དམ་པ་བྱེད་པར་འགྱུར ༑ ༑ ཞེས་བརྗོད་དེ་ངག་གསུང་རྡོ་རྗེའི་རང་བཞིན་དུ་བྱིན་གྱིས་བརླབས། དེ་ནས་རྡོ་རྗེ་དང་དྲིལ་བུ་སྙིང་ཁར་བསྣོལ་དུ་བཅུག་ལ། རྡོ་རྗེ་རབ་གནས་རྡོ་རྗེ་ཆེ། ། ཆེ་དང་དྲིལ་བུ་ཆེན་པོ་བཟུང༌། །དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་རྣམས་བསྡུ་བར་གྱིས། །ལ་སོགས་པ་བརྗོད་ཅིང་ལུས་ ( ཀྱེ་ ) རྡོ་རྗེ་ཡབ་ཡུམ་དུ་བསམ་པ་སྐུ་རྡོ་རྗེའི་རང་བཞིན་དུ་བྱིན་གྱིས་བརླབ་པར་བྱའོ། །དེ་ཙམ་གྱིས་ནི་རྡོ་རྗེ་སློབ་དཔོན་གྱི་དབང་གི་ངོ་བོ་སྟེ། ཀྱེ་རྡོ་རྗེ་ལས། ཤེས་རབ་བཅུ་དྲུག་ལོན་པ་ལ ༑ ༑ རྡོ་རྗེ་དྲིལ་བུ་ཡང་དག་འཁྱུད། །ཐབས་དང་ཤེས་རབ་མཉམ་སྦྱོར་བ། ། སློབ་དཔོན་དབང་དུ་བརྗོད་པ་ཡིན། །ཞེས་གསུངས་སོ། །དེ་ནས་དེ་ལ་དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་ཅིང༌། བསྙེན་པ་དང་དཀྱིལ་འཁོར་གྱི་བྱ་བ་ལ་སོགས་པ་རྡོ་རྗེ་སློབ་དཔོན་ཀྱི་བྱ་བ་རྣམས་ཀྱང་བསླབས་ལ། རྡོ་རྗེ་སློབ་དཔོན་དུ་རྗེས་སུ་གནང་བ་སྦྱིན་པར་བྱ་སྟེ། སེམས་ཅན་མཆོག་དེ་ལའང་འདི་སྐད་དུའོ།། དེ་རིང་རྡོ་རྗེ་སློབ་དཔོན་གྱུར། །སྔགས་དང་རྒྱུད་རྣམས་འཛིན་གྱུར་པར། ། སངས་རྒྱས་བྱང་ཆུབ་སེམས་དཔའ་དང༌། །ལྷ་རྣམས་ཀུན་གྱིས་བཞེད་པ་ཡིན། ། སེམས་ཅན་རྣམས་ནི་རྗེས་བཟུང་ཕྱིར། །དཀྱིལ་འཁོར་ཆོ་ག་བཞིན་དུ་བྲིས། ཁྱོད་ཀྱིས་ནན་ཏན་བསྐྱེད་ནས་སུ། །སྒྲུབ་པ་པོ་རྣམས་སྔགས་ལ་སྦྱོར། །ཞེས་རྗེས་སུ་གནང་བ་བྱིན་ལ། བདག་གི་དོན་ལ་ཆགས་པ་ཐ་མལ་གྱི་འདུ་ཤེས་དང༌། མྱ་ངན་ལས་འདས་པ་ལ་ཆགས་པ་ཉན་རང་གི་འདུ་ཤེས་སྤོང་ལ། འཁོར་བར་སྣང་བ་འདི་རྣམས་རྨི་ལམ་སྒྱུ་མ་ལྟ་བུར་ཤེས་པའི་ངང་ནས་སེམས་ཅན་གྱི་དོན་རྒྱ་ཆེན་པོ་བསྒྲུབ་པར་གདམས་སོ། །དེ་ནས་དབང་གི་སྐབས་ཡིན་ན་ལྷ་མཆོད་པ་ལ་སོགས་པའི་རྗེས་གནང་རྣམས་སྒྲུབ་པ་པོ་དང་ཐུན་མོང་དུ་སྦྱིན་ལ། སྐབས་གཞན་ཡིན་ན་ཚོགས་ཀྱི་འཁོར་ལོ་རྒྱ་ཆེན་པོ་དང༌།

བླ་མ་ལ་ལུས་དང་ལོངས་སྤྱོད་ཐམས་ཅད་སེམས་ཅན་གྱི་དོན་དུ་ལྟོས་པ་མེད་པར་ཕུལ་ལ། གཙོ་བོས་ཇི་ལྟར་བཀའ་སྩལ་པ ༑ ༑ ལ་སོགས་པས་བཀའ་བཞིན་བསྒྲུབ་པར་ཁས་བླངས་སོ་གསུངས་སོ།། །། ས་མཱཔྟ།། །། ༄༅། །འཕགས་པ་མཁའ་འགྲོ་མ་རྡོ་རྗེ་གུར་གྱྀ་རྒྱུད་འཆད་ཐབས་བཞུགས་སོ། ། ༄༅། །ཨོཾ་སྭསྟི་སིདྡྷཾ། །གང་གི་ཆོས་ཀུན་དེ་ཉིད་མཐའ་དང་དབུས་བྲལ་རྟོགས་པའི་ངང་ཚུལ་དང༌། །ཇི་སྙེད་ཤེས་བྱ་གཟུགས་ཅན་མཐའ་དག་གོ་སྐབས་རབ་ཏུ་འབྱེད་གྱུར་ཅིང༌། །ལེགས་བཤད་ཉི་ཟླ་གཟའ་སྐར་འོད་ཟེར་སྟོང་འབར་ཚོགས་ཀྱིས་བརྟེན་གྱུར་པས། །བདག་བློའི་མུན་པ་རབ་ཏུ་འཕྲོག་བྱེད་མཁའ་འདྲའི་བླ་མ་རྒྱལ་གྱུར་ཅིག །འདིར་འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་འཆད་པ་ན། སྤྱིར་ཐོག་མར་རྒྱུད་སྡེ་སྤྱིའི་རྣམ་པར་བཞག་པ། རྒྱུད་ཀྱི་མཚན་གྱི་དོན ༑ རྒྱུད་བཤད་ཐབས་ཀྱི་མན་ངག རྒྱུད་ཀྱི་མངོན་པར་རྟོགས་པ་སྟེ་བཞི་པོ་དག་གི་སྒོ་ནས་རྒྱུད་ཀྱི་བཤད་པ་ལ་འཇུག་པ་ནི་རྒྱུད་གསུམ་ཀའི་ཀླད་དུ་ཐུན་མོང་དུ་བཤད་པར་བྱ་བ་ཡིན་པས་ན་དེ་དག་རྒྱས་པར་ནི་གཞན་དུ་འཆད་པར་འགྱུར་ལ ༑ རྒྱུད་འདིའི་ཐོག་མར་རྣམ་གྲངས་ཤིན་ཏུ་བསྡུས་པ་ཙམ་ཞིག་བཤད་ན། སྤྱིར་དམིགས་པར་བྱ་བའི་ཡུལ། ཐོབ་པར་བྱ་བའི་འབྲས་བུ། རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཞེས་བྱ་བ་གཅིག་ཡིན་ལ། དེ་ཐོབ་པར་བྱེད་པའི་ལམ་ཕ་རོལ་ཏུ་ཕྱིན་པ་དང་རྡོ་རྗེ་ཐེག་པ་གཉིས་ལས་འདིར་རྡོ་རྗེ་ཐེག་པ། དེ་ལ་ཡང་རྒྱུད་སྡེ་བཞི་ལས་འདིར་རྣལ་འབྱོར་ཆེན་པོ། དེ་ལ་ཡང་ཐབས་དང་ཤེས་རབ་གཉིས་སུ་མེད་པའི་རྒྱུད་ལས་འདིར་གཉིས་སུ་མེད་པ། དེ་ལ་རྩ་བ་དང་བཤད་པའི་རྒྱུད་གཉིས་ལས་འདིར་བཤད་པའི་རྒྱུད། དེ་ལའང་ཐུན་མོང་དང་ཐུན་མོང་མ་ཡིན་པའི་བཤད་པའི་རྒྱུད་ལས་འདིར་ཐུན་མོང་མ་ཡིན་པའི་བཤད་པའི་རྒྱུད་དོ། །འདི་ལ་ཁ་ཅིག་འདི་ནི་རྒྱུད་རྒྱས་པ་ཉིད་ཀྱི་རྒྱུད་ཕྱི་མ་ཡིན་པས་རྒྱུད་རྒྱས་པ་དང༌།

བརྟག་པ་གཉིས་པ་གཉིས་ཀའི་བཤད་པའི་རྒྱུད་མ་ཡིན་ལ། དེ་གཉིས་ཀྱང་འདིའི་རྩ་བའི་རྒྱུད་མ་ཡིན་ནོ་ཞེས་ཟེར་ལ། ཡང་བརྟག་པ་གཉིས་པ་དང་འདི་གཉིས་ཀྱང་རྩ་བ་དང་བཤད་པའི་རྒྱུད་མ་ཡིན་ཏེ། ཕན་ཚུན་གཅིག་གི་དོན་གཅིག་གིས་གསལ་བར་བྱེད་ཅིང༌། གཅིག་ལ་གཅིག་གིས་ཕན་འདོགས་པས་ཕན་ཚུན་སྦྱར་བའི་རྒྱུད་ཅེས་བྱ་བ་ཡིན་ནོ་ཞེས་ཟེར་བ་གཉིས་ཀའང་མི་རིགས་ཏེ་རྒྱུད་རྒྱས་པ་དང་བརྟག་པ་གཉིས་པ་གཉིས་ཀའི་རྗེས་ལ་དེ་དག་གི་ཚིག་གི་ཆ་དང་དོན་ཡང་ཅི་རིགས་པར་གསལ་བར་བྱས་པའི་ཚུལ་གྱིས་འདི་གསུངས་པར་འདི་ཉིད་ཀྱི་གཞུང་གིས་གྲུབ་པས་ན་འདི་བཤད་པའི་རྒྱུད་ཡིན་ལ། དེའང་འདི་ལྟར་ཤེས་པར་བྱ་སྟེ། ཐོག་མ་ཁོ་ནར་རྒྱུད་རྒྱས་པ་བརྟག་པ་སུམ་ཅུ་པ་གསུངས་ནས། དེའི་རྗེས་ལ་དེའི་དོན་ཐམས་ཅད་ཡོངས་སུ་བསྡུས་ཏེ་བརྟག་པ་གཉིས་པ་གསུངས་སོ། །དེའི་རྗེས་ལ་དེ་གཉིས་ཀའི་རྗོད་བྱེད་ཚིག་གི་ཆ་མཐའ་དག་བསྡུས་ཏེ་རྡོ་རྗེ་གུར་འདི་གསུངས་པ་ཡིན་ནོ། །དེས་ན་ཕྱི་མ་གཉིས་པོའང་རྒྱུད་རྒྱས་པ་བརྟག་པ་སུམ་ཅུ་པ་ཉིད་ལས་མ་འདས་ཤིང༌། དེ་གཉིས་དང་བཅས་པས་གདོད་རྒྱུད་རྒྱས་པ་མ་ལུས་པ་ཡོངས་སུ་རྫོགས་པ་ཡིན་ནོ། །དེ་ལྟ་ནའང་རྡོ་རྗེ་གུར་འདི་ནི་བཤད་པའི་རྒྱུད་ཡིན་པར་མི་རུང་ངོ་སྙམ་ན། ཡིན་ཏེ་གོང་མ་གཉིས་ཀྱི་རྗོད་བྱེད་ཚིག་གི་ཆ་མཐའ་དག་མདོར་བསྡུས་ཏེ་བསྟན་པ་ཉིད་ཀྱིས་རྒྱུད་གོང་མ་དེ་དག་གི་གཞུང་རྒྱ་ཆེན་པོ་རྣམས་ན་རྗོད་བྱེད་འདི་སྙེད་ཅིག་ཡོད་པར་ངེས་སོ་ཞེས་རྗོད་བྱེད་ལ་རྟོག་པ་སྐྱེད་པར་བྱེད་པའི་ཕྱིར་དང༌། ཡང་བརྟག་པ་གཉིས་པའི་སྨིན་པར་བྱེད་པ་དབང་ནས་བཟུང་སྟེ་འབྲས་བུའི་བར་གྱི་དོན་ཐམས་ཅད་འདིས་དངོས་སུ་གསལ་བར་བྱེད་པ་ཡིན་ལ། བརྒྱུད་ནས་ནི་རྒྱུད་རྒྱས་པའི་དོན་མཐའ་དག་ཀྱང་འདིས་གསལ་བར་བྱས་པར་འགྱུར་ཏེ་རྒྱུད་རྒྱས་པའི་དོན་བསྡུས་པའི་བརྟག་པ་གཉིས་པའི་དོན་དངོས་སུ་གསལ་བར་བྱས་པའི་ཕྱིར་རོ

༑ ༑ དེ་ལྟར་ཚིག་མཐའ་དག་མདོར་བསྡུས་ཤིང་གསལ་བར་བྱས་པ་དང༌། དངོས་དང་ཤུགས་ལ་དོན་མཐའ་དག་ཀྱང་གསལ་བར་བྱས་པའི་ཕྱིར་འདི་ནི་ཐུན་མོང་མ་ཡིན་པའི་བཤད་པའི་རྒྱུད་ཡིན་ལ། དེ་འཆད་པའི་སྐབས་ཡིན་ནོ་ཞེས་ཉེ་བར་གཟུང་ངོ༌། །དེའང་སྤྱིར་རྩ་བ་དང་བཤད་པའི་རྒྱུད་ཀྱི་ཁྱད་པར་རམ་ས་མཚམས་རྣམ་པར་བཞག་པ་དང༌། བཤད་པའི་རྒྱུད་ཀྱིས་རྩ་བའི་རྒྱུད་ཇི་ལྟར་འཆད་པའི་ཚུལ་ལ་སོགས་པ་ནི་ཐུན་མོང་དུ་འཆད་པའི་སྐབས་སུ་ཤེས་པར་བྱའོ།། གཉིས་པ་རྒྱུད་ཀྱི་མཚན་གྱི་དོན་ནི། བརྗོད་བྱ་དོན་གྱི་རྒྱུད་དང༌། རྗོད་བྱེད་སྒྲའི་རྒྱུད་ཅེས་པའི་ཚུལ་གྱིས་རྒྱས་པར་གཞན་དུ་འཆད་པར་འགྱུར་ལ། བྱེ་བྲག་ཏུ་རྒྱུད་འདི་ཉིད་ཀྱི་མཚན་གྱི་ཚིག་དོན་བཤད་ན། འཕགས་པ་ནི་སྡིག་པ་མི་དགེ་བའི་ཆོས་ལས་རིང་དུ་འཕགས་པའོ། །མཁའ་འགྲོ་མ་ནི་སྐུ་གསུམ་སྟེ་དེའི་ཆོས་ཀྱི་སྐུ་ཅི་ཡང་མི་དམིགས་པའི་ཚུལ་གྱིས་ནམ་མཁའ་ལ་འགྲོ་ལ། གཟུགས་ཀྱི་སྐུ་གཉིས་པོ་རྫུ་འཕྲུལ་གྱིས་ནམ་མཁའ་ལ་འགྲོ་བས་ན་མཁའ་འགྲོ་མ་སྟེ། ནམ་མཁའ་ཀུན་ཏུ་སྤྱོད་གྲུབ་པ། །མཁའ་འགྲོ་མ་ཞེས་རབ་ཏུ་གྲགས། །ཞེས་སོ། །རྡོ་རྗེ་ནི་ཤེས་རབ་སྟོང་པ་ཉིད་དོ། །གུར་ཞེས་པ་འདི་ལ་སྒྱུར་བྱེད་ཁ་ཅིག་གིས་དྲྭ་བ་ཞེས་པ་དང༌། ཁ་ཅིག་གིས་གཟེབ་ཅེས་པ་ལ་སོགས་པར་བསྒྱུར་ཏེ་མདོར་ན་གཟེབ་བམ། གུར་རམ། དྲྭ་བའམ་གང་ལྟར་ཡང་རུང་སྟེ་དོན་དུ་ན་དུ་མ་ཚོགས་པར་གྱུར་པ་ཐབས་ཀྱི་ཆ་སྟེ་དེ་ལྟར་ན་རྡོ་རྗེ་དང་གུར་ནི་ཤེས་རབ་དང་ཐབས་གཉིས་སུ་མེད་པའོ། །རྒྱུད་ཅེས་པའི་མིང་གི་དོན་ནི། འབྲེལ་ཞིང་བར་མ་ཆད་པའི་ཕྱིར་བརྗོད་བྱ་དང་རྗོད་བྱེད་གཉིས་ཀ་སྟེ། དེའང་བརྗོད་བྱ་ནི་རྒྱུད་གསུམ་ཡིན་ལ་རྗོད་བྱེད་ནི་བརྗོད་བྱ་དེ་རྟོགས་པར་བྱེད་པའི་ཐབས་རང་གི་སེམས་མིང་དང་ཚིག་དང་ཡི་གེ་ལ་སོགས་པར་སྣང་བའོ། །རྒྱལ་པོ་ནི་གཞན་གྱིས་མི་བརྫི་བ་སྟེ་རྒྱུའི་རྒྱུད་རང་བཞིན་གྱིས་རྟོག་པ་དང་བྲལ་ལ།

ཐབས་ཀྱི་རྒྱུད་གློ་བུར་གྱི་རྟོག་པ་དང་བྲལ་ཞིང༌། འབྲས་བུའི་རྒྱུད་གྲུབ་པ་ལས་མི་ཉམས་པས་ན་རྒྱལ་པོའོ།

། བརྟག་པ་ནི་ཆོས་ཐམས་ཅད་ཀྱི་རང་གི་ངོ་བོ་སྤྲོས་པ་དང་བྲལ་བའི་ཕྱིར་སྒྲ་རྟོག་གི་ཞེན་ཡུལ་མ་ཡིན་ཡང་འཆད་ཉན་བྱེད་པའི་གང་ཟག་རྣམས་ཀྱིས་རེ་ཞིག་སྒྲ་དང་ཐ་སྙད་དང་མིང་ཚིག་ལ་སོགས་པར་ཀུན་ཏུ་བཏགས་ཏེ་བརྗོད་པ་ཡིན་པས་ན་རྟོག་པ་སྟེ། ཇི་སྐད་དུ་རྡོ་རྗེ་རྩེ་མོ་ལས། ཆོས་ཀུན་གཟུགས་ཅན་མ་ཡིན་ཡང༌།། གཟུགས་ཅན་དུ་ཡང་འདི་རུ་བཏགས། །ཆོས་ཀུན་ཚིག་གི་སྤྱོད་ཡུལ་མིན། །སྒྲ་རུ་ཡང་ནི་འདིར་བཏགས་སོ། །དེ་བས་ངོ་མཚར་ཆོས་འདི་རུ། །རྟོག་པས་བརྟགས་པ་ཡིན་པར་བརྗོད། །ཅེས་གསུངས་ཏེ་རྟོག་པ་དང་བྲལ་བ་ལ་རྟོག་པས་བརྟགས་པ་ངོ་མཚར་བས་ན་བརྟག་པའོ། །གསུམ་པ་བཤད་ཐབས་ཀྱི་མན་ངག་ཀྱང་ཞིབ་ཏུ་ནི་གཞན་དུ་འཆད་པར་འགྱུར་ལ། བྱེ་བྲག་ཏུ་རྒྱུད་འདིའང་བླ་མ་གོང་མ་རྣམས་ཀྱི་གསུང་གིས་ནི་རྒྱུད་གསུམ་དང་བདག་ཉིད་ཅན་གསུམ་གྱིས་འཆད་ལ། རྗེ་བཙུན་གྱི་ཞལ་སྔ་ནས་མཐུ་སྟོབས་དབང་ཕྱུག་ཉིད་ཀྱི་དགོངས་པའི་གཙོ་བོ་གདམས་ངག་དྲུག་གིས་བཅིངས་ཏེ་བཤད་ན་ཤིན་ཏུ་མཛེས་སོ། །ཞེས་གསུངས་ནས་འོག་ནས་ལེའུ་རེ་རེའི་ཐོག་མར་ཡང་རྩ་བའི་རྒྱུད་ཀྱི་བཤད་ཚུལ་ལྟར་ལེའུ་འདིའི་བཤད་ཐབས་ཀྱི་མན་ངག་ལས་བརྗོད་བྱ་གང་ཡིན། རྗོད་བྱེད་གང་གིས་འཆད ༑ མངོན་རྟོགས་གང་དང་འབྲེལ། རྩ་བའི་རྒྱུད་ཀྱི་གང་དུ་ཁ་སྐོང་ཞེས་བྱ་བར་ཕྱེ་སྟེ་གསུང་ངོ༌། །བཞི་པ་རྒྱུད་ཀྱི་མངོན་པར་རྟོགས་པ་ནི་མདོར་བསྡུ་ན་རྒྱུ་དང་ ༑ ཐབས་དང༌། འབྲས་བུ་གསུམ། དེ་ལས་རྣམ་གྲངས་སོ་སོར་ཕྱེ་ན་ལྔ་བཅུ་རྩ་བདུན་ཡོད་ལ། དེ་དག་རྒྱས་པར་ཕྱེ་སྟེ་བཤད་པ་ནི་གཞན་དུ་ཤེས་པར་ནུས་ལ་འདིར་ནི་མངོན་པར་རྟོགས་པ་རགས་རིམ་ཙམ་ཞིག་ལེའུ་གང་དང་གང་ན་ཡོད་སྙམ་ན། དེའང་སྤྱིར་རྒྱུད་འདི་ནི་ཤེས་རབ་ཀྱིས་རློམས་པའི་གང་ཟག་བླ་མ་མེད་པར་རང་དགར་འཇུག་པ་དགག་པར་བྱ་བའི་ཕྱིར་ཤིན་ཏུ་འཁྲུགས་པའི་ཚུལ་དུ་གནས་ཏེ་ལེའུ་སྔ་ཕྱི་རྣམས་ཀྱང་མ་འབྲེལ་བ་དང༌། ལེའུ་རེ་རེའི་ནང་གསེས་ཀྱི་བརྗོད་བྱ་ཐམས་ཅད་ཀྱང་ཐ་དད་ཅིང་མ་འབྲེལ་བར་གནས་པས་མངོན་པར་རྟོགས་པ་རྣམས་འདི་ནས་འདི་འབྱུང་ཞེས་བློ་ལ་ངེས་པར་བྱ་བའི་ཕྱིར་བརྗོད་བྱ་ངོས་གཟུང་བ་ལས།

དང་པོ་རྒྱུའི་རྒྱུད་ནི་ལེའུ་དང་པོ་དང༌། དྲུག་པ་གཉིས་ཀྱིས་གཙོ་བོར་བསྟན་ལ། བཅུ་གསུམ་བཅུ་བཞི་གཉིས་ཀྱི་ཆ་ཤས་ཅུང་ཟད་ཀྱིས་ཀྱང་བསྟན་ཏོ། །ཐབས་ཀྱི་རྒྱུད་ལ་སྨིན་གྲོལ་གཉིས་ལས། དང་པོ་སྨིན་བྱེད་ཀྱི་དབང་ནི་ལེའུ་བརྒྱད་པ་ནས་རྡོ་རྗེ་སློབ་དཔོན་གྱི་མཚན་ཉིད་བསྟན། ཡང་བརྒྱད་པ་དང་བཅུ་བཞི་པ་གཉིས་ཀྱིས་ས་ཆོག་དང༌། གཉིས་པ་ལས་ཚད་བསྟན། བུམ་པ་སྟ་གོན་ལེའུ་དགུ་པ་ལས། བྲི་བ་ལ་ཐིག་གི་བྲི་བ་ལེའུ་བརྒྱད་པ་ལས། ཚོན་གྱི་བྲི་བ་མཚན་མ་དགོད་པ་དང་བཅས་པ་ལེའུ་བརྒྱད་པ་ལས། རྡུལ་ཚོན་གྱི་ཁ་དོག་ལེའུ་གཉིས་པ་ལས། རིགས་ལྔའི་རྡུལ་ཚོན་ལེའུ་ལྔ་པ་ལས་ཀྱང་བསྟན། ལེའུ་དགུ་པ་ལས་དཀྱིལ་འཁོར་གྱི་དབྱིབས། དཀྱིལ་འཁོར་བསྒྲུབ་པ་ལ་མཆོད་པ་ནི་ལེའུ་གཉིས་པ་དང་ལྔ་པ་དང༌། བརྒྱད་པ་དང༌། བཅུ་བཞི་པ་ལས། ལེའུ་གསུམ་པ་བཞི་པ་གཉིས་ཀྱིས་ཐུན་མོང་གི་དབང༌། བདུན་པ་བཅུ་བཞི་པ་གཉིས་ཀྱིས་ཐུན་མོང་མ་ཡིན་པའི་དབང༌། བཅོ་ལྔ་པ་ནས་དབང་གི་གྲངས། དབང་གི་དོན་དུ་གསོལ་བ་གདབ་པ་ལེའུ་བརྒྱད་པ་ལས། དཀྱིལ་འཁོར་དང་མཐུན་པའི་ཡོན་དབུལ་བ་ལེའུ་དགུ་པས་བསྟན་ཏེ། དེ་ལྟར་ན་ལེའུ་གཉིས་པ། གསུམ་པ། བཞི་པ ༑ ( ལྔ་པ། བརྟག ) བདུན་པ། བརྒྱད་པ། དགུ་པ། བཅུ་བཞི་པ། བཅོ་ལྔ་པ་སྟེ་དགུས་སྨིན་པར་བྱེད་པ་དབང་བསྟན་ཏོ། །གྲོལ་བར་བྱེད་པ་མངོན་པར་རྟོགས་པ་བཅུ་གཅིག་གམ། ཡང་ན་འདིའི་སྐབས་སུ་དྲག་ཤུལ་གྱི་བསྒྲུབ་པ་གུད་དུ་བསྔོ་བར་ཡང་གསུང་ངོ༌། །གང་ལྟར་ཡང་རུང་སྟེ་དང་པོ་ལྟ་བ་ནི། ལེའུ་དྲུག་པ། བཅུ་བཞི་པས་བསྟན། བསྐྱེད་པའི་རིམ་པ་ནི་ལེའུ་བཞི་པས་བསྐྱེད་རིམ་སྤྱིའི་རྣམ་གཞག ལེའུ་གཉིས་པ། ལྔ་པ། བཅུ་གཉིས་པ་གསུམ་གྱིས་སྔོན་འགྲོ་ཚོགས་གཉིས་བསགས་པ། བཞི་པ། བཅུ་གཉིས་པ་བཅུ་བཞི་པས་བསྲུང་བའི་འཁོར་ལོ། མངོན་པར་རྟོགས་པའི་དངོས་གཞི་ཡན་ལག་དྲུག་ཏུ་བསྡུ་བ་སྔགས་དང་བཅས་པ། ལེའུ་བདུན་པ་ལས་རིགས་རྒྱས་བསྡུས་ཀྱི་དབྱེ་བ།

ལེའུ་ལྔ་པ་ལས་གཞལ་ཡས་ཁང་བསྐྱེད་པ། ལེའུ་བཅུ་གཉིས་པས་དམ་ཚིག་སེམས་དཔའ་བསྐྱེད་པ། ལེའུ་བཞི་པ་ལས་བདག་མེད་མའི་དཀྱིལ་འཁོར་བསྒོམ་པ་དང༌། མི་བསྐྱོད་པའི་སྐུ་མདོག་ཕྱག་མཚན་བསྟན། ཡང་རིགས་ལྔ་དམ་ཚིག་པ་བསྐྱེད་པ་དང༌། དེ་ཉིད་སེམས་དཔའ་སུམ་རྩེག་ཏུ་བསྒོམ་པ་ལེའུ་ལྔ་པས་བསྟན། རྣམ་སྣང་ལ་སོགས་པ་རིགས་བཞིའི་ཕྱག་མཚན་ལེའུ་ལྔ་པ་ལས། ཡང་རིགས་ལྔ་དམ་ཚིག་པ་བསྐྱེད་པ་དང་ ༑ སེམས་དཔའ་སུམ་རྩེག་ཏུ་བསྒོམ་ཚུལ་ལེའུ་དྲུག་པ་ལས་ཀྱང་བསྟན། བརྒྱད་པ་ལས་གླུས་བསྐུལ་བ། དགུ་པ་ལས་རྣམ་སྣང་ལ་སོགས་པ་བཞིའི་སྐུ་མདོག བཅུ་གཉིས་པ་ལས་འབྲས་བུ་རྡོ་རྗེ་འཛིན་པར་བཞེངས་པ་སྔགས་དང་བཅས་པ་དང༌། བདག་མེད་མའི་དཀྱིལ་འཁོར། བཅོ་ལྔ་པ་ལས་ཧེ་རུ་ཀ་གསུམ། ཡེ་ཤེས་པ་གཞུག་པ། ལེའུ་གཉིས་པ་དང་དྲུག་པ་དང༌། དགུ་པ་དང་བཅུ་གཉིས་པ་ལས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ། ལེའུ་བཞི་པ་དང༌། བརྒྱད་པ་དང༌། བཅུ་པ་དང༌། བཅུ་གཉིས་པ་ལས་དབང་བསྐུར་བ་དང་བདུད་རྩི་མྱང་བ་གཉིས། བདུན་པ་དང༌། དགུ་པ་དང༌། བཅུ་གཉིས་པ་ལས་མཆོད་པ། ལེའུ་གཉིས་པ་དང༌། ལྔ་པ་དང༌། དགུ་པ་དང༌། བཅུ་གཉིས་པ་དང༌། བཅུ་བཞི་པ་ལས། དགུ་པ་དང༌། བཅུ་གཉིས་པ་དང༌། བཅོ་ལྔ་པས་བསྟོད་པ་བསྟན་ཏེ་དེ་ལྟར་ཡན་ལག་དྲུག་གོ །དེ་ལྟར་ན་ལེའུ་གཉིས་པ། བཞི་པ། ལྔ་པ། དྲུག་པ། བདུན་པ། བརྒྱད་པ། དགུ་པ། བཅུ་པ། བཅུ་གཉིས་པ། བཅུ་བཞི་པ། བཅོ་ལྔ་པ་སྟེ་ལེའུ་བཅུ་གཅིག་གིས་བསྐྱེད་པའི་རིམ་པ་བསྟན་ཏོ། །རྫོགས་པའི་རིམ་པ་རང་བྱིན་བརླབ་ནི་ལེའུ་གཉིས་པ་ལས་གསལ་བར་བསྟན། བཞི་པ་ལས་མིང་ཙམ ༑ བཅུ་བཞི་པ་ལས་ཕྲ་མོའི་རྣལ་འབྱོར་ཏེ་དེ་ལྟར་ལེའུ་གསུམ་གྱིས་སོ། ། དཀྱིལ་འཁོར་འཁོར་ལོའི་ཐབས་ནི་ལེའུ་གཉིས་པ་ལས་གསལ་བར་བསྟན། བརྒྱ ད་པ་དང༌། བཅུ་གཅིག་པ་གཉིས་ལས་ཀྱང་ཟུར་ཙམ། བཅུ་བཞི་པ་ལས་གསལ་བར་བསྟན་ཏེ་དེ་ལྟར་རྫོགས་རིམ་ལེའུ་ལྔས་སྟོན་ནོ། །སྤྱོད་པའི་ཁོངས་སུའང་འདུ་མོད་གུད་དུ་བསྔོ་ན་དྲག་ཤུལ་གྱི་བསྒྲུབ་པ་ནི་གཉིས་པ་དང་དགུ་པས་བསྟན།

སྤྱོད་པ་ལེའུ་བཅུ་བཞི་པ་འབའ་ཞིག་གིས། ཉེ་བའི་རྒྱུ་ནི་ལེའུ་བཅུ་བཞི་པ་དང་བཅོ་ལྔ་པས་བསྟན་ཏོ། །དངོས་གྲུབ་མཐའ་དག་གི་མངོན་པར་རྟོགས་པ་རྣམས་ལས་བཟླས་པ་ནི་བཞི་པ་ལས་ཁྲོ་བོ་བཅུའི་སྔགས། དྲུག་པ་ལས་ཕྲེང་བ་དང་བཟླས་པའི་དགོས་པ། དགུ་པ་ལས་ཀྱང་རིགས་ལྔ་ཡུམ་བཞིའི་སྔགས་བསྟན་ཏེ། དེ་ལྟར་ལེའུ་གསུམ་གྱིས་སོ། །གཏོར་མ་ནི་ལེའུ་གསུམ་པ་འབའ་ཞིག་གིས་སོ། ། རབ་གནས་ཀྱང་ལེའུ་དགུ་པ་འབའ་ཞིག་གིས་སོ། །སྦྱིན་སྲེག་ནི་ལེའུ་བརྒྱད་པ་དང་བཅུ་བཞི་པ་གཉིས་ཀྱིའོ། །ལས་ཀྱི་ཚོགས་ནི་ལེའུ་གཉིས་པ་ནས་འབྱུང་པོ་འདུལ་བྱེད་དང་སྟོབས་པོ་ཆེའི་ལྷའི་རྣལ་འབྱོར་ལ་བརྟེན་ཏེ་ལས་བསྒྲུབ་པ། བཞི་པ་ནས་ཁྲོ་བོ་བཅུའི་རྣལ་འབྱོར་ལ་བརྟེན་ཏེ་ལས་བསྒྲུབ་པ། བརྒྱད་པ་ལས་སྒྲོལ་མ་དང་ཕ་རོལ་ཕྱིན་མའི་རྣལ་འབྱོར་ལ་བརྟེན་པའི་ལས། བཅུ་གཅིག་པ་ནས་ལས་བཞིའི་རྣལ་འབྱོར་དང༌། བསམ་པ་དང་སྔགས་ཀྱི་མཐའ་རྟེན། བཅུ་བཞི་པ་ལས་རིལ་བུ་ལ་སོགས་པ་བསྒྲུབ་པ། བཅོ་ལྔ་པ་ལས་ཀྱང་ཀུ་རུ་ཀུལླེ་དང༌། སྤྱན་རས་གཟིགས་ལ་སོགས་པའི་རྣལ་འབྱོར་ལ་བརྟེན་ནས་ལས་བསྒྲུབ་པ་སྟེ་དེ་ལྟར་ལེའུ་གཉིས་པ། བཞི་པ། བརྒྱད་པ། བཅུ་གཅིག་པ། བཅུ་བཞི་པ། བཅོ་ལྔ་པ་སྟེ་དྲུག་གིས་བསྟན་ཏོ། །ལམ་ཐམས་ཅད་ཀྱི་ཐུན་མོང་གི་ཡན་ལག་དམ་ཚིག་དང་སྡོམ་པ་ལས། དུས་རྒྱུན་གྱི་བཟའ་བའི་དམ་ཚིག་ནི་ལེའུ་བདུན་པ་ལས་བསྟན། དུས་ཁྱད་པར་གྱི་དམ་ཚིག་ཚོགས་ཀྱི་འཁོར་ལོ་ནི་ལེའུ་གཉིས་པ་ལས་སངས་རྒྱས་གྱི་གར། བརྒྱད་པ་ལས་ནང་གི་སྦྱིན་སྲེག་གི་ཚུལ། བཅུ་བཞི་པ་ལས་དགོས་པ་དང་བཅས་པ་བསྟན་ཏོ། །དེ་ལྟར་ན་ལེའུ་གསུམ་གྱིས་སོ། །བསྲུང་བའི་དམ་ཚིག་ནི་གཙོ་བོར་ལེའུ་བཅོ་ལྔ་པ་དང༌། བཅུ་གསུམ་པ་ལས་ཀྱང་ཅུང་ཟད་བསྟན་ཏོ། ། འབྲས་བུའི་རྒྱུད་ནི་བཞི་པ་དང་དྲུག་པ་ནས་ཀྱང་ཅུང་ཟད་ཙམ་འབྱུང་མོད་ཀྱི། གཙོར་བོ་ནི་ལེའུ་བརྒྱད་པ་ལས་མཛད་པ་ཕྲིན་ལས་ཀྱི་འཁོར་ལོ་དང༌།

ལེའུ་བཅུ་བཞི་པ་ལས་གནས་གྱུར་གྱི་མཚན་ཉིད་དང༌། ཡེ་ཤེས་ཀྱི་སྐུའི་རང་བཞིན་བསྟན་ཏོ ༑ ༑ དེ་ལྟར་ལེའུ་བརྒྱད་པ་དང་བཅུ་བཞི་པ་གཉིས་ཀྱིས་བསྟན་ཏོ། །དེ་ལྟར་དེ་དག་གིས་ནི་གང་ཟག་གི་རྒྱུད་ལ་སྐྱེ་བའི་རིམ་པ་ལྟར་བསྟན་པའི་རྒྱུད་ཀྱི་མངོན་པར་རྟོགས་པ་རྣམས་ལེའུ་འདི་ནས་འདི་འབྱུང་བསྟན་པའོ། །ཞར་ལས་བྱུང་བ་རྒྱུད་ཀྱི་གཞུང་ལ་བློ་ཤིན་ཏུ་འདྲིས་པ་བསྐྱེད་པའི་ཕྱིར་མངོན་པར་རྟོགས་པ་དེ་དག་གང་ནས་གང་འབྱུང་ལེའུའི་རིམ་པ་ལྟར་བསྟན་ན། ལེའུ་དང་པོ་ནི་ཐམས་ཅད་ཀྱི་མདོར་བསྟན་ནམ་སྤྱིའི་ ( སྔོན་ ) འགྲོ་ཡིན་ལ། ལེའུ་གཉིས་པ་ནས་དེ་བཞིན་གཤེགས་པ་རིགས་ལྔ་སོ་སོ་ལ་མཆོད་པ། དཀྱིལ་འཁོར་གྱི་ཚད། སྤྱོད་ལམ་གྱི་རྣལ་འབྱོར། རྡུལ་ཚོན་གྱི་ཁ་དོག འབྱུང་པོ་འདུལ་བྱེད་དང་སྟོབས་པོ་ཆེའི་རྣལ་འབྱོར ༑ རྫོགས་རིམ་ཐབས་གཉིས་སྟོབས་ཀྱི་བསྒྲུབ་པ། འབུམ་ཕྲག་ལྔའི་གྲངས། སངས་རྒྱས་ཀྱི་གར་ཏེ་བརྗོད་བྱ་དུམ་བུ་བཅུའོ། །ལེའུ་གསུམ་པ་ནས་གཏོར་མ་དང་མིང་གི་དབང་སྟེ་གཉིས། ལེའུ་བཞི་པ་ན་བརྟག་པ་སུམ་ཅུའི་གྲངས། རྒྱུད་བསྡུས་པའི་དགོས་པ་དང་བཅས་པ། རིགས་ལྔ་སོ་སོའི་བསྒོམ་པའི་གནས། སྐུ་གསུང་ཐུགས་ཀྱི་ཕྱག་རྒྱ། རྣམ་སྣང་ལ་སོགས་པ་རིགས་བཞིའི་འཁོར་གྱི་ལྷ་མོ་ཕྱོགས་བཞི་བཞིའི་ཕྱག་མཚན། མཁའ་འགྲོ་མའི་སྒྲ་བསྒྲུབ་པ། མའི་རྒྱུད་བསྡུས་པའི་དགོས་པ། བདག་མེད་མའི་སྒྲུབ་ཐབས། ཐུན་མོང་གི་དབང་དྲུག་ལུང་བསྟན་དང་བཅས་པ། བསྐྱེད་རིམ་སྤྱིའི་རྣམ་གཞག དངོས་གྲུབ་ཀྱི་རྟགས། སྐུ་གསུང་ཐུགས་བྱིན་བརླབས། མི་བསྐྱོད་པའི་སྐུ་མདོག་ཕྱག་མཚན། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ། མི་བསྐྱོད་པའི་ལྷ་མོའི་འཁོར་གྱི་ཕྱག་མཚན། ཁྲོ་བོ་བཅུའི་སྒྲུབ་ཐབས་དང་སྔགས་ཏེ་བཅོ་ལྔའོ། ། ལེའུ་ལྔ་པ་ན་རིགས་ལྔ་སེམས་དཔའ་སུམ་རྩེག་ཏུ་བསྒོམ་པ། འདོད་ཡོན་ལྔ་པོ་རིགས་ལྔ་སོ་སོ་ལ་མཆོད་པ ༑ རིགས་རྐྱང་པ་དང༌། བསྡུས་པ་དང༌།

རྒྱས་བསྡུས་ལ་སོགས་པའི་དཀྱིལ་འཁོར་གྱི་བཀོད་པ། རིགས་ལྔའི་ཕྱག་མཚན་དག་པ་དང་བཅས་པ་སྟེ་བཞིའོ། ། ལེའུ་དྲུག་པ་ན་རྗེས་དྲན་གསུམ་གྱི་ཚུལ་གྱིས་རིགས་ལྔ་དམ་ཚིག་པ་བསྐྱེད་པ། ཕྱག་རྒྱ་བཞིའི་རྒྱས་གདབ་པ། སེམས་དཔའ་སུམ་རྩེག་ཏུ་བསྒོམ་པ། རྟེན་གྱི་དཀྱིལ་འཁོར་གྱི་རྒྱ་ཁྱོན་གྱི་ཚད། ཡེ་ཤེས་པ་གཞུག་པ། ཕྲེང་བ་དང་བཟླས་པ་དགོས་པ་དང་བཅས་པ། རིམ་གཉིས་ལ་གནས་པའི་ཕན་ཡོན་ནམ། རྒྱུ་རྒྱུད་དམ་ལྟ་བ་བསྟན་པ་དང་བདུན་ནོ། །ལེའུ་བདུན་པ་ལས་ཡན་ལག་དྲུག་གི་རྣལ་འབྱོར་སྔགས་དང་བཅས་པ། གཞལ་ཡས་ཁང་བསྐྱེད་དེ་ལྷ་དགོད་པ་མདོར་བསྡུས་ཙམ། དབང་བཞི་བསྐུར་བའི་ཚུལ། བཟའ་བའི་དམ་ཚིག་ཕན་ཡོན་དང་བཅས་པ། ཁམས་ཀྱི་དག་པ་སྟེ་ལྔའོ། །ལེའུ་བརྒྱད་པ་ལས་གླུས་བསྐུལ་བ། སྐུ་གསུང་ཐུགས་བྱིན་རླབས་དང་སྐྱེ་མཆེད་བྱིན་རླབས་རྩོད་པ་དང་བཅས་པ། རྡོ་རྗེ་ཐེག་པ་ཐབས་ཁྱད་པར་དུ་འཕགས་ཚུལ། སྒྲོལ་མ་དང་ཤེས་རབ་ཕ་རོལ་ཕྱིན་མའི་སྒྲུབ་ཐབས ༑ རྡོ་རྗེ་སློབ་དཔོན་གྱི་མཚན་ཉིད་དང༌། དེ་བསྟེན་པའི་ཚུལ། མེ་ཏོག་ལ་སོགས་པའི་མཆོད་པའི་ཁྱད་པར་ཕྱག་རྒྱ་དང་བཅས་པ། མཆོད་ཡོན་ལ་སོགས་པའི་ཁ་དོག དམ་ཚིག་དང་མི་ལྡན་པའམ། བླ་མ་མཉེས་པར་མ་བྱས་པའི་ཉེས་དམིགས ༑ བསྐྱེད་རིམ་བསྒོམ་པའི་ཕན་ཡོན་ནམ་གནས་སྐབས་ཀྱི་འབྲས་བུ། འབྲས་བུ་སྤྲུལ་སྐུའི་མཛད་པ། བུད་མེད་སྒྱུ་མ་མཆོག་ཏུ་བསྔགས་པ། དབང་དང་མངོན་པར་རྟོགས་པ་ལ་སོགས་པའི་དུས་སུ་བསྟོད་ཅིང་གསོལ་བ་གདབ་པ། ས་ཆོག ཐིག་དང་རྡུལ་ཚོན་གྱིས་བྲི་ཞིང་མཚན་མ་དགོད་པ། སྦྱིན་སྲེག་སྟེ་བཅོ་ལྔའོ ༑ ༑ ལེའུ་དགུ་པ་ལས་སྟ་གོན། བརྟན་པར་བྱེད་པའི་སྔགས་དང༌། ཁྲུས་དང༌། ཡན་ལག་རྫོགས་པར་བསྐྱེད་པ་དང༌། སྙིང་ཁ་ནས་མཆོད་པའི་ལྷ་མོ་སྤྲོས་ནས་མཆོད་པ་དང༌། བསྟོད་པ་དང༌། བདུད་རྩི་མྱང་བ་དང་བཅས་པ་སྟེ་དེ་ལྟར་དེ་དག་གི་རབ་གནས་དང༌། སྟོབས་ཀྱི་བསྒྲུབ་པ། རྣམ་སྣང་ལ་སོགས་པ་རིགས་བཞིའི་སྐུ་མདོག་དང་ཞལ།

རིགས་ལྔ་སོ་སོའི་དབང་གི་ཡོན། རིགས་ལྔའི་ཐུགས་བསྐུལ་བའི་སྔགས། རིགས་ལྔའི་ཕྱག་རྒྱ་ཡུམ་རྒྱན་དང་བཅས་པ་སྟེ་དྲུག་གོ ། ལེའུ་བཅུ་པ་ལས་སྤྱོད་པ། སྐྱེ་མཆེད་བྱིན་རླབས་ཀྱི་ཕན་ཡོན་ཏེ་གཉིས་སོ། །ལེའུ་བཅུ་གཅིག་པ་ལས་ལས་བཞིའི་ལྷའི་རྣལ་འབྱོར། ལས་བཞིའི་བསམ་པ། སྔགས་ཀྱི་མཐའ་རྟེན་ཏེ་གསུམ་མོ། །ལེའུ་བཅུ་གཉིས་པ་ལས་ལས་དང་པོ་པའི་གནས ་ བསོད་ནམས་ཀྱི་ཚོགས་ཡན་ལག་བདུན་དང༌། ཡེ་ཤེས་ཀྱི་ཚོགས་སྔགས་དང་བཅས་པ། བསྲུང་བའི་འཁོར་ལོ། འབྱུང་བ་རིམ་རྩེག་དང་རང་གི་ཤེས་པ་ལས་གཞལ་ཡས་ཁང་བསྐྱེད་པ། དེར་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ། དེ་བཞིན་དུ་བདག་མེད་མའི་དཀྱིལ་འཁོར་བསྐྱེད་ནས་ཡེ་ཤེས་པ་གཞུག་པ་དང༌། དབང་བསྐུར་བ་དང༌། མཆོད་བསྟོད་བདུད་རྩི་མྱང་བ་དང༌། བཟླས་པ་ཡན་ཆད་རྫོགས་པར་བསྟན་པ་སྟེ་དྲུག་གོ །ལེའུ་བཅུ་གསུམ་པ་ལས་ཕ་རྒྱུད་མ་རྒྱུད་ཀྱི་གྲངས། དེ་གཉིས་ཀྱི་ཁྱད་པར། རྒྱུད་སྡེ་བཞིའི་གྲངས་ངེས། དེ་གང་ལ་བསྟན་པའི་ཡུལ་དང༌། ཐུབ་པའི་བསྟན་དགོངས་སྟོང་ཉིད་སྙིང་རྗེ་ལ་ཡི་རང་བ་དང༌། དེ་བཞིན་ཏུ་སྒྲུབ་པའི་དམ་ཚིག་བླ་མ་ལ་མི་སྨད་པ་དང་བཅས་པ་སྟེ་ལྔའོ ༑ ༑ ལེའུ་བཅུ་བཞི་པ་ལས་རིལ་བུ་ལ་སོགས་པ་བསྒྲུབ་པ་དང༌། ངོ་བོ་ཉིད་མེད་བཞིན་དུ་དངོས་གྲུབ་འབྱུང་ཞིང་སེམས་ཉིད་ཕྱི་རོལ་གྱི་དོན་སྣ་ཚོགས་སུ་སྣང་བ་དང༌། གསང་བ་དང་ཤེས་རབ་ཡེ་ཤེས་ཀྱི་དབང་རྣམ་པ་གཉིས་དང༌། དགར་བའི་ལས་དང༌། ཁྲོ་བོ་བཅུའི་སྐུ་མདོག་ལ་སོགས་པ་དང༌། རང་བྱིན་རླབས་ཕྲ་མོའི་རྣལ་འབྱོར་དང༌། དཀྱིལ་འཁོར་འཁོར་ལོའི་ཐབས་ཅུང་ཟད་དང༌། འབྲས་བུ་གནས་གྱུར་གྱི་མཚན་ཉིད་ཡེ་ཤེས་ཀྱི་སྣང་བ་དང་བཅས་པ། རིམ་པ་གཉིས་བསྒོམ་པའི་འཐད་པ་རྒལ་ལན་དང་བཅས་པ། རྡོ་རྗེ་ཡན་ལག་མེད་པ། རིགས་ཐམས་ཅད་ཀྱི་བྱང་ཆུབ་ཀྱི་སེམས་ཡི་གེ་ཧཱུྃ་གི་ཆེ་བ། སོ་སོའི་བྱང་ཆུབ་ཀྱི་སེམས ༑ མདའ་གཞུའི་རིག་བྱེད། རོལ་མོའི་སྒྲ།

དྲིའི་སྦྱར་ཐབས། ཕྱག་རྒྱ་དང་གར ༑ སྦྱིན་སྲེག་ཕན་ཡོན་དང་བཅས་པ། ཉེ་རྒྱུའི་ལམ་ཅུང་ཟད་ཙམ། རྐང་སྟབས་དང༌། ལག་སྟབས་དང༌། གླུའི་བཀོད་པ། མེ་ཏོག་ལ་སོགས་པ་མཆོད་པའི་ཚིགས་བཅད་ཏེ་ཉི་ཤུའོ། །ལེའུ་བཅོ་ལྔ་པ་ལས་ཧེ་རུ་ཀ་གསུམ་གྱི་སྒྲུབ་ཐབས ༑ ཀུ་རུ་ཀུལླེ། གླེང་གཞིའི་དོན། སྤྱན་རས་གཟིགས་ལ་སོགས་པའི་ལྷའི་རྣལ་འབྱོར་བཅུ་སྔགས་དང་བཅས་པ། ནག་པོ་ཆེན་པོའི་སྒྲུབ་ཐབས། ཉེ་བའི་རྒྱུའི་ལམ་རྒྱས་པར་བསྟན་པ། དབང་གི་གོ་རིམ། བསྲུང་བའི་དམ་ཚིག རྡོ་རྗེ་འཆང་ལ་འཁོར་རྣམས་ཀྱིས་བསྟོད་པ། རྡོ་རྗེ་སློབ་དཔོན་ལ་ཇི་ལྟར་བལྟ་བ་དང་སྐུ་གཤེགས་པའི་མཐར་ཇི་ལྟར་བྱ་བའི་ཐབས། མཇུག་རྗེས་སུ་ཡི་རང་བའི་མདོ་སྟེ་བཅུ་གཅིག་གོ །ད་ནི་རྒྱུད་ཀྱི་གཞུང་དངོས་འཆད་པ་ན་དོན་གསུམ་སྟེ། ལེའུ་དང་པོ་གླེང་གཞི་ཕུན་སུམ་ཚོགས་པའི་ཚུལ་གྱིས་མདོར་བསྟན་པ་དང༌། ལྷག་མ་ལེའུ་བཅུ་བཞིས་རྒྱུད་ཀྱི་དོན་རྒྱས་པར་བཤད་པ་དང༌། མཇུག་རྗེས་སུ་ཡི་རང་བའི་མདོའོ། །དང་པོ་ལ་ཕུན་སུམ་ཚོགས་པ་ལྔ་ལས། གནས་ནི་སྤྱིར་སྐུ་གསུམ་གྱི་གནས་ལས་སྟོན་པ་ཆོས་ཀྱི་སྐུའི་གནས་ཕུན་སུམ་ཚོགས་པ་ནི་ནམ་མཁའ་བེམས་བཅས་ཞེས་པ་ནས་གཟུང་སྟེ་སངས་རྒྱས་ཀུན་ཁྱབ་སེམས་དཔའ་ཞེས་པ་ཡན་ཆད་དམ། ལྷའི་བདག་པོ་གཅིག་པུ་ཉིད་དང༌། ཐམས་ཅད་བདག་ཉིད་ཅེས་པ་རྣམས་ཀྱིས་དངོས་སུ་བསྟན་ལ། སྟོན་པ་ལོངས་སྐུ་དང་སྤྲུལ་སྐུའི་གནས་ཕུན་སུམ་ཚོགས་པ་ནི་ཞར་ལ་འབྱུང་ངོ༌། །སྟོན་པ་ཕུན་སུམ་ཚོགས་པ་སྐུ་གསུམ་ནི། མཁའ་འགྲོ་མ་ཡི་རྡོ་རྗེ་གུར། །ཞེས་པ་ནས་ཐམས་ཅད་བདག་ཉིད་ཅེས་པ་ཡན་ཆད་ཀྱིས་བསྟན་ཏོ། །སྐུ་གསུམ་ཀའི་ཐུན་མོང་དུ་དུས་ཕུན་སུམ་ཚོགས་པ་ནི་རྟག་ཏུ་བཞུགས་ཞེས་པའོ། །སྐུ་གསུམ་དབྱེར་མེད་ཐུན་མོང་གི་དང༌། གཙོ་བོར་གཟུགས་སྐུའི་འཁོར་ཕུན་སུམ་ཚོགས་པ་ནི་འབུམ་ཕྲག་ལྔ་བདག་ཅེས་པ་ནས་གཟུང་སྟེ། ཁ་དོག་སྣ་ཚོགས་ཆེར་འབར་བ། །ཞེས་པ་ཡན་ཆད་དོ། །ཤིན་ཏུ་གཏི་མུག་རྨོངས་ཆེན་ལས།

།ཞེས་པ་ནས་གཟུང་སྟེ་ལེའུ་དང་པོ་རྫོགས་ཀྱི་བར་གྱིས་ནི་འཁོར་གྱི་ཕྲིན་ལས་ཀྱི་ཚུལ་གྱིས་ཆོས་ཕུན་སུམ་ཚོགས་པ་བསྟན་པར་བཞེད་དོ།།

 སྤྱིའི་དོན་ཏོ། །ཚིག་གི་དོན་ལ་ཆོས་ཀྱི་སྐུའི་གནས་ཕུན་སུམ་ཚོགས་པ་ནི་ནམ་མཁའ་བེམས་བཅས་ལ་སོགས་པ་འདི་དག་རྗོད་བྱེད་ཀྱི་ཚིག་དུམ་བུ་དྲུག་ཅུ་རྩ་བཞི་ཡོད་ལ། བརྗོད་བྱ་རྒྱུ་དང་ལམ་དང་འབྲས་བུ་སྟེ་གསུམ་གྱིས་བསྡུས་པའམ། ཀུན་ནས་ཉོན་མོངས་དང་རྣམ་བྱང་གཉིས་ཀྱིས་བསྡུས་པའམ། འཁོར་འདས་གཉིས་ཀྱིས་སམ། སྣོད་དང་བཅུད་ཀྱིས་སམ། བདེན་པ་གཉིས་ཀྱིས་སམ། འདུས་བྱས་དང་འདུས་མ་བྱས་ཀྱིས་བསྡུས་པ་ཞེས་བྱ་སྟེ། དེ་ལྟར་བསྡུ་ཚུལ་གྱི་རྣམ་གྲངས་དེ་དག་གང་རུང་གིས་བསྡུས་པའི་ཤེས་བྱའི་དཀྱིལ་འཁོར་ཐམས་ཅད་ལ་སྟོན་པ་ཆོས་ཀྱི་སྐུ་ཆེན་པོ་དེ་ཆུ་དང་འོ་མ་འདྲེས་པ་ལྟར་ངོ་བོ་དབྱེར་མེད་ཅིང་བདག་ཉིད་གཅིག་པའི་ཚུལ་གྱིས་དུས་དང་གནས་སྐབས་ཐམས་ཅད་དུ་བཞུགས་ཞེས་བྱ་བའོ། །དེའང་ཆོས་ཉིད་རང་བཞིན་ཆོས་སྐུ་དེ་གནས་ཡིན་གྱི། དེ་མངོན་དུ་གྱུར་པའི་རྟོགས་པ་ཆོས་སྐུ་ནི་མ་ཡིན་ཏེ། ཉེས་པ་དུ་མ་ཡོད་པའི་ཕྱིར་རོ། །དེ་ལ་འདིར་རྒྱུད་གསུམ་གྱིས་བསྡུས་པ་གཙོ་བོར་བྱས་ནས་ཐམས་ཅད་ལས་དང་བདག་མེད་ཅེས་པ་ཡན་ཆད་ཀྱི་བཤད་ཚུལ་དུ་མར་འཆད་ཀྱང་དངོས་སུ་མ་དག་པ་སྦྱང་གཞི་སྟོན་པའི་གཞུང་ཡིན་པས་ན། གཙོ་བོར་རྒྱུའི་རྒྱུད་ལ་བཞུགས་པའི་ཞེས་བྱ་བ་ཡིན་ལ། མཐར་ནི་ཞི་བའི་བདེ་རིག་ཅེས་པ་ཡན་ཆོད་ཀྱི་གཙོ་བོ་ཐབས་ཀྱི་རྒྱུད་ལ་བཞུགས་པ་བསྟན་ལ། གསང་དང་ཞེས་སོགས་ཀྱིས་འབྲས་བུའི་རྒྱུད་ལ་བཞུགས་པར་བསྟན་ཏོ། །དང་པོ་ལའང་བཞི་སྟེ། ནམ་མཁའ་བེམས་བཅས་སོགས་རྐང་པ་གཉིས་ནི་དངོས་སུ་མ་དག་པ་འབྱུང་བ་ལྔ་སྟོན་པའི་གཞུང་ཡིན་ལ་སྦྱང་གཞི་དེ་དྲངས་པའམ། དེ་དང་འབྲེལ་ནས་སྦྱོང་བྱེད་ལམ་གཉིས་དང་ ༑ དེ་ལས་བྱུང་བའི་འབྲས་བུའི་བར་དུ་བཤད་ཚུལ་དུ་མར་འཆད་པ་ན། སྦྱང་གཞི་དེ་ཉིད་སྦྱོང་བྱེད་དང་བཅས་པའི་ཚུལ་གྱིས་འབྱུང་བ་ལྔས་བསྡུས་པ་ལ་བཞུགས་ཞེས་བྱ་བ་དང༌། སྣ་ཚོགས་རྡོ་རྗེ་ལ་སོགས་པ་རྐང་པ་གཉིས་སྦྱང་གཞི་དང་བཅས་པའི་སྦྱོང་བྱེད་བསྐྱེད་པའི་རིམ་པའི་མངོན་པར་རྟོགས་པ་ལ་བཞུགས་པ་ཞེས་བྱ་བ་དང༌།

སེམས་ཅན་སྣོད་དང་ཞེས་པ་ལ་སོགས་པ་ཤློ་ཀ་གཅིག་དངོས་སུ་སྦྱང་གཞི་སྣོད་བཅུད་འབའ་ཞིག་སྟོན་པའི་གཞུང་ཡིན་ཡང༌། དེ་ཉིད་ཀྱིས་དྲངས་པའམ་འབྲེལ་ནས་ལམ་ལའང་སྦྱར་ཏེ། ནང་ཚན་མདོར་རྒྱས་ཀྱི་ཚུལ་གྱིས་ཀུན་ནས་ཉོན་མོངས་ཀྱི་ཆོས་མདོར་བསྡུས་པ་ལ་བཞུགས་པ་ཞེས་བྱ་བ་དང༌། དྲུག་དང་ལྔ་དང་དྲུག་གཉིས་ལ་སོགས་པ་ཤློ་ཀ་གཉིས་ཀྱིས་ཀྱང་དངོས་སུ་སྦྱང་གཞི་མཐའ་དག་རྒྱས་པར་བསྟན་པའི་གཞུང་ཡིན་ལ། ཡང་དེས་དྲངས་པའམ། འབྲེལ་ནས་སྦྱོང་བྱེད་ལམ་ལའང་སྦྱར་བ་དང་བཅས་པ་ཀུན་ནས་ཉོན་མོངས་ཀྱི་ཆོས་རྒྱས་པར་བསྟན་པ་ལ་བཞུགས་པ་ཞེས་བྱའོ། །འབྲས་བུ་རྒྱུ་དང་ལ་སོགས་པ་རྐང་པ་གཉིས་ནི་སྤྱིར་རྒྱུད་གསུམ་སྟོན་པའི་ཚིག་ཡིན་པས་གོང་འོག་ཐམས་ཅད་ཀྱི་སྤྱི་འགྲོའང་ཡིན་ལ། ཡང་འདི་མན་ཆད་ཐབས་རྒྱུད་ལ་བཞུགས་པ་ལྟར་ན་ལྔ་སྟེ ། འབྲས་བུ་རྒྱུ་དང་ཞེས་པས་ཉན་ཐོས་ཀྱི་ལམ་དང་འབྲས་བུ་ལ་བཞུགས་པར་བསྟན་པ་དང༌། བསྒྲུབ་བྱ་སྒྲུབ་ཐབས་ཤེས་པས་རང་རྒྱལ་གྱི་ལམ་དང་འབྲས་བུ་ལ་བཞུགས་པ་དང༌། དེ་བཞིན་ཀུན་གཞིའི་རྣམ་ཤེས་ལ་སོགས་པ་རྐང་པ་གསུམ་གྱིས་རྣལ་འབྱོར་སྤྱོད་པ་སེམས་ཙམ་པས་ཁས་བླངས་པའི་ལམ་དང་འབྲས་བུ་ལ་བཞུགས་པ་དང༌། བདག་མེད་ཅེས་པ་རྐང་པ་གཉིས་ཀྱིས་དབུ་མ་པས་ཁས་བླངས་པའི་ལམ་ལ་བཞུགས་པ་དང༌། བདེ་བ་ཅན་ལ་སོགས་པ་རྐང་པ་ལྔས་རྡོ་རྗེ་ཐེག་པ་བས་ཁས་བླངས་པའི་ལམ་ལ་བཞུགས་པའོ། །གསང་དང་ལ་སོགས་པ་འབྲས་བུའི་རྒྱུད་ལ་བཞུགས་པ་ལ་རྣམ་པར་དབྱེ་བ་མེད་དོ། །དེ་དག་གིས་ནི་སྤྱི་དོན་ཅུང་ཟད་བསྟན་པའོ། །ད་ནི་ཡན་ལག་གི་དོན་བཤད་ན། ནམ་མཁའ་ཞེས་པ་ལ་སོགས་པ་ནི་བཤད་ཚུལ་དུ་མར་འཆད་ཀྱང་རང་གི་ངོ་བོ་འབྱུང་བ་ལྔ་ཡིན་ཏེ། དེའང་ནམ་མཁའ་ནི་གཟུགས་ཅན་གྱི་གོ་འབྱེད་པའི་ནམ་མཁའོ།། བེམས་པོ་ཤས་ཆེ་བས་བེམས་བཅས་ནི་སའོ། །དྭངས་པ་ནི་དྭངས་ཤིང་གསལ་བས་ཆུ། གོ་སྐབས་མེད་པ་ནི་རྟག་ཏུ་ཚ་ཞིང་སྲེག་པ་ལས་གཞན་གྱི་གོ་སྐབས་མེད་པས་མེ།

།འབྱེད་པར་བྱེད་པ་ནི་རླུང་སྟེ་ཐམས་ཅད་འབྱེད་ཅིང་སྡུད་པའི་ལས་ཅན་ཡིན་པས་སོ། །དེ་དག་ཉིད་སྦྱང་གཞི་མ་དག་པ་སྣོད་ལ་ཡོད་པ་ལྟར་ན་ནམ་མཁའ་ནི་དང་པོ་སྣོད་ཆགས་པའི་དུས་ཀྱི་ནམ་མཁའ་སྟོང་པའོ། །དེ་ལ་ཐོག་མར་རླུང་གི་དཀྱིལ་འཁོར་ཆགས་པ་ནི་མས་རིམ་དུ་སྦྱར་ཏེ་འབྱེད་པའོ། །དེ་ནས་རྡོ་རྗེ་ཐེག་པའི་ལུགས་ཀྱི་དེའི་སྟེང་དུ་མེ་ཆགས་པ་ནི་གོ་སྐབས་མེད་པའོ། །དེའི་སྟེང་དུ་དྭངས་པ་ཆུའི་དཀྱིལ་འཁོར། དེའི་སྟེང་དུ་བེམས་པ་གསེར་གྱི་ས་གཞི་ཆགས་པ་ནས་གླིང་དང་རི་ལ་སོགས་པའི་བར་དུ་ཆགས་པ་སྟེ་སྣོད་ལ་སྦྱར་བའོ།། ཡང་དེ་དག་མ་དག་པ་བཅུད་ལ་སྦྱར་ན་སྤྱིར་བཅུད་ཀྱི་འཇིག་རྟེན་ཐམས་ཅད་སྐྱེ་གནས་རྣམས་པ་བཞིར་ཡོད་པ་ཐམས་ཅད་ལ་སྦྱར་དུ་བཏུབ་མོད་ཀྱང་འདིར་གཙོ་བོར་མངལ་སྐྱེས་འབའ་ཞིག་ལ་སྦྱར་ཏེ་གསུང་པ་ནི་ཚུལ་གཉིས་ཏེ། མངལ་གྱི་སྔོན་འགྲོ་དང༌། མངལ་གྱི་དངོས་གཞི་ལུས་འགྲུབ་པའི་གནས་སྐབས་ཀྱི་རིམ་པ་གཉིས་ལ་སྦྱར་བའོ། །དང་པོ་ལ་ནམ་མཁའ་ནི་ཕ་མའི་འདུ་འཕྲོད་ཀྱི་ཚེ། མའི་སྐྱེ་གནས་ཀྱི་ནམ་མཁའོ། །དེར་ཕན་ཚུན་རེག་པ་སྲ་བའི་བག་ཆགས་ཀྱི། ས་ནི་དེ་ལས་སྐྱེ་བར་འགྱུར་བ་ནི་བེམས་བཅས་སའོ། །བྱང་ཆུབ་ཀྱི་སེམས་གཤེར་བའི་རྣམ་པ་ཡི་ཆུའི་ཁམས་འབྱུང་བ་ནི་དྭངས་པ་ཆུའོ། །བསྐྱོད་པ་ལས་དྲོད་སྐྱེ་བ་ནི་གོ་སྐབས་མེད་པ་མེའོ། །བྱང་ཆུབ་ཀྱི་སེམས་རྩ་གནས་ཐམས་ཅད་ནས་གཡོ་བ་ནི་འགྲོ་བ་རླུང་དུ་རབ་ཏུ་གྲགས་ཏེ་འབྱེད་པ་རླུང་ངོ༌། །གཉིས་པ་མངལ་གྱི་དངོས་གཞི་ལུས་འགྲུབ་ཚུལ་ལྟར་ན། ནམ་མཁའ་ནི་མའི་མངལ་གྱི་ནམ་མཁའ་འམ། ནམ་མཁའི་རླུང་དང་བར་དོའི་རྣམ་ཤེས་བདག་གཅིག་ཏུ་ཡོད་པ་མའི་མངལ་དུ་འཇུག་པས་ནམ་མཁའོ། །རྣམ་ཤེས་དེ་ལས་རླུང་སྐྱེ་བ་ནི་གཞུང་མས་རིམ་དུ་སྦྱར་ལ་འབྱེད་པའོ། །དེ་ལས་གོ་སྐབས་མེད་པ་མི་སྐྱེ་བའོ། །དེ་ལས་དྭངས་པ་ཆུ་སྐྱེ་བའོ ༑ ༑ དེ་ལས་བེམས་བཅས་ས་སྐྱེ། དེ་ལས་ལུས་ཕུང་པོ་ཁམས་དང་སྐྱེ་མཆེད་ཀྱི་རང་བཞིན་དུ་གྲུབ་བོ།

།དེ་ལྟར་སྦྱང་གཞི་མ་དག་པ་སྣོད་དང་བཅུད་ཀྱིས་བསྡུས་པ་དེ་དག་ལ་སྟོན་པ་མཁའ་འགྲོ་མ་རྡོ་རྗེ་གུར་ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་ཆེན་པོ་དེ་ཉིད་ཐམས་ཅད་དུ་སྣང་ཞིང་ཐམས་ཅད་དུ་ཁྱབ་པའི་ཚུལ་གྱིས་བཞུགས་ཞེས་བྱ་བར་རྟོགས་པར་བྱ་སྟེ། དེ་ལྟར་བཞུགས་པ་པོ་དང༌། བཞུགས་ཚུལ་གྱི་ཚིག་དེ་དག་ནི་འོག་ནས་འབྱུང་བ་ཐམས་ཅད་ལའང་སྦྱར་ཏེ་ཤེས་པར་བྱའོ། །ད་ནི་སྦྱོང་བྱེད་ལམ་ལ་སྦྱར་ན་བསྐྱེད་པའི་རིམ་པ་དབྱིབས་དང༌། ཙཎྜཱ་ལཱི་སྔགས་དང༌། དབང་ཆོས་ལ་སྦྱར་ཏེ་བཤད་པའོ།། དང་པོ་ལའང་རྟེན་དང༌། བརྟེན་པ་ལ་སྦྱར་བ་གཉིས་ལས། དང་པོ་རྟེན་ལ་སྦྱར་ན ༑ ནམ་མཁའ་ནི་ཆོས་འབྱུང་ནང་གི་ནམ་མཁའོ། །དེར་འབྱུང་བ་རིམ་རྩེག་ལུགས་ལྡོག་ལྟར་ན་རིམ་པ་བཞིན་ལཾ་ལས་བེམས་བཅས་ས། དེའི་སྟེང་དུ་བཾ་ལས་དྭངས་པ་ཆུ། དེའི་སྟེང་དུ་རཾ་ལས་གོ་སྐབས་མེད་པ་མེ། དེའི་སྟེང་དུ་ཡཾ་ལས་འབྱེད་པར་བྱེད་པ་རླུང༌། དེ་དག་ལས་གཞལ་ཡས་ཁང་བསྐྱེད་པར་བསྟན་པའོ།། འབྱུང་བ་རིམ་རྩེག་ལུགས་འབྱུང་རྒྱུད་འདི་ཉིད་ཀྱི་དགོངས་པ་ལྟར་ན་ནམ་མཁའ་ནི་སྔར་བསྟན་པ་དང་འདྲ་ལ། དེ་ནས་གཞུང་མས་རིམ་དུ་རླུང་ནས་ཡར་བསྒོམ་པའི་ཚུལ་དུ་སྦྱར་ཏེ་གོ་བར་སླའོ། །གཉིས་པ་བརྟེན་པ་ལྷ་ལ་སྦྱར་ན། ནམ་མཁའ་ནི་རིན་འབྱུང༌། བེམས་བཅས་ས་ནི་རྣམ་སྣང༌། དྭངས་པ་ཆུ་ནི་མི་བསྐྱོད་པ། གོ་སྐབས་མེད་པ་མེ་ནི་འོད་དཔག་མེད། འབྱེད་པ་རླུང་ནི་དོན་ཡོད་གྲུབ་པ་སྟེ་རིགས་ལྔའོ། །ཡུམ་ལྔའི་ལྟར་ན། ནམ་མཁའ་ཆོས་ཀྱི་དབྱིངས་ཀྱི་དབང་ཕྱུག་མ། བེམས་བཅས་ས་སྤྱན་མ། དྭངས་པ་ཆུ་མཱ་མ་ཀཱི གོ་སྐབས་མེད་པ་མེ་གོས་དཀར་མོ ༑ ༑ འབྱེད་པར་བྱེད་པ་རླུང་སྒྲོལ་མའོ། །ཡང་ནམ་མཁའ་ཧེ་རུ་ཀ ས་པུཀྐ་སཱི། ཆུ་རི་ཁྲོད་མ། མེ་གདོལ་པ་མོ། རླུང་གཡུང་མོ་དང༌། དེ་བཞིན་དུ་མེ་ཏོག་མ་ལ་སོགས་པའི་རིགས་གཞན་གྱི་མཚམས་མ་རྣམས་ལའང་སྦྱར་དུ་བཏུབ་བོ་ཞེས་གསུངས་ཏེ་བཤད་པ་ནི་མི་མཛད་དོ།

།དེ་ལྟར་བརྟེན་པ་ལྷ་ལ་སྦྱར་བའི་བཤད་ཚུལ་གསུམ་ཡོད་ཀྱང་གཉིས་སུ་བསྡུ་སྟེ། རིགས་ལྔ་ཡབ་ཡུམ་གཅིག་ཏུ་བྱ་བའམ། ཡང་ན་ཡུམ་ལྔ་དང་པུཀྐ་སཱི་ལ་སོགས་པ་གཅིག་པར་བྱའོ། །དེ་ལྟར་རྟེན་དང་བརྟེན་པར་བྱེད་པའི་ཚུལ་གྱིས་སྦྱོང་བྱེད་བསྐྱེད་པའི་རིམ་པ་ལ་ཡང་སྟོན་པ་ཆོས་སྐུ་བཞུགས་ཞེས་སྔར་བརྗོད་པ་ལྟར་ཤེས་པར་བྱའོ། །ཙཎྜཱ་ལཱི་སྔགས་ལ་སྦྱར་ན་བེམས་བཅས་ས་ལྟེ་བ་སྤྲུལ་པའི་འཁོར་ལོ། དེ་བཞིན་དུ་དྭངས་པ་ཆུ་སྙིང་ཁ། གོ་སྐབས་མེད་པ་མེ་མགྲིན་པའི་འཁོར་ལོ། འབྱེད་པ་རླུང་སྤྱི་བོའི་འཁོར་ལོ། རྟེན་དཀྱིལ་འཁོར་བཞི་པོ་དེ་དག་ལ་བརྟེན་ནས་འབར་འཛག་གི་ཐབས་ཀྱིས་རྟོགས་པར་འགྱུར་བའི་རང་བྱུང་གི་ཡེ་ཤེས་ནི་ནམ་མཁའ་ལྟར་མི་རྟོག་པས་ནམ་མཁའོ།། དབང་ཆོས་སུ་བཤད་པ་ལྟར་ན། ནམ་མཁའ་ནི་ཡུམ་གྱི་སྐྱེ་གནས་ཀྱི་ནམ་མཁའོ།། བེམས་བཅས་ནི་རེག་པ་སྲ་བ་སའོ། །དྭངས་པ་ནི་བྱང་སེམས་གཤེར་བ་ཆུའོ།། གོ་སྐབས་མེད་པ་ནི་བསྐྱོད་པ་དྲོད་དོ། །བྱང་ཆུབ་ཀྱི་སེམས་གཡོ་བ་ནི་འབྱེད་པ་རླུང་ངོ༌། །ཡང་ལྷན་ཅིག་སྐྱེས་པའི་ཡེ་ཤེས་ནི་བདེ་བ་ནམ་མཁའོ། །ཡང་ན་ནམ་མཁའ་བེམས་བཅས་ལ་སོགས་པས་ནི། རང་བྱིན་རླབས་དང་དཀྱིལ་འཁོར་འཁོར་ལོ་གཉིས་ཀའི་བྱང་ཆུབ་ཀྱི་སེམས་ཐིག་ལེ་ཡུངས་དཀར་གྱི་འབྲུ་གུ་ཙམ་ཞིག་ལ་འབྱུང་བ་ལྔ་ལ་སོགས་པའི་ཆོས་ཅན་དང༌། ཆོས་ཉིད་ཐམས་ཅད་ཚང་བར་བསྟན་པའང་ཡིན་ནོ། །ཞེས་ཀྱང་གསུང་ངོ༌། །ཡང་དེ་དག་འབྲས་བུ་ལ་སྦྱར་བ་ལྟར་ན། འབྱུང་བ་ལྔ་པོ་དེ་དག་གནས་གྱུར་པའི་ཚུལ་གྱིས་འབྲས་བུ་ཡེ་ཤེས་ལྔའམ ༑ གཟུགས་སྐུ་རིགས་ལྔ་ཡབ་ཡུམ་ལ་སོགས་པ་འབྲས་བུའི་བཤད་ཚུལ་དུ་མའང་བཤད་དུ་བཏུབ་མོད་ཀྱི། འདིར་འབྲས་བུ་གཟུགས་ཀྱི་སྐུ་རིགས་ལྔ་དང༌། དེའི་ཡུམ་ལྔ་ལ་སྦྱར་བ་གཉིས་བཤད་པར་བྱ་སྟེ། དེ་ནི་སྔར་བསྐྱེད་རིམ་གྱི་བཤད་ཚུལ་ཉིད་དང་འདྲའོ། །དེ་ལྟར་ན་སྦྱང་གཞི་བསྐྱེད་རིམ་མ་དག་པ་སྣོད་བཅུད་ལ་སྦྱར་བའི་བཤད་ཚུལ་གསུམ།

སྦྱོང་བྱེད་བསྐྱེད་རིམ་རྟེན་དང་བརྟེན་པ་ལ་སྦྱར་བ་བཞི་སྟེ་བདུན། རྫོགས་རིམ་ལ་སྦྱར་བ་གཉིས་ཏེ་དགུ་ནི་གཙོ་བོ་ཡིན་ལ། ཞར་ལ་འབྲས་བུ་ལ་སྦྱར་བ་གཉིས་དང་བཅུ་གཅིག་གོ །འབྲས་བུའི་བཤད་པ་སོ་སོར་ཕྱེ་ན ༑ དེ་བས་མང་བར་འགྱུར་ཡང་འདིར་རེ་ཞིག་བཤད་ཚུལ་བཅུ་གཅིག་ཡིན་ནོ།། དེ་དག་ཀྱང་མ་དག་པ་རྒྱུ་རྒྱུད་ལ་སྦྱར་བའི་བཤད་པ་རྣམས་ནི་སྐབས་དོན་ཡིན་ལ ༑ སྦྱོང་བྱེད་ལམ་དང་དེ་ལས་བྱུང་བའི་འབྲས་བུ་ལ་སྦྱར་བའི་བཤད་པ་ནི་ཞར་བྱུང་ཡིན་པར་ཤེས་པར་བྱའོ། །ད་ནི་སྦྱང་གཞི་དང་སྦྱོང་བྱེད་ཀྱི་ཚུལ་གྱིས་བསྐྱེད་པའི་རིམ་པའི་མངོན་པར་རྟོགས་པ་ལ་བཞུགས་པ་ལ་ཡང་བཤད་ཚུལ་གསུམ་ལས་དང་པོ་སྦྱང་གཞི་ལ་སྦྱར་ན། སྣ་ཚོགས་ནི་དངོས་པོ་སྣ་ཚོགས་ཏེ། སྣང་བའི་ཆའམ ༑ དངོས་པོ་ཀུན་རྫོབ་བོ། །རྡོ་རྗེ་ནི་དེ་དག་གི་རང་བཞིན་སྟོང་པ་སྟེ། སྟོང་པའི་ཆའམ། དངོས་མེད་དམ། དོན་དམ་སྟེ་དེ་དག་གིས་བསྡུས་པ་ཐམས་ཅད་ལ་བཞུགས་པར་བསྟན་པའོ། །གཞི་གནས་ཁང་ནི་སྣོད་ཀྱི་འཇིག་རྟེན་ནོ། །སེམས་ཅན་ཁམས་ཡིད་འོང་ནི་བཅུད་དོ། །སྦྱོང་བྱེད་ལ་སྦྱར་ན་རྟེན་ཁོ་ན་ལ་སྦྱར་བ་དང་ ༑ མངོན་པར་རྟོགས་པ་སྤྱི་ལ་སྦྱར་བ་ལ་གཉིས་ལས། དང་པོ་ནི་སྣ་ཚོགས་རྡོ་རྗེ་ཞེས་པས་དེའི་ལྟེ་བའི་ཧཱུྃ་གི་འོད་ལས་གྲུབ་པའི་བསྲུང་བའི་འཁོར་ལོ་ཆོས་འབྱུང་དང་བཅས་པའོ། །དེའི་ནང་དུ་གཞི་ནི་སའི་དཀྱིལ་འཁོར། གནས་ཁང་ཆུའི་དཀྱིལ་འཁོར། སེམས་ཅན་ནི་དྲོད་དང་བཅས་པ་སྟེ་དེས་མཚོན་ནས་མེའི་དཀྱིལ་འཁོར། ཡིད་འོང་ནི་རླུང་གི་དཀྱིལ་འཁོར་ཏེ། དེ་དག་ལས་བྱུང་བའི་གཞལ་ཡས་ཁང་ངོ༌། །སྤྱི་པ་མངོན་པར་རྟོགས་པ་སྤྱི་ལ་སྦྱར་བ་ལྟར་ན། སྣ་ཚོགས་རྡོ་རྗེ༷་ནི་ཐབས་སྣ་ཚོགས་ཏེ་བསོད་ནམས་ཀྱི་ཚོགས། རྡོ་རྗེ་ནི་ཡེ་ཤེས་ཀྱི་ཚོགས་སྟོང་ཉིད་དེ་ཚོགས་གཉིས་སྔོན་དུ་སོང་ནས་སམ། ཡང་ན་བསོད་ནམས་ཀྱི་ཚོགས་སྔོན་དུ་སོང་ནས་སྣ་ཚོགས་ནི་སྣ་ཚོགས་སྟོང་པར་བསྒོམ་པའོ།

།རྡོ་རྗེ་ནི་རྡོ་རྗེའི་ར་བ་ལ་སོགས་པ་བསྲུང་འཁོར་རོ། །དེར་རྟེན་གྱི་དཀྱིལ་འཁོར་བསྒོམ་པ་ནི་གཞི་གནས་ཁང་ངོ༌། །དེར་དམ་ཚིག་སེམས་དཔའ་བསྐྱེད་པ་ནི་སེམས་ཅན་ཁམས་ཞེས་པ་སྟེ་སེམས་ཅན་ལ་སཏྭ་ཞེས་པའི་སྒྲ་ཡོད་ལ་སཏྭ་ནི་སེམས་དཔའ་སྟེ་དམ་ཚིག་སེམས་དཔའོ། །དེ་ནས་ཡེ་ཤེས་པ་གཞུག་པ་དང་དབང་བསྐུར་བའི་བར་དུ་མངོན་པར་རྟོགས་པའི་ཡན་ལག་རྫོགས་པར་བྱས་པ་ནི་ཡིད་འོང་ཞེས་པའོ ༑ ༑ དེ་ལྟར་དེ་དག་ལའང་ཆོས་ཀྱི་སྐུ་བཞུགས་ཞེས་སྔར་བསྟན་པ་ལྟར་རོ། ། ད་ནི་སྦྱང་གཞི་གཙོ་བོ་སྦྱོང་བྱེད་དང་བཅས་པ་ཀུན་ནས་ཉོན་མོངས་ཀྱི་ཆོས་མདོར་བསྡུས་པ་ལ་བཞུགས་པ་ལའང་མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ནི་སེམས་ཅན་ཞེས་པ་བཅུད་ཡིན་ལ། སྣོད་དང་ཞེས་པ་སྣོད་ཡིན་ལ། དེ་གཉིས་ཀའང་འཇིག་པ་ལ་བརྟེན་པས་ན་འཇིག་རྟེན་ནོ། །རྒྱས་པར་བཤད་པ་ལའང་གཉིས་ལས། སྣོད་རྒྱས་བཤད་ནི། ས་དང་ས་འོག་བར་སྣང་ངོ་ ༑ ༑ བཅུད་རྒྱས་བཤད་ནི། བཅུད་ཐམས་ཅད་ལུས་ངག་ཡིད་གསུམ་ལས་མ་འདས་པས་ན་ཡིད་དང་ལུས་དང་ངག་གོ །སྦྱོང་བྱེད་བསྐྱེད་པའི་རིམ་པ་དབྱིབས་ལ་སྦྱར་ན་སེམས་ཅན་སྣོད་དང་འཇིག་རྟེན་ནི། རྟེན་དང་བརྟེན་པ་བཅས་པའི་དཀྱིལ་འཁོར་པ་ཐམས་ཅད་ཡིན་ལ། ས་དང་ས་འོག་བར་སྣང་ནི་བདག་མེད་མའི་དཀྱིལ་འཁོར་ལྟ་བུའི་བརྟེན་པ་ལྷ་ཐམས་ཅད་གཞལ་ཡས་ཁང་གི་སྟེང་འོག་དབུས་ཀྱི་གནས་གསུམ་ན་བཞུགས་པའང་ཡིན་ལ། ཡང་ས་དང་ས་འོག་བར་སྣང་དང༌། ཡིད་དང་ལུས་དང་ངག་ཅེས་པ་ནི་བདག་མེད་མ་ཐུགས་རྡོ་རྗེ་ས་སྤྱོད་དབུས་ན་བཞུགས་པ་ནི་ས་དང་ཡིད་དོ། །སྐུ་རྡོ་རྗེ་ས་འོག་སྤྱོད་འོག་ན་བཞུགས་པ་ནི་ས་འོག་དང་ལུས་སོ། །གསུང་རྡོ་རྗེ་མཁའ་སྤྱོད་དེ་སྟེང་ན་བཞུགས་པ་ན་བར་སྣང་དང་ངག་དང་ནི་ཞེས་པའོ། །སྐུ་གསུང་ཐུགས་བྱིན་གྱིས་རློབ་པའི་ཚེ་ལུས་ལ་དགོད་པ་ལྟར་ན་ས་འོག་དང་ཡིད་ནི་ཐུགས་རྡོ་རྗེ་ས་སྤྱོད་དེ་སྙིང་ཁར་རོ།། བར་སྣང་དང་ལུས་ནི་སྐུ་རྡོ་རྗེ་མཁའ་སྤྱོད་དཔྲལ་བར་རོ།

།ས་དང་ངག་ནི་གསུང་རྡོ་རྗེ་ས་སྤྱོད་མགྲིན་པར་རོ། །ཙཎྜཱ་ལཱི་སྔགས་ལྟར་ན་ས་སྙིང་ཁ། ས་འོག་ལྟེ་བ། བར་སྣང་འཁོར་ལོ་གོང་མ་གཉིས། ཡང་ཡིད་ནི་སྙིང་ཁའི་འཁོར་ལོ། ལུས་ནི་ལྟེ་བ ༑ ངག་ནི་མགྲིན་པ་སྟེ་སྤྱི་བོ་ཞར་ལ་འབྱུང་བ་དང་བཅས་པའོ། །དབང་ཆོས་ལྟར་ན་ཞུ་བ་སྐུ་རྡོ་རྗེ་ས་འོག་སྤྱོད་ནི་ལུས་སོ། །བདེ་བ་གསུང་རྡོ་རྗེ་མཁའ་སྤྱོད་ནི་ངག་གོ །མི་རྟོག་པ་ཐུགས་རྡོ་རྗེ་ས་སྤྱོད་ནི་ཡིད་ཅེས་པའོ། །གཅིག་ཅེས་པ་ནི་གཉིས་མེད་ཀྱི་ཡེ་ཤེས་དེ་ཐམས་ཅད་ཀྱི་ཆོས་ཉིད་གཅིག་ཡིན་པས་སོ། །གཉིས་ནི་ཐ་སྙད་དུ་གཟུང་འཛིན་གཉིས་སུ་སྣང་བའོ། །ནམ་མཁའ་ནི་གཅིག་གི་དཔེའང་ཡིན་ལ། བདེ་བ་ནི་གཉིས་ཀྱི་དཔེ་སྟེ་དངོས་མེད་གཉིས་ལ་བརྟེན་པའི་བདེ་བ་ཡིན་པས་སོ། །ད་ནི་ཀུན་ནས་ཉོན་མོངས་ཀྱི་ཆོས་རྒྱས་པར་བསྟན་པ་ལ་བཞུགས་པ་ལ་ཡང་གཉིས་ལས། དང་པོ་ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་ལ་བཞུགས་པ་ནི་དྲུག་དང་ཞེས་པ་རྣམ་པར་ཤེས་པ་ཚོགས་དྲུག་གམ་ཡང་ན་ཉོན་མོངས་པ་ལྔ། དེའི་ཆོས་ཉིད་དང་དྲུག་ཡིན་ལ། ལྔ་ནི་འབྱུང་བ་ལྔའམ། ཕུང་པོ་ལྔ་ཡིན་ལ། དྲུག་གཉིས་ནི་སྐྱེ་མཆེད་བཅུ་གཉིས་སོ། །རྐང་པ་འོག་མ་ཡར་བླངས་ལ ༑ གཅིག་གིས་ཉི་ཤུར་མ་ཚང་བ་ནི་བཅུ་དགུ་སྟེ་ཆོས་ཅན་ཁམས་བཅོ་བརྒྱད། དེ་དག་གི་ཆོས་ཉིད་སྟོང་པ་ཉིད་དང་བཅུ་དགུའོ། །སྦྱོང་བྱེད་ལ་སྦྱར་ན་དྲུག་ནི་དེ་བཞིན་གཤེགས་པ་རིགས་ལྔ་རྡོ་རྗེ་འཆང་དང་དྲུག་གོ

།ལྔ་ནི་རིགས་ལྔའམ། ཡུམ་ལྔའམ་རྡོ་རྗེ་མ་ལ་སོགས་པ་ལྔའོ། །དྲུག་གཉིས་དང་གཅིག་གིས་ཉི་ཤུར་མ་ཚང་བ་ནི་མིག་གཏི་མུག་རྡོ་རྗེ་མ་ལ་སོགས་པ་དང༌། གཟུགས་གཽ་རཱིར་རབ་ཏུ་གྲགས་པ་ལ་སོགས་པའོ། །སྐྱེ་འགྲོ་རྣམས་ནི༷་བཞི་པོ་ནི་སྐྱེ་གནས་བཞིས་བསྡུས་པའི་སྦྱང་གཞི་རྣམས་ཡིན་ལ་སྦྱོང་བྱེད་ལའང་བཤད་དུ་བཏུབ་ཀྱང་མི་གསུང་ངོ༌།། གཉིས་པ་ཁམས་གསུམ་གྱི་བསྡུས་པ་ལ་བཞུགས་པ་ནི། ཕ་དང་བུ་དང་མ་མོ་ནི་དེ་དག་ཡོད་པའི་ཕྱིར་འདོད་ཁམས་སོ། །ཕྱི་རོལ་ནི་འདོད་ཡོན་ཡང་ཕྱི་རོལ་གཟུགས་ཡོད་པས་ན་གཟུགས་ཁམས་སོ། །ནང་ནི་ནང་སེམས་ཙམ་ཡོད་པས་ན་གཟུགས་མེད་དོ། །བཙུན་མོ་ཀུན་དང་ཞེས་པས་འདོད་ཁམས་དེ་ཉིད་བཤད་པ། ཆོས་ནི་གཟུགས་ཁམས། བདག་མེད་ནི་གཟུགས་མེད་གསལ་བར་བསྟན་པ། ཐམས་ཅད་ལས་ནི་ཁམས་གསུམ་དེ་དག་སོ་སོའི་ལས་ལ་སྤྱོད་པའོ། །ཡང་རྐང་པ་གཉིས་པོ་འདི་ལ་བྲམ་ཟེ་ནག་པོ་ཞབས་ཀྱི་བཞེད་པ་འགྲེལ་ཆུང་གི་དགོངས་པས་འབྲས་བུ་ལོངས་སྐུའི་འཁོར་བསྟན་པ་སྟེ། བཙུན་མོ་ཀུན་ནི་སྤྱན་ལ་སོགས་པ་ལྷན་ཅིག་སྤྱོད་མ། ཆོས་ནི་གཟུགས་རྡོ་རྗེ་ལ་སོགས་པ་རྗེས་སུ་འབྲངས་མའི་འཁོར་རོ། །ཐམས་ཅད་ལས་ནི་སྤྱན་ལ་སོགས་པས་བདེ་བ་ཆེན་པོ་བསྐྱེད་པ་དང་ ༑ གཟུགས་རྡོ་རྗེ་ལ་སོགས་པས་མཆོད་པའི་ལས་བྱེད་པའོ། །བདག་མེད་ནི་ཆོས་སྐུ་སྤྲོས་བྲལ་ལོ་ཞེས་འབྲས་བུར་རྐྱང་འཆད་ཧ་ཅང་སྐབས་སུ་མ་བབས་པས་ལེགས་པར་མི་སེམས་སོ། །དེ་ལྟར་དེ་དག་བཤད་ཚུལ་དུ་མར་འཆད་མོད་ཀྱི། སྦྱོང་བྱེད་ལམ་ལ་སྦྱར་བའི་བཤད་པ་རྣམས་ནི་རྒྱུ་དང་ལམ་བསྲེ་བའི་ཕྱིར་ཞར་བྱུང་ཡིན་ལ། མ་དག་པ་སྦྱང་གཞི་ལ་སྦྱར་བའི་བཤད་པ་རྣམས་ནི་སྐབས་དོན་ཡིན་པར་ཤེས་པར་བྱའོ། །དེ་ལྟར་དེ་དག་གིས་ནི་གཙོ་བོ་རྒྱུའི་རྒྱུད་ཀྱིས་བསྡུས་པའི་ཆོས་ཐམས་ཅད་ལ་སྟོན་པ་མཁའ་འགྲོ་མ་རྡོ་རྗེ་གུར་ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་ཆེན་པོ་དེ་ཉིད་ཐམས་ཅད་དུ་སྣང་ཞིང་ཐམས་ཅད་དུ་ཁྱབ་པའི་ཚུལ་དུ་བཞུགས་ཞེས་བྱའོ།

།ད་ནི་གཉིས་པ་ཐབས་ཀྱི་རྒྱུད་ཀྱིས་བསྡུས་པ་ལ་བཞུགས་པ་ལའང་ལྔ་ལས། དང་པོ་ཉན་ཐོས་ཀྱིས་ཁས་བླངས་པའི་ལམ་དང་འབྲས་བུ་ལ་བཞུགས་པ་ནི། འབྲས་བུ་རྒྱུ་དང་བྱ་བ་ཞེས་པ་སྟེ། དེ་ལ་འབྲས་བུ་ནི་རྒྱུ་དང་འབྲས་བུ་ལ་གནས་པའི་བྱེ་བྲག་གི་རྒྱུན་ཞུགས་ལ་སོགས་པ་སྐྱེས་བུ་ཟུང་བཞི་དང་གང་ཟག་ཡ་བརྒྱད་དོ། །རྒྱུ་ནི་འབྲས་བུ་དེ་དག་འགྲུབ་པའི་རྒྱུ་ཉན་ཐོས་ཀྱི་རིགས་ཅན་གྱིས་གང་ཟག་གི་བདག་མེད་སྒོམ་པར་བྱེད་པ་དེ་ཡིན་ཏེ ༑ གོང་གི་བདག་མེད་ཅེས་པ་འདིར་ཡང་དྲན་པར་བྱའོ། །བྱ་བ་ནི་ཐབས་ཏེ་ལུས་ངག་གི་ཁ་ན་མ་ཐོ་བ་སྡོམ་པ་དང་ལམ་བདེན་པ་བཞི་ལ་བཅུ་དྲུག་ཏེ་ཕྱེ་བའི་ཚུལ་གྱིས་བསྒོམ་པའོ། །གཉིས་པ་རང་རྒྱལ་གྱི་ལམ་དང་འབྲས་བུ་ལ་བཞུགས་པ་ལ་ཡང་བསྒྲུབ་བྱ་ནི་འབྲས་བུ་སྟེ། བསེ་རུ་ལྟར་གཅིག་ཏུ་གནས་པ་དང༌། ནེ་ཙོ་ལྟར་ཚོགས་ན་སྤྱོད་པའོ། །སྒྲུབ་ཐབས་ནི་ཐབས་སམ། ལམ་སྟེ་རྟེན་འབྲེལ་ལུགས་འབྱུང་དང་ལུགས་ལྡོག་ཐུགས་སུ་ཆུད་པར་བྱེད་པའོ། །རྡོ་རྗེ་ནི་འབྲས་བུ་འགྲུབ་པ་ལས་མི་ཕྱེད་པས་རྒྱུ་སྟེ་རང་རྒྱལ་གྱི་རིགས་ཅན་གྱི་གང་ཟག་གོ །དེ་ལྟར་ན་ཉན་ཐོས་དང་རང་རྒྱལ་གྱི་ཁས་བླངས་པའི་ལམ་དང་འབྲས་བུ་ལའང་སྔར་བརྗོད་པ་ལྟར་ཆོས་ཀྱི་སྐུ་བཞུགས། ཞེས་བྱའོ། །ཡང་རྗེ་བཙུན་གྱི་ཞལ་སྔ་ནས་རྐང་པ་གཉིས་པོ་དེས་ཐམས་ཅད་ཀྱི་སྤྱིར་བསྟན་པ་མངོན་པར་རྟོགས་པ་རྒྱུད་གསུམ་ཐམས་ཅད་བཞུགས་པར་ཡང་འགྲོ་སྟེ། འབྲས་བུ་དང་བསྒྲུབ་བྱ་ནི་འབྲས་བུའི་རྒྱུད། བྱ་བ་དང་སྒྲུབ་ཐབས་ནི་ཐབས་རྒྱུད། རྒྱུ་དང་རྡོ་རྗེ་ནི་རྒྱུ་རྒྱུད་དེ ༑ དེ་ལྟར་ཡང་བཤད་པར་བྱའོ། །ཞེས་གསུང་ངོ༌། །གསུམ་པ་ཐེག་པ་ཆེན་པོ་སེམས་ཙམ་པས་ཁས་བླངས་པའི་ལམ་དང་འབྲས་བུ་ལ་བཞུགས་པ་ལའང་འདིར་དངོས་སུ་རྣམ་པར་ཤེས་པ་ཚོགས་བརྒྱད་བསྟན་ལ། དེ་གནས་གྱུར་ཡེ་ཤེས་བཞིའམ་ལྔ་ཞར་ལ་འབྱུང་ངོ༌། །དེ་ལ་དེ་བཞིན་ཀུན་གཞིའི་རྣམ་ཤེས་ཞེས་པས་ནི་དངོས་སུ་དེ་ཉིད་བསྟན་ལ།

དེའི་ཞར་ལ་དེ་དག་གནས་གྱུར་འབྲས་བུའི་དུས་སུ་མེ་ལོང་ལྟ་བུའི་ཡེ་ཤེས་ཞེས་བྱའོ། །ཆོས་ཀྱི་དབྱིངས་དང་ཞེས་པ་ནི་བདག་ཏུ་རྟོག་པ་དང༌། བདག་ཏུ་ང་རྒྱལ་བ་ལ་སོགས་པ་ཉོན་མོངས་པ་ཅན་གྱི་ཡིད་དང༌། དེ་གནས་གྱུར་མཉམ་པ་ཉིད་ཀྱི་ཡེ་ཤེས་སོ། །མ་བྱུང་དང་ཞེས་པ་ནི་སྒོ་ལྔའི་རྣམ་ཤེས་གནས་གྱུར་བྱ་བ་གྲུབ་པའི་ཡེ་ཤེས་སོ། །ནམ་མཁའི་ཁམས་དང་རང་དབྱིངས་ནི་སེམས་ནམ་མཁའ་ལྟ་བུ་ཉིད་སྣ་ཚོགས་སུ་སྣང་བ་ཡིད་ཀྱི་རྣམ་ཤེས་གནས་གྱུར་སོ་སོར་རྟོག་པའི་ཡེ་ཤེས་སོ། །ཀུན་གཞིའི་ཆོས་ཉིད་གནས་གྱུར་པ་ཆོས་ཀྱི་དབྱིངས་ཀྱི་ཡེ་ཤེས་ནི་ཤུགས་ཀྱིས་བསྟན་པའམ་རང་དབྱིངས་ཀྱི་ཚིག་དེ་ཉིད་ཀྱིས་བསྟན་པར་ཡང་གསུང་ངོ༌། །དེ་དག་ལའང་ཆོས་ཀྱི་སྐུ་བཞུགས་ཚུལ་སྔ་མ་ལྟར་རོ། །བཞི་པ་དབུ་མ་པས་ཁས་བླངས་པའི་ལམ་དང་འབྲས་བུ་ལ་བཞུགས་པ་ལའང་བདག་མེད་ཅེས་པ་ནི་དོན་དམ་པར་ཆོས་ཐམས་ཅད་བདག་མེད་པའོ། །བདག་ཅེས་པ་ནི་ཐ་སྙད་དུ་གཟུང་འཛིན་གྱི་བདག་ཏུ་སྣང་བའོ། ། དངོས་པོ་མེད་ཅེས་པ་ནི་ཡང་དག་པར་བདེན་པའི་དངོས་པོ་ཅི་ཡང་མེད་པའོ། ། དངོས་མེད་མིན་ནི་ཐ་སྙད་པའི་ཤེས་ངོ་ན་མེད་པ་མ་ཡིན་ཞེས་པ་སྟེ་དེ་ལྟར་རྐང་པ་གཉིས་ཀས་བདེན་པ་གཉིས་ཀྱི་རང་བཞིན་ཟུང་འཇུག་ཏུ་བསྟན་པ་སྟེ། དེ་དག་ལ་ཡང་ཆོས་ཀྱི་སྐུ་བཞུགས་ཚུལ་སྔ་མ་ལྟར་རོ། །ལྔ་པ་རྡོ་རྗེ་ཐེག་པ་བས་ཁས་བླངས་པའི་ལམ་དང་འབྲས་བུ་ལ་བཞུགས་པ་ལ་གསུམ་སྟེ་བསྐྱེད་པའི་རིམ་པ་དབྱིབས་དང༌། ཙཎྜཱ་ལཱི་སྔགས་དང༌། དབང་ཆོས་ལ་སྦྱར་བའོ། །དང་པོ་ལ་བདེ་བ་ཅན་ཞེས་པ་ནི་ཚོགས་གཉིས་བསགས་ནས་བསྲུང་འཁོར་སྒོམ་པ་ཡན་ཆད་སྔོན་དུ་སོང་ནས་གཞལ་ཡས་ཁང་སྒོམ་པ་སྟེ། ཕྱི་དབྱིབས་ཀྱི་བདེ་བ་ཅན་ཡིན་པས་སོ། །གྲུ་གསུམ་ཞེས་པ་ནི་དེའི་ཕྱིར་རོལ་ཏུ་ཆོས་ཀྱི་འབྱུང་གནས་གྲུ་གསུམ་བསྒོམ་པའོ། །དེ་ལྟར་གཞལ་ཡས་ཁང་གདན་དང་བཅས་པ་བསྐྱེད་ནས་དེ་ལ་བརྟེན་པ་ལྷ་བསྐྱེད་པ་ལ། ཨ་སྐྱེས་ནི་ཨཱ་ལི་ལས་ཟླ་བའོ།

།སྐྱོན་བྲལ་ནི་མུན་པའི་སྐྱོན་དང་བྲལ་བ་སྟེ་ཀཱ་ལི་ལས་ཉི་མའོ། །རྡུལ་བྲལ་ནི་ཉི་མའི་བར་དུ་ཕྱག་མཚན་ས་བོན་གྱིས་མཚན་པའོ། །སྡིག་བཅོམ་ནི་སྤྲོས་བསྡུས་གཅིག་ཏུ་འདྲེས་པར་གྱུར་པའོ། །དེ་ལས་ལྷའི་སྐུ་ཡོངས་སུ་རྫོགས་པར་བསྐྱེད་པ་ནི་ཐ་མལ་གྱི་རྟོག་པ་ཞི་བས་རྦ་རླབས་མེད་པའི་རང་བཞིན་ཞེས་བྱ་བའོ། །མཐར་ནི་ཞི་བའི་བདེ་རིག་ཅེས་པ་ནི་ལྷའི་འཁོར་ལོ་བསྒོམས་པའི་མཐར་རྫོགས་པའི་རིམ་པ་བསྒོམ་མོ་ཞེས་སྟོན་པའམ། ལྷ་བསྡུས་ནས་ལྷའི་སྤྲོས་པ་ཞི་ཞིང་མི་དམིགས་པར་བྱེད་པའོ། །གཉིས་པ་ཙཎྜཱ་ལཱི་སྔགས་ལྟར་ན། ཡེ་ཤེས་ལ་གཙོ་ཆེར་སྦྱར་བའི་བཤད་པ་ལས། རྟེན་འཁོར་ལོ་བཞི་ལ་སོགས་པའི་བཤད་པ་ལ་ཞིབ་དུ་སྦྱར་བ་ནི་མི་གསུང་ངོ༌། །དེའང་བདེ་བ་ཅན་ཞེས་པ་ནི་རང་བྱུང་གི་ཡེ་ཤེས་དེ་སྐྱེ་བའི་གནས་གཙོ་བོའི་དབང་དུ་བྱས་ནས་ལྟེ་བ་བསྟན་ཏེ་ནང་སྔགས་ཀྱི་བདེ་བ་ཅན་ཞེས་བྱ་བ་ཡིན་པས་སོ། །གྲུ་གསུམ་ནི་ལྟེ་བའི་རྩ་མདུད་ཀྱི་དབྱིབས་སོ། །རྟེན་དེ་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས་ནི་ལྟེ་བའི་ཨཾ་གི་འབར་འཛག་གི་དམིགས་པ་ལ་བརྟེན་ནས་སྐྱེ་བས་ན་ཨ་སྐྱེས་སོ། །དེ་བཞིན་དུ་གློ་བུར་གྱི་རྟོག་པའི་སྐྱོན་དང་བྲལ་བ་དང༌། རྟོག་པའི་རྡུལ་དང་བྲལ་བ་དང༌། རྟོག་པའི་སྡིག་བཅོམ་པ་དང༌། རྦ་རླབས་ནི་རིམ་པའམ་ཁྲེམ་གཉེར་ཏེ་རྟོག་པའི་ཁྲེམ་གཉེར་མེད་པས་ན་རྦ་རླབས་མེད་པའི་རང་བཞིན་ཡིན་ལ། འབར་འཛག་དབུ་མར་ཐེག་པའི་མཐར་མཚན་མ་དང་རྟོག་པ་ཐམས་ཅད་ཞི་བའི་རང་བྱུང་གི་ཡེ་ཤེས་བདེ་བ་ཆེན་པོ་རིག་ཅིང་ཉམས་སུ་མྱོང་བས་ན་མཐར་ནི་ཞི་བའི་བདེ་རིག་ཅེས་བྱའོ། །དབང་ཆོས་ལྟར་ན་བདེ་བ་ཅན་ནི་ཤེས་རབ་ཀྱི་དབང་གི་གནས་ཏེ་གསང་བའི་དབང་གི་བདེ་བ་ཅན་ཞེས་བྱའོ། །གྲུ་གསུམ་ནི་དེའི་དབྱིབས་ཏེ། དེ་ལྟར་རྟེན་བསྟན་པའོ།། དེ་ལ་བརྟེན་ནས་སྐྱེས་པའི་ཡེ་ཤེས་ནི་ཨ་སྐྱེས་དགའ་བ། སྐྱོན་བྲལ་མཆོག་དགའ ༑ རྡུལ་བྲལ་དགའ་བྲལ།

སྡིག་བཅོམ་ལྷན་སྐྱེས་སོ། །ལྷན་སྐྱེས་ཉིད་བཤད་པས་རྟོག་པའི་རྦ་རླབས་མེད་པས་ན་རྦ་རླབས་མེད་པའི་རང་བཞིན་དང༌། སྐད་ཅིག་དང་དགའ་བ་གསུམ་གྱི་མཐར་ཏེ་སྐད་ཅིག་བཞི་པའི་དུས་སུ་མཚན་མ་དང་རྣམ་རྟོག་ཐམས་ཅད་བཅོམ་ཞིང་བདེ་སྟོང་གི་ཡེ་ཤེས་རང་གིས་རིག་ཅིང་མྱོང་བས་ན་ཞི་བའི་བདེ་རིག་ཅེས་སོ། །ད་ནི་གསུམ་པ་འབྲས་བུའི་རྒྱུད་ལ་བཞུགས་པ་ནི་གསང་དང་ཞེས་བྱ་བ་ལ་སོགས་པ་འབྲས་བུ་ཡེ་ཤེས་ལྔའི་ངོ་བོ་གཟུགས་ཀྱི་སྐུ་རིགས་ལྔ་ལ་བཞུགས་པར་བསྟན་ཏེ། དེའང་གསང་བ་ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཐུག་པ་ངོ་བོ་ཆོས་ཀྱི་དབྱིངས་ཀྱི་ཡེ་ཤེས་རྣམ་པ་མི་བསྐྱོད་པའི་སྐུའོ ༑ ༑ མཆོག་ནི་བསམ་གཏན་མཐར་ཐུག་པ་ངོ་བོ་སོ་སོར་རྟོག་པའི་ཡེ་ཤེས་འོད་དཔག་ཏུ་མེད་པའོ། །དགོས་པ་ནི་སྦྱིན་པ་མཐར་ཐུག་པ་མཉམ་ཉིད་ཡེ་ཤེས་ཀྱི་ངོ་བོ་རིན་ཆེན་འབྱུང་ལྡན་ནོ། །སངས་རྒྱས་ཀུན་ཁྱབ་སེམས་དཔའ་དང༌། འོག་གི་ཐམས་ཅད་བདག་ཉིད་ཅེས་པས་ནི་བྱ་བ་ཐམས་ཅད་ལ་འཇུག་པའི་བདག་ཉིད་བརྩོན་འགྲུས་མཐར་ཐུག་པ་སངས་རྒྱས་ཀུན་གྱི་ཕྲིན་ལས་ཀུན་ཏུ་ཁྱབ་པ་བྱ་བ་གྲུབ་པའི་ངོ་བོ་དོན་ཡོད་གྲུབ་པའོ། །དེ་ནས་ལྷ་ཡི་བདག་པོ་གཅིག་པུ་ཉིད་ཅེས་པར་སྦྱར་ཏེ། ཚུལ་ཁྲིམས་དང་བཟོད་པ་མཐར་ཐུག་པ་མེ་ལོང་ཡེ་ཤེས་ཀྱི་ངོ་བོ་རྣམ་པར་སྣང་མཛད་དོ། །དེ་དག་ནི་བྲམ་ཟེ་ནག་པོ་ཞབས་ཀྱི་དགོངས་པ་འགྲེལ་ཆུང་གིས་བཤད་པའོ། །ཡང་ན་རྗེ་བཙུན་གྱི་ཞལ་སྔ་ནས་འདི་ལ་འཁྲུགས་སུ་བྱ་མི་དགོས་ཏེ། གསང་བ་ལ་སོགས་པ་གསུམ་ནི་སྔ་མ་ལྟར་ཡིན་ལ ༑ སངས་རྒྱས་ཀུན་ཁྱབ་ནི་བརྩོན་འགྲུས་དོན་ཡོད་གྲུབ་པ། སེམས་དཔའ་ནི་ཚུལ་ཁྲིམས་དང་བཟོད་པ་རྣམ་སྣང་ཡིན་ནོ་ཞེས་གསུང་ངོ༌། །དེ་ལྟར་འབྲས་བུས་བསྡུས་པའི་ཆོས་ཐམས་ཅད་ལའང་གོང་དུ་བརྗོད་པ་ལྟར་བཞུགས་ཞེས་བྱ་སྟེ་དེ་ལྟར་དེ་དག་གིས་ཆོས་ཀྱི་གནས་ཕུན་སུམ་ཚོགས་པ་བསྟན་ཏོ། །ལོངས་སྤྱོད་རྫོགས་པའི་སྐུ་གནས་ཕུན་སུམ་ཚོགས་པ་ནི་འདིར་དངོས་སུ་མ་གསུངས་ལ་ཞར་ལ་འབྱུང་བ་ནི་འོག་མིན་གྱི་འཇིག་རྟེན་གཞལ་ཡས་ཁང་རྒྱ་དང་ཚད་མེད་པ་ན་བཞུགས་པའོ།

།ཡང་དག་པར་སྦྱོར་བ་ལས་ནི་གསང་དང་མཆོག་དང་ལ་སོགས་པ་ལོངས་སྐུའི་གནས་སུ་བཤད་དེ་འདིར་མི་གསུང་ངོ༌། །སྟོན་པ་ཕུན་སུམ་ཚོགས་པ་སྐུ་གསུམ་པོ་མཁའ་འགྲོ་མ་རྡོ་རྗེ་གུར་ནི་ལོངས་སྐུ། འདི་ནི་རང་བྱུང་བཅོམ་ལྡན་འདས་ནི་ཆོས་སྐུ། ལྷའི་བདག་པོ་གཅིག་པུ་དང་ཐམས་ཅད་བདག་ཉིད་ནི་སྤྲུལ་སྐུའོ། །ཚིག་དོན་ནི་རྫུ་འཕྲུལ་གྱིས་ནམ་མཁའ་ལ་སྤྱོད་པས་མཁའ་འགྲོ་མ། ཡབ་ཡུམ་ཞལ་སྦྱོར་གྱི་རྣམ་པར་བཞུགས་པས་རྡོ་རྗེ་གུར་རོ། །ཆོས་ཀྱི་སྐུ་དེ་ཟག་བཅས་ཀྱི་རྒྱུ་རྐྱེན་ལ་མ་ལྟོས་ལྷུན་གྱིས་གྲུབ་པའི་ཆོས་ཉིད་ཡིན་པས་ན་རང་བྱུང༌། སྤང་བ་དང་ཡེ་ཤེས་ཀྱི་བདག་ཉིད་ཀྱིས་ན་བཅོམ་ལྡན་འདས་སོ། །འཇིག་རྟེན་ན་འགྲན་ཟླ་དང་བྲལ་བ་གཅིག་པུ། སངས་རྒྱས་ཀྱི་མཛད་པ་ཕྲིན་ལས་ཐམས་ཅད་ཀྱི་བདག་ཉིད་ན༷་ཐམས་ཅད་བདག་ཉིད་དོ། ཁོ་བོའི་རྟོག་པ་ནི་རྐང་པ་དང་པོ་གཉིས་ཀ་ཆོས་ཀྱི་སྐུར་འཐད་དེ། ཆོས་ཀྱི་སྐུ་ནི་ཅི་ཡང་མི་དམིགས་པ་ནམ་མཁའ་ལྟ་བུའི་རང་བཞིན་གྱིས་ན་མཁའ་འགྲོ། སྟོང་པ་དང་སྙིང་རྗེ་གཉིས་སུ་མེད་པའི་ཕྱིར་རྡོ་རྗེ་གུར་རོ། །རང་བྱུང་བཅོམ་ལྡན་གྱི་ཚིག་དོན་ནི་སྔ་མ་ལྟར་རོ། ། ལྷའི་བདག་པོ་ནི་ལོངས་སྐུ་སྟེ་རིགས་ལྔ་པོ་ཐམས་ཅད་ཀྱི་བདག་པོའམ་གཙོ་བོ་གཅིག་པུ་ཉིད་ཡིན་པས་སོ། །སངས་རྒྱས་ཀྱི་ཕྲིན་ལས་ཐམས་ཅད་ཀྱི་ངོ་བོ་གྱུར་པས་ཐམས་ཅད་བདག་ཉིད་ནི་སྤྲུལ་སྐུ་སྟེ། དེ་ལྟར་འབྲེལ་ཆགས་སུ་བཤད་ཀྱང་མཛེས་མོས་རྗེ་བཙུན་གྱི་གསུང་མ་ཡིན་པས་གྱི་ནའོ། །རྟག་ཏུ་བཞུགས་ཞེས་པས་ནི་སྐུ་གསུམ་ཀའི་དུས་བསྟན་ཏེ། ཆོས་ཀྱི་སྐུའི་ངོ་བོ་མི་འགྱུར་ཞིང༌། ཆོས་ཉིད་རྒྱུན་གྱིས་རྟག་པའི་ཕྱིར་དང༌། ལོངས་སྤྱོད་རྫོགས་པ་འོག་མིན་ལས་མི་བསྐྱོད་ཅིང་འཕོ་བ་མེད་པའི་ཕྱིར་དང༌། སྤྲུལ་པའི་སྐུ་མཛད་པ་རྒྱུན་མི་ཆད་པས་རྟག་ཏུ་བཞུགས་ཞེས་བྱའོ། །སྐུ་གསུམ་པོ་དབྱེར་མེད་པའི་ཕྱིར་གསུམ་ཀའི་ཡང་ཡིན་ལ། གཙོ་བོར་ལོངས་སྤྱོད་རྫོགས་པའི་འཁོར་ཕུན་སུམ་ཚོགས་པ་ནི་འདི་ལྟར་གང་གི་ཚེ་རྒྱུད་འདི་གང་ལས་བསྡུས་པའི་རྒྱུད་རྒྱས་པ་དེ་གསུངས་པའི་ཚེ་རྡོ་རྗེ་འཆང་ཆེན་པོས་དེ་བཞིན་གཤེགས་པ་རིགས་ལྔའི་དཀྱིལ་འཁོར་ཆེན་པོའི་འཁོར་གྱི་རྣམ་པར་འཕྲུལ་པ་མཛད་ནས་ཆོས་འདི་གསུངས་པས་ན།

འབུམ་ཕྲག་ལྔའི་བདག་ཉིད་ཀྱི་ཀྱེ་རྡོ་རྗེའི་རྒྱུད་རྒྱས་པ་ལས་དཀྱིལ་འཁོར་ཆེན་པོ་ལྔ་སྤྲུལ་པའོ་གསུངས་པའོ། །ཞེས་བྱའོ། །དཀྱིལ་འཁོར་ལྔ་པོ་ཉིད་གང་ཞེ་ན། རྡོ་རྗེ་ཅན་དང་ལ་སོགས་པའོ། །ལྔ་པོ་དེ་དག་ལའང་སྤྲུལ་པའི་ལྷ་མོ་བརྒྱད་བརྒྱད་དང་ལྡན་པས་ན་རྡོ་རྗེ་མཁའ་འགྲོའི་དཀྱིལ་འཁོར་དུ་ཞེས་པ་ནས། ཁ་དོག་སྣ་ཚོགས་ཆེར་འབར་གྱི་བར་རོ། །ཐུན་མོང་དུ་འོག་ནས་འབྱུང་བའི་སྒོ་མ་བཞི་དང་བཅས་པ་ལྷ་བཞི་བཅུ་རྩ་དགུ་ནི་རིགས་ཐམས་ཅད་དཀྱིལ་འཁོར་གཅིག་ཏུ་བསྡུས་པས་ན་རིགས་བསྡུས་པ་ཞེས་བྱ། དཀྱིལ་འཁོར་ཆེན་པོ་ཞེས་བྱ་སྟེ། འཁོར་ཕུན་སུམ་ཚོགས་པའོ། །ཆོས་ཕུན་སུམ་ཚོགས་པ་ནི་དེ་ལྟར་སྤྲུལ་པའི་འཁོར་ལོ་དེ་བཞིན་གཤེགས་པ་དང་ལྷ་མོ་རྣམས་ཀྱི་ཕྲིན་ལས་དང་ཐུན་མོང་དུ་ཤིན་ཏུ་གཏི་མུག་ལ་སོགས་པས་བསྟན་ཏེ། དེའང་སྐུས་དོན་མཛད་པ་རྣམས་ནི་ཕྲིན་ལས་ཙམ་ཡིན་ལ ༑ གསུང་གི་དོན་མཛད་པ་ནི་ཆོས་ཕུན་སུམ་ཚོགས་པ་ཁོ་ན་ཡིན་ནོ། །མདོར་ན་རྒྱུད་གསུམ་གྱིས་བསྡུས་པའི་ཤེས་བྱ་མཐའ་དག་ལ་ཆོས་ཀྱི་སྐུ་རང་བྱུང་བཅོམ་ལྡན་འདས་རྟག་ཏུ་བཞུགས་ཞེས་ཆོས་ཀྱི་སྐུའི་གནས་དང་སྟོན་པ་དང་དུས་གསུམ་ནི་དངོས་སུ་བསྟན་ལ། འཁོར་དང་ཆོས་གཉིས་ནི་གཟུགས་ཀྱི་སྐུ་དང་ཐུན་མོང་ཉིད་ལས་ལོགས་པ་མེད་དེ་ཆོས་ཀྱི་སྐུའི་ཕུན་སུམ་ཚོགས་པ་ལྔའོ། །ལོངས་སྤྱོད་རྫོགས་པའི་སྐུའི་གནས་ནི་ཆོས་ཀྱི་སྐུའི་ཤུགས་ལ་བསྟན་ལ། གཞན་བཞི་པོ་དངོས་སུ་བསྟན་ཏེ་དེ་ལྟར་ལོངས་སྤྱོད་རྫོགས་པའི་སྐུའི་ཕུན་སུམ་ཚོགས་པ་ལྔའོ།། སྤྲུལ་པའི་སྐུ་ནི་ཞར་ལས་བྱུང་བ་ཆོས་ཀྱི་སྐུ་དང་ལོངས་སྤྱོད་རྫོགས་པ་དབྱེར་མེད་པ་དེ་ཉིད་ཀྱི་མཛད་པ་ཕྲིན་ལས་ཉིད་ཡིན་པའི་ཕྱིར་དེའི་འཁོར་ལ་སོགས་པ་གསུམ་ནི་ཐུན་མོང་དུ་ཤུགས་ལ་བསྟན་ལ། སྟོན་པ་དང་དུས་གཉིས་ཅུང་ཟད་དངོས་སུ་བསྟན་ཏེ། དེ་ལྟར་སྟོན་པ་སྐུ་གསུམ་གྱི་བདག་ཉིད་ཀྱི་ཕུན་སུམ་ཚོགས་པ་ལྔའོ།

།ད་ནི་འདི་སྙམ་དུ་རྣམ་པར་རྟོག་ཏེ། དེ་ལྟར་ཆོས་ཀྱི་སྐུའི་གནས་རྒྱ་ཆེན་པོ་དང༌། སྐུ་གསུམ་ཀ་སྟོན་པ་ཡིན་པར་བཤད་ཀྱང༌། ཆོས་ཀྱི་སྐུས་ནི་ཆོས་གསུང་བའི་སྣང་བ་མེད་ལ། གདུལ་བྱ་ལ་དངོས་སུ་ཆོས་གསུང་བའི་སྟོན་པ་ནི་གཟུགས་ཀྱི་སྐུ་ཉིད་ཡིན་པར་རིགས་སོ། །དེའི་ཕྱིར་ཆོས་ཀྱི་སྐུ་དེ་སྟོན་པར་ཡང་མི་འཐད་ཅིང་ ༑ དེའི་གནས་ལ་སོགས་པའང་འདིར་འབྱུང་བར་མི་རིགས་སོ་སྙམ་ན། གདུལ་བྱ་ལ་དངོས་སུ་ཆོས་གསུང་བའི་སྟོན་པ་ནི་གཟུགས་ཀྱི་སྐུ་ཡིན་པ་ནི་བདེན་མོད ༑ དེ་ཉིད་ཀྱང་ཆོས་ཀྱི་སྐུ་མེད་ན་ནི་མི་འབྱུང་སྟེ། ཤེས་བྱ་མ་ལུས་པ་ལ་རང་བཞིན་ཆོས་ཀྱི་སྐུ་དབྱེར་མེད་དུ་ཁྱབ་པར་ཡོད་པ་ཉིད་ཀྱིས་དེ་རྟོགས་པའི་གཟུགས་ཀྱི་སྐུ་འབྱུང་ཞིང་དེས་གདུལ་བྱ་མཆོག་དམན་ལ་ཆོས་སྟོན་པར་འགྱུར་བ་ཡིན་ནོ། །དེ་ལྟར་རྗེས་སུ་འགྲོ་ལྡོག་ངེས་པའི་ཕྱིར་གཟུགས་ཀྱི་སྐུ་ནི་ཆོས་ཀྱི་སྐུའི་བདག་རྐྱེན་ལས་བྱུང་ཞིང་དེ་ལ་བརྟེན་པ་ཡིན་ལ། ཆོས་ཀྱི་སྐུ་ནི་སངས་རྒྱས་ཐམས་ཅད་ཀྱི་དངོས་གཞིའམ་རྟེན་ཡིན་ཤིང༌། དེས་བརྒྱུད་དེ་ཆོས་གསུངས་པའི་ཕྱིར་སྟོན་པའང་ཡིན་ལ། དེས་ནི་དེའི་གནས་རྒྱ་ཆེན་པོའང་འབྱུང་བར་རིགས་སོ།། 

གནས་དེ་ཉིད་ལ་གཟུགས་ཀྱི་སྐུའི་གནས་ཀྱང་བརྟེན་ཅིང་དེ་མེད་ན་གཞན་མི་འབྱུང་བས་ན་གསལ་བར་གསུངས་ལ། གཟུགས་ཀྱི་སྐུའི་གནས་ཤུགས་ཀྱིས་བསྟན་ཅིང་དངོས་སུ་མ་གསུངས་པ་ཡིན་ནོ། །གཞན་ཡང་ལོངས་སྤྱོད་རྫོགས་པའི་སྐུའི་ཐུགས་གཉིས་སུ་མེད་པའི་ཡེ་ཤེས་ཉིད་ཆོས་ཀྱི་སྐུ་ཡིན་ལ། དེའི་མཛད་པ་ཕྲིན་ལས་ནི་སྤྲུལ་པའི་སྐུ་སྟེ་ངོ་བོ་ཐ་མི་དད་ཅིང་བདག་ཉིད་གཅིག་པའི་ཕྱིར་ཡང་དེ་དག་འགལ་བ་མེད་དོ། །དེ་དག་ནི་སྐབས་འདི་རྗེ་བཙུན་མི་གསུང་ཡང་རང་གི་རྣམ་རྟོག་ཅུང་ཟད་བྲིས་པ་ཡིན་ནོ། །བློ་གསལ་སྐྱེ་བོ་གཞན་དག་གི །དོན་དུ་དེ་དག་མི་འགྱུར་མོད། །རང་གི་བློ་གྲོས་ལུས་དབང་པོ། ། དྲན་པའི་ཟས་ཀྱིས་བརྟས་ཕྱིར་བྲིས།། །།དགེའོ།། །། ༄༅། །རྡོ་རྗེ་གུར་གྱི་ཟིན་བྲིས་ས་ཆེན་གྱིས་མཛད་ཟེར་བའི་ཕྱིས་བཏབ་འདི་རྣམས་སྒུ་རུམ་དཔེ་ཁང་གི་ཕྱག་དཔེ་ལས་ཞུས་ཏིག་བགྱིས་པ་བཞུགས་སོ། ། ༄༅། །ཨོཾ་དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །དེ་ལ་ཐོག་མར་སྒྲུབ་པ་པོ་རྟེན་གྱི་གང་ཟག་རྡོ་རྗེ་གུར་གྱི་རྗེ་བཙུན་དང༌། རྗེ་བཙུན་མའི་དཀྱིལ་འཁོར་གང་ཡང་རུང་བའམ། རྗེ་བཙུན་གྱི་དཀྱིལ་འཁོར་ལས་ཀྱང་རིགས་བསྡུས་པའམ་སོ་སོར་ཕྱེ་བ་གང་ཡང་རུང་བར་དབང་བསྐུར་བས་སྣོད་དུ་རུང་བར་བྱ་དགོས་པས། ཐོག་མར་དབང་བསྐུར་བ་ལ། དེ་ཡང་རྒྱུད་ལ་འཁྲུགས་ཀྱི་ཚུལ་གྱི་ལེའུ་བརྒྱད་ཀྱིས་བསྟན་ཏོ། །དེ་ཡང་ཐོག་མར་ལེའུ་བརྒྱད་པ་ནས་འབྱུང་བའི་ཚུལ་གྱི་བླ་མ་མཚན་ཉིད་དང་ལྡན་པ་བཙལ་ལ་བསྙེན་བཀུར་བྱས་ལ་མཉེས་པར་བྱ ༑ མཉེས་ནས་དབང་བསྐུར་བར་གསོལ་བ་གདབ། དེ་ནས་བླ་མས་མཚན་མའམ་ཟླ་བ་དྲུག་གི་དུས་སམ་བཟླས་པ་དང་སྒོམ་པའི་གྲངས་ཀྱི་བསྙེན་པ་སྟེ། གང་རུང་གསུམ་གྱི་བསྙེན་པ་བྱ། དེ་ཡང་གྲངས་ཀྱི་བསྙེན་པ་བསྐྱེལ་བ་ན། མཆོག་གི་དངོས་གྲུབ་བསྒྲུབ་པ་ལྟར། རྗེ་བཙུན་དང་རྗེ་བཙུན་མའི་དཀྱིལ་འཁོར་གང་ཡང་རུང་བ་ཡན་ལག་དྲུག་གི་ཆོ་གས་བསྐྱེད་ལ།

གཙོ་བོ་ལ་འབུམ་དང་འཁོར་ལ་ཁྲི་ཁྲི་བསྐྱལ། དེ་ནས་སའི་ཆོ་ག་ལས། དེ་ཡང་ལེའུ་བརྒྱད་པ་ལས་ས་སྦྱང་བ་དང་གཟུང་བ་ཟུར་ཙམ་བསྟན། ལེའུ་གཉིས་པ་ལས་དཀྱིལ་འཁོར་གྱི་དབྱིབས་ལ་སོགས་པ་བསྟན། སའི་ཆོ་ག་རྫོགས་པར་མ་བསྟན་པས་སྔོན་དུ་སའི་ཕྱོགས་པ་ ( ལ ) བརྟག དེ་ནས་ས་བསླངས། ལས་སམ་བྱ་བས་སྦྱང༌། དངོས་གྲུབ་ཀྱི་ལྟས་བརྟག བགེགས་སྦྱང་ཞིང་ས་ཕྱོགས་བདག་གིར་ཡོངས་སུ་བཟུང༌། རྡོ་རྗེས་ས་ཡོངས་སུ་བཟུང༌། རྡོ་རྗེས་ས་བྱིན་གྱིས་བརླབ། ཕྱིས་བགེགས་མི་འབྱུང་བའི་ཕྱིར་ས་བསྲུང༌། ས་ཡོངས་སུ་བཟུང་བའི་རྐང་སྟབས་ཀྱི་དགོད་པ་ལ་སོགས་པ་ལེའུ་བཅུ་བཞི་པ་ལས་བསྟན་ཏོ། །དེ་ནས་སྟ་གོན་གསུམ་ལས་ལྷ་དང༌། བུམ་པ་དང༌། སློབ་མ་སྟ་གོན་ལ་གནས་པའོ། །དང་པོ་ནི་བླ་མའི་མན་ངག་ལས་ཤེས་པར་བྱའོ། །བུམ་པ་སྟ་གོན་ནི་རབ་ཏུ་གནས་པ་དང་ཕྱོགས་གཅིག་ལེའུ་དགུ་པ་ལས་བསྟན་པ་ལས། རིགས་བསྡུས་པ་རབ་འབྲིང་གང་ཡིན་ཡང་རིགས་ལྔའི་བུམ་པ་ལྔ་དང༌། ལས་ཐམས་ཅད་པ་དང་དྲུག་གིས་བྱ་གསུང༌། །རྒྱས་པར་བྱས་ན་ལྷ་གྲངས་དང་མཐུན་པའི་བུམ་པ་བཅས་ལ། དེའི་སྟེང་དུ་ལས་ཐམས་ཅད་པ་བསྣན་ལ་བྱ། བུམ་པ་ཇི་ལྟ་བཤམ་པ་དང༌། བཅུད་གཞུག་པ་ལ་སོགས་པ་མན་ངག་དང་དཀྱིལ་འཁོར་ཆོ་ག་དག་ལས་ཤེས་པར་བྱ་གསུང༌། དེ་ནས་དཀྱིལ་འཁོར་སོ་སོའི་དབྱེ་བའི་ཐིག་ཤེས་པར་བྱ་བ་ལ། བསྡུས་པའི་དཀྱིལ་འཁོར་གྱི་དབང་དུ་བྱས་ན་ལེའུ་བརྒྱད་པ་ལས་བྱུང་བའི་ཚུལ་གྱིས་ཐིག་གདབ། དེ་ཡང་དེ་དང་ལེའུ་གཉིས་པ་ལས་བྱུང་བའི་ཚུལ་གྱིས་རྡུལ་ཚོན་བཀྱེ་ཞིང་མཚན་མ་དགོད། དེ་ནས་རྒྱུད་ལས་གསུང་པ་མེད་ཀྱང༌། བླ་མའི་མན་ངག་གིས་དཀྱིལ་འཁོར་བསྒྲུབ ༑ དེ་ནས་ལེའུ་བཅུ་བཞི་པ་ནས་བྱུང་བའི་མཆོད་པ་ལྔ་དང་རོལ་མོ་དང་གླུ་ལ་སོགས་པས་མཆོད། ཡང་ལེའུ་བརྒྱད་པ་ལས་འབྱུང་བའི་ཚུལ་གྱིས་མཆོད་པ་དང་ ༑ ནང་གི་སྦྱིན་སྲེག་དང༌། ཕྱིའི་སྦྱིན་སྲེག་གིས་མཆོད། དང་པོ་སློབ་དཔོན་བདག་ཉིད་འཇུག དེ་ནས་སློབ་མ་དཀྱིལ་འཁོར་དུ་གཞུག

དེ་ནས་རྒྱུད་ལས་གསུངས་པའི་རིམ་པ་ཉིད་ཀྱིས་དབང་བསྐུར་བ་ལས། མདོར་བསྡུ་ན་དབང་བཞིས་རྒྱུད་དག་ཅིང་ལམ་བསྟན་པའི་སྣོད་དུ་རུང་བར་ལེའུ་བདུན་པ་ལས་གསུངས་པ་ལ། གོ་རིམ་གྱི་ཚུལ་གྱིས་ལེའུ་བཅོ་ལྔ་པར་དབང་གི་རབ་ཏུ་དབྱེ་བ་བཅུ་གཉིས་སུ་རྒྱས་པར་གསུང༌། རིགས་པའི་དབང་ལ་སོགས་པའི་ཆོ་ག་འཁོར་གསུམ་ཡོངས་སུ་དག་པ་བཞི་ལ་སོགས་པ་རྒྱས་པར་ལེའུ་བཞི་པ་ལས་གསུངས་པའི་ཚུལ་གྱིས་དབང་སྐུར། གསང་བ་ཤེས་རབ་ཡེ་ཤེས་གཉིས་ཀྱི་རྟེན་ཇི་ལྟ་བུས་ལས་བྱེད་པ་དང༌། ཇི་ལྟར་དབང་བསྐུར་ཞིང་དེ་དག་དང་འབྲེལ་བའི་དམ་ཚིག་སྦྱིན་པ་བསྟན་པས། དེ་ལས་བྱུང་བའི་ཚུལ་གྱིས་དབང་གཉིས་པོ་དེ་དག་བསྐུར། དེ་ལྟར་དབང་བསྐུར་ནས་སློབ་མས་དྲི་ལན་གྱི་ཚུལ་དུ་ལེའུ་དགུ་པ་ལས་བྱུང་བའི་ཚུལ་གྱིས་དང་རིགས་དང་རྗེས་སུ་མཐུན་པའི་ཡོན་དབུལ། དེ་ནས་བླ་མས་རྒྱུད་འདི་ལས་གསུངས་པ་མེད་ཀྱང་དཔལ་ཡང་དག་པར་སྦྱོར་བ་ལ་སོགས་པའི་རྒྱུད་གཞན་གྱི་རྗེས་སུ་འབྲངས་ཏེ་དཀྱིལ་འཁོར་གྱི་ལྷ་ལ་ཕྱིའི་མཆོད་པ་ལ་སོགས་པ་དང་ ༑ སྦྱིན་སྲེག་གིས་ཀྱང་མཆོད་དེ། བཟོད་པར་གསོལ་ནས། ཡི་གེ་བརྒྱ་པས་ལས་ཀྱི་ལྷག་ཆད་བསྐངས་ལ་རྡུལ་ཚོན་ཡང་ཡི་གེ་ཧཱུྃ་བརྗོད་པས་བསྡུས་ཏེ། རོལ་མོ་དང་བཅས་པས་ཆུ་བོར་དོར་བར་བྱའོ། །དབང་བཞི་པ་འབྲས་བུའི་དབང་དུ་བྱས་ཏེ། དབང་གསུམ་པ་ལ། སློབ་དཔོན་གསུམ་སྟེ། ཕྱི་སྒྲོ་འདོགས་ཡོངས་སུ་གཅོད་པར་བྱེད་པའི་རྡོ་རྗེ་སློབ་དཔོན་དང༌། རང་བྱུང་གི་ཡེ་ཤེས་སྟོན་པར་བྱེད་པའི་བླ་མ་རྡོ་རྗེ་སློབ་དཔོན་གྱི་བཀའ་དྲིན་ཐོབ་པའོ། ། ( སློབ་དཔོན་གཅིག་ཆད་པར་འདྲ་བརྟག ) དཀྱིལ་འཁོར་ཡང་གསུམ་སྟེ། བསྐྱེད་པ་རྡུལ་ཚོན་དང་རྡོ་རྗཻ་སློབ་དཔོན་གྱི་ལུས་ཀྱི་དཀྱིལ་འཁོར་དང༌། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་རོ། །དབང་གསུམ་སྟེ། བུམ་པ་དང༌། གསང་བ་དང༌། ཤེས་རབ་ཡེ་ཤེས་སོ། །དབང་གི་གནས་གསུམ་སྟེ།

ལུས་ངག་ཡིད་གསུམ་དང༌། སྤྱི་བོ་དང་ལྕེ་དང་མཛེས་པའི་སྤྱི་བོའོ། །དྲི་མ་གསུམ་དག་སྟེ། ལུས་དང་ངག་དང་སེམས་ཀྱི་དྲི་མ་དག་པར་བྱེད་པའོ། །དེ་ལམ་རྣམ་པ་གསུམ་བསྟན་ཏེ། སྤྲུལ་པའི་སྐུའི་བདག་ཉིད་དབྱིབས་ཀྱི་ལམ་དང༌། ལོངས་སྤྱོད་རྫོགས་པའི་སྐུའི་བདག་ཉིད་རང་བྱིན་གྱིས་བརླབ་པའི་ལམ་དང༌། ཆོས་ཀྱི་སྐུའི་བདག་ཉིད་དཀྱིལ་འཁོར་འཁོར་ལོའི་ལམ་བསྟན་པའོ། །འཁོར་གསུམ་ཡོངས་སུ་དག་པ་ལ་བཞི་སྟེ། དེ་ལ་ཆུའི་དབང་གི་དུས་སུ་བདག་དང་སློབ་མ་དང་བུམ་པའི་ལྷ་གསུམ་ཀར་མི་བསྐྱོད་པ་ཞལ་བརྒྱད་ཕྱག་བཅུ་དྲུག་པ་མཱ་མ་ཀཱི་ལ་འཁྱུད་པའི་དམ་ཚིག་སེམས་དཔའ་བསྐྱེད་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང༌། སྐུ་གསུང་ཐུགས་བྱིན་གྱིས་བརླབ་པ་གསུམ་ཆར་དུས་ཅིག་བྱས་ཀྱང་བཏུབ། དེ་ནས་དབང་བསྐུར་བརྩོམ་ན་དང་ལ་བླ་མས་བུམ་པའི་དབང་བསྐུར་ཏེ་རང་གི་སྙིང་གའི་ཧཱུྃ་ལས་འོད་འཕྲོས་པས་དབང་བསྐུར་གྱི་ལྷ་ཐམས་ཅད་སྤྱན་དྲངས་ཏེ་དེ་དག་ལ་གསོལ་བ་བཏབ་པས་དེ་དག་ཧེ་རུ་ཀའི་གཟུགས་སུ་བྱས་ཏེ། བདག་དང་བུམ་པའི་ལྷའི་སྤྱི་བོ་ནས་དབང་སྐུར་བར་བསམས་ཏེ། དེས་ལུས་ཐམས་ཅད་ཁེངས་ཏེ་ཡར་ལུད་པ་ལས་མི་བསྐྱོད་པས་དབུར་མཚན་པར་བསམ། དེ་ནས་བུམ་པའི་ནང་གི་མི་བསྐྱོད་པ་ཡབ་ཡུམ་སྙོམས་པར་ཞུགས་པས་ཞུ་བར་གྱུར་པ་དེ་བླ་མས་ལག་ཏུ་ཐོགས་ཏེ། དབང་བསྐུར་དུས་དེར་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་དེ་ལ་རིན་པོ་ཆེའི་བུམ་པ་བྱང་སེམས་ཀྱིས་གང་བས་དབང་བསྐུར་བར་བསམ། དེས་ལུས་མཐའ་དག་ཁེངས་ཏེ་ཡར་ལུད་པས་མི་བསྐྱོད་པས་དབུར་མཚན་པར་བསམ། དེས་ནི་བདག་གི་རྣམ་ཤེས་གནས་གྱུར་ཏེ། ཆོས་ཀྱི་དབྱིངས་ཀྱི་ཡེ་ཤེས་སུ་གྱུར་པར་བསམ། དང་པོའོ། །གཉིས་པ་ཅོད་པན་དང་བླ་མ་དང་སློབ་མ་གསུམ་ཀར་རིན་ཆེན་འབྱུང་ལྡན་སྐུ་མདོག་སེར་པོ་ཞལ་བརྒྱད་ཕྱག་བཅུ་དྲུག་པ་ཡུམ་རིན་ཆེན་སྒྲོལ་མ་ལ་འཁྱུད་པའི་དམ་ཚིག་སེམས་དཔའ་བསྐྱེད་པ་དང༌།

ཡེ་ཤེས་ཀྱི་འཁོར་ལོ་དགུག་གཞུག་དང༌། སྐུ་གསུང་ཐུགས་བྱིན་གྱིས་བརླབ་པ་བྱས་ལ། དེ་ནས་བླ་མས་ཅོད་པན་གྱི་དབང་བསྐུར་ཏེ། སྙིང་ཀའི་ཏྲཾ་ལས་འོད་འཕྲོས་པས་དབང་གི་ལྷ་སྤྱན་དྲངས་ཏེ་གསོལ་བ་བཏབ་པས་ཕྱོགས་བཅུའི་དེ་བཞིན་གཤེགས་པས་རིན་པོ་ཆེའི་ཅོད་པན་བདག་དང་ཅོད་པན་གྱི་མགོ་ལ་བཅིངས་པས་བདེ་བ་ཆེན་པོ་མངོན་དུ་བྱས་ཏེ། སྤྱི་བོར་ཡང་རིན་ཆེན་འབྱུང་ལྡན་གྱིས་མཚན་པར་བསམ། དེ་ནས་ཅོད་པན་རིན་འབྱུང་ཡབ་ཡུམ་དུ་བསྐྱེད་པ་དེ་སྙོམས་པར་ཞུགས་པས་ཞུ་བ་ལས་ཅོད་པན་དུ་གྱུར་པ་དེ་བླ་མས་ལག་ཏུ་ཐོགས་ཏེ་སློབ་མའི་མགོར་བཅིང༌། དེའི་དུས་སུ་ཕྱོགས་བཅུའི་སངས་རྒྱས་ཀྱིས་ཀྱང་རིན་པོ་ཆེའི་ཅོད་པན་གྱི་དབང་བསྐུར་བར་བསམ། སྤྱི་བོར་ཡང་རཏྣ་སམྦྷ་བས་མཚན་པ་དེས་ནི་ཚོར་བ་གནས་གྱུར་ཏེ་མཉམ་ཉིད་ཀྱི་ཡེ་ཤེས་སུ་གྱུར་ཏོ། །དེ་ནས་གསུམ་པ་རྡོ་རྗེ་དང་བླ་མ་ ( དང་སློབ་མ་ ) གསུམ་ཅར་འོད་དཔག་མེད་སྐུ་མདོག་དམར་པོ་ཞལ་བརྒྱད་ཕྱག་བཅུ་དྲུག་པ་ཡུམ་གོས་དཀར་མོ་ལ་འཁྱུད་པའི་དམ་ཚིག་སེམས་དཔའ་དང་ཡེ་ཤེས་འཁོར་ལོ་དང་སྐུ་གསུང་ཐུགས་བྱིན་གྱིས་བརླབ་པ་བྱས་ལ། དེ་ནས་བླ་མ་དང་རྡོ་རྗེ་ལྷར་བསྐྱེད་པ་དེ་ལ་དབང་བསྐུར་ཏེ། སྙིང་ཀའི་ཛྲཱི་ལས་འོད་འཕྲོས་པས་དེ་བཞིན་གཤེགས་པ་སྤྱན་དྲངས་པ་ལ་གསོལ་བ་བཏབ་པས་དེ་དག་གིས་རྡོ་རྗེ་རྩེ་དགུ་པ་ལག་པ་གཡས་པར་བཞག་པས་བདེ་བ་ཆེན་པོ་མངོན་དུ་བྱས། དེའི་སྤྱི་བོར་ཡང་འོད་དཔག་མེད་ཀྱིས་མཚན་པ། དེ་ནས་རྡོ་རྗེ་འོད་དཔག་ཏུ་མེད་པ་ཡབ་ཡུམ་དུ་བསྐྱེད་པ་དེ་སྙོམས་པར་ཞུགས་པས་ཞུ་བ་ལས་རྡོ་རྗེར་གྱུར་པ་དེ་ལག་དུ་ཐོགས་ལ་ཤཱི་ཀྵ་ལ་དབང་བསྐུར། དེའི་ཚེ་ཕྱོགས་བཅུའི་ཏ་ཐཱས་ཀྱང་རྡོ་རྗེ་རྩེ་དགུ་པ་ཐོགས་ཏེ་ཤཱི་ཀྵའི་ལག་ཏུ་འཇོག་པར་བསམ། དེས་བདེ་བ་ཆེན་པོ་མངོན་དུ་བྱས་ཏེ་སྤྱི་བོར་འོད་དཔག་མེད་ཀྱིས་བརྒྱན། དེས་ནི་འདུ་ཤེས་གནས་གྱུར་ཏེ་སོ་སོར་རྟོག་པར་གྱུར་པར་བསམ།

དེ་ནས་བཞི་པ་དྲིལ་བུ་དང་བདག་སློབ་མ་གསུམ་ཆར་ཡོངས་སུ་དག་པ་གསུམ་དུས་གཅིག་ཏུ་བྱས་ལ། དེ་ནས་བླ་མ་དང་དྲིལ་བུ་དོན་གྲུབ་ཏུ་བསྐྱེད་ལ་དེས་བསྐུར་ཏེ། སྙིང་ཁའི་བཾ་ལས་འོད་འཕྲོས་པས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་གསོལ་བ་བཏབ་པས་དེ་དག་གིས་ཤེས་རབ་ཀྱི་ཕ་རོལ་ཏུ་ཕྱིན་པའི་དྲིལ་བུ་ལག་པ་གཡོན་པར་དབང་བསྐུར། སྤྱི་བོར་ཡང་དོན་གྲུབ་ཀྱིས་མཚན། དེ་ནས་དྲིལ་བུ་དོན་གྲུབ་ཡབ་ཡུམ་དུ་དག་པ་བཞིས་བསྐྱེད་པ་དེ་སྙོམས་པར་ཞུགས་ཏེ། ཞུ་བ་ལས་དྲིལ་བུར་གྱུར་ཏེ་དེ་བླ་མས་ཐོགས་ཏེ་སློབ་མ་ལ་དབང་བསྐུར། དེའི་ཚེ་ཕྱོགས་བཅུའི་དེ་བཞིན་གཤེགས་པས་ཀྱང་དྲིལ་བུ་དེ་ལག་པ་གཡོན་པར་གཏད་པར་བསམ། དེས་བདེ་བ་ཆེན་པོ་མངོན་དུ་བྱས་ནས་སྤྱི་བོར་ཡང་དོན་གྲུབ་ཀྱིས་མཚན། དེས་ནི་འདུ་བྱེད་གནས་གྱུར་ཏེ་བྱ་བ་ནན་ཏན་ཏུ་གྱུར། དེ་ནས་ལྔ་པ་བདག་དང་སློབ་མ་དག་པ་གསུམ་གྱིས་རྣམ་པར་སྣང་མཛད་སྐུ་མདོག་དཀར་པོ་ཞལ་ཕྱག་སྔ་མ་དང་འདྲ་བ་ཡུམ་སྤྱན་ལ་འཁྱུད་པར་བསྐྱེད་ལ་སྙིང་ཀའི་ཧཾ་ལས་འོད་འཕྲོས་པས་དེ་བཞིན་གཤེགས་པ་སྤྱན་དྲངས་ཏེ་གསོལ་བ་བཏབ་པས་བདག་རང་གི་མིང་གིས་དབང་བསྐུར ༑ སྤྱི་བོར་ཡང་རྣམ་པར་སྣང་མཛད་ཀྱིས་མཚན། དེ་ནས་སློབ་མས་དབང་བསྐུར་བར་གསོལ་བ་བཏབ་པས་དེ་དག་གིས་མེ་ཏོག་གང་ལ་ཕོག་པའི་ལྷ་ལས་མིང་དྲས་ཏེ་བཏགས་པར་བསམ། དེ་ནས་བདེ་བ་ཆེན་པོ་མངོན་དུ་བྱས་པར་བསམས་ཏེ། སྤྱི་བོར་རྣམ་པར་སྣང་མཛད་ཀྱིས་མཚན། དེས་ནི་གཟུགས་རྣམ་པར་དག་པ་མེ་ལོང་ལྟ་བུར་གྱུར། དེ་ནས་ཧཱུྃ་ལས་བསྐྱེད་པའི་རྡོ་རྗེ་རྩེ་དགུ་པ་ལག་པ་གཡས་པར་འཇོག་པ་ནི་ཐུགས་ཀྱི་དམ་ཚིག ཨ་ལས་སྐྱེད་པའི་དྲིལ་བུ་ལག་པ་གཡོན་པར་འཇོག་པ་ནི་གསུང་གི་དམ་ཚིག དག་པ་བཞིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་ཕྱག་གོང་མ་དང་འདྲ་བ་ཡུམ་རྡོ་རྗེ་སྙེམས་མ་ལ་སྙོམས་པར་ཞུགས་པ་བསྐྱེད་པ་ནི་སྐུའི་དམ་ཚིག་གོ །དེ་ནི་དབྱིངས་ཡེ་ཤེས་དབྱེར་མེད་པ་རྡོ་རྗེ་སེམས་དཔར་གྱུར་པར་བསམ་མོ།

།དེ་ནི་སློབ་དཔོན་གྱི་དབང་ངོ༌། །དེ་ནས་སྙིང་ཁའི་ཧཱུྃ་ལས་འོད་འཕྲོས་ཏེ་དེ་བཞིན་གཤེགས་པ་སྤྱན་དྲངས་ལ་དབང་བསྐུར་བར་གསོལ་བ་བཏབ་པས། རིན་པོ་ཆེ་ལས་བྱས་པའི་བུམ་པ་བྱང་སེམས་ཀྱིས་བཀང་བས་དབང་བསྐུར་བས་ལས་དང་ཉོན་མོངས་པ་ཐམས་ཅད་དག་སྟེ་བདེ་བ་ཆེན་པོར་གྱུར་པ་ནི་བུམ་པའི་དབང་ངོ༌། །དེ་དག་ནི་བུམ་པ་དང་འབྲེལ་བས་བུམ་པའི་དབང་ཞེས་བྱའོ། །དེས་ལུས་རྟག་ཏུ་རྣམ་སྣང་དུ་གྱུར། ཨི་ཐི། ས་ཆེན་གྱིའོ།། །།༈ འཕགས་པ་མཁའ་འགྲོ་མ་རྡོ་རྗེ་གུར་འདི་བསྡུས་ན་དཀྱིལ་འཁོར་གཉིས་སྟོན་ཏེ ་ རྗེ་བཙུན་གྱི་དཀྱིལ་འཁོར་དང༌། རྗེ་བཙུན་མའི་གཉིས་བསྟན་ཏོ།། རྗེ་བཙུན་གྱི་ལ་ཡང་གཉིས་ཏེ། རིགས་བསྡུས་པ་དང༌། རིགས་སོ་སོ་གཉིས་སོ།། བསྡུས་པ་ལ་ཡང་གཉིས་ཏེ། བསྡུས་པ་ལྷ་བཞི་བཅུ་རྩ་དགུའི་དཀྱིལ་འཁོར་དང། བསྡུས་པ་འབྲིང་མཚམས་མ་བོར་བས་ལྷ་ཉི་ཤུ་རྩ་དགུའི་དཀྱིལ་འཁོར་གཉིས་སོ།། རིགས་སོ་སོ་བ་ནི་ལྔའོ། །རྗེ་བཙུན་མའི་དཀྱིལ་འཁོར་ནི་ལྷ་བཅུ་གསུམ་དང་བཅོ་ལྔ་པ་གཉིས་སོ། །དེ་ལྟར་ན་གཞུང་འདིར་ཟིན་ཚད་ནི་མཆོག་བསྒྲུབ་པའི་དཀྱིལ་འཁོར་བཅུ་བདུན་བསྟན་ཏེ། བསྡུས་པའི་རབ་ལ་མི་བསྐྱོད་པ་ལ་སོགས་པ་རྒྱལ་བ་ལྔ་པོ་གཙོ་བོའི་བྱེ་བྲག་གིས་དཀྱིལ་འཁོར་ལྔ། བསྡུས་པ་འབྲིང་ལ་གཙོ་བོའི་བྱེ་བྲག་གིས་ལྔ་སྟེ་བཅུ་ཐམ་པ། རིགས་བྱེ་བྲག་པ་ལ་ལྔ་སྟེ་བཅོ་ལྔའོ། །དེའི་སྟེང་དུ་རྗེ་བཙུན་མའི་དཀྱིལ་འཁོར་གཉིས་ཏེ་བཅུ་བདུན་ནོ། །དེ་རྣམས་ལ་ཡང་བྲི་ཚད་ཀྱི་དབང་དུ་བྱས་ནས་དཀྱིལ་འཁོར་དྲུག་ཅུ་རྩ་གཉིས་བསྟན་གསུང་སྟེ། རྗེ་བཙུན་གྱི་བཅོ་ལྔ་པོ་དེ་ལ། གཙོ་བོ་ཧེ་རུ་ཀ་བཞིས་འཕོས་པས་དྲུག་ཅུའོ། །དེའི་སྟེང་དུ་བདག་མེད་མའི་དཀྱིལ་འཁོར་གཉིས་ཏེ་དྲུག་ཅུ་རྩ་གཉིས་སོ། །སྒྲོལ་མ་ལྷ་བཅུ་གཅིག་གི་དཀྱིལ་འཁོར་ཡང་ལས་རྒྱས་པའི་དཀྱིལ་འཁོར་རོ། །དེ་ལ་སྦྱིན་སྲེག་དང་འབྲེལ་པའི་ལས་ཚོགས་བཅུ་གཉིས་སོ། །ཧེ་རུ་ཀ་ཞལ་གཅིག་ཕྱག་གཉིས་པ་ལ་སོགས་པ་གསུམ་ལ་ཡང་རིགས་བསྡུས་པའི་དཀྱིལ་འཁོར་ཡང་ཡོད་དེ

༑ ལེའུ་བཅོ་ལྔ་པའི་སྟོད་དུ་བསྟན་པས་ནི་གོང་དུ་བསྟན་པ་གསལ་བར་བསྟན་ཏོ ༑ ༑ རྫོགས་སོ། །ས་ཆེན་གྱིའོ།། །། ༄༅། །སྨོན་ལམ་དབང་བཞིའི་བཤད་པར་སྦྱར་བ་བཞུགས་སོ། ། ༄༅། །སྨོན་ལམ་དབང་བཞིའི་བཤད་པར་སྦྱར་བ་ནི། བུམ་དབང་དང་སྦྱར་བ་ཞལ་བརྒྱད་ཕྱག་བཅུ་དྲུག་པའི་རིགས་སུ་སྐྱེ་དང་དམ་ཚིག་ཅན་བཟའ་བ་དང་བསྲུང་བའི་དམ་ཚིག་དང་ལྡན་པ། སྨྱོ་མེད་ནི་ཐ་མལ་གྱི་རྣམ་པར་རྟོག་པས་མ་སྨྱོ་སྟེ་དེར་མ་ཤོར་བའོ། ། ( ཀྱེ་རྡོ་རྗེ་སྣང་སྟོང་གི་ཡེ་ཤེས་སྟོན་པའི་ ) བུམ་པའི་དབང་བསྐུར་བའི་བླ་མ་ལ་གུས་པ། སེམས་ཅན་ལ་སྙིང་རྗེ་དང་ལྡན་པའོ། །ཕྱི་མ་དང༌། ཡང་ཕྱི་མ་ལ་སོགས་པར་སྐྱེ་ཞིང་སྐྱེ་བར་དེ་ལྟར་ཤོག་ཅིག་པའོ། །ལག་པས་རྡོ་རྗེ་དྲིལ་བུ་འཁྲོལ་བ་ནི། རྡོ་རྗེ་དྲིལ་བུ་དང་མི་འབྲལ་བར་བྱེད་པའོ། །ཟབ་མོའི་ཆོས་ནི་ཀློག་པ་དགེས་པའི་རྡོ་རྗེ་ལ་སོགས་པ་ཟབ་མོ་རྣམས་ཀློག་པ་དང༌། ཉན་པ་དང་ ༑ འཛིན་པའོ། །བཙུན་མོའི་ཁུ་བ་མཉམ་ཟས་ཅན་བདུད་རྩི་ལྔ་ལ་ལོངས་སྤྱོད་པའོ། །ཕྱི་མ་དང༌། ཡང་ཕྱི་མ་ལ་སོགས་པར་སྐྱེ་ཞིང་སྐྱེ་བར་དེ་ལྟར་ཤོག་ཅིག་པའོ། །གསང་དབང་དང་སྦྱར་ན་གསང་བའི་དབང་གིས་རིགས་སུ་སྐྱེ་དང་དམ་ཚིག་ཅན་ཏེ། ཐུན་ཆག་པ་དང༌། ཐུན་ཚོད་ཡོལ་བ་དང༌། རྣམ་རྟོག་རྐུན་བུ་ལས་བསྲུང་བའོ། །སྨྱོ་མེད་ནི་བསམ་གཏན་གྱི་སྒྲིབ་པ་དང་བྲལ་བར་བྱ་སྟེ་མ་སྨྱོ་བའོ

༑ ༑ ཀྱེ་རྡོ་རྗེ་རང་བྱུང་གི་ཡེ་ཤེས་སྟོན་པའི་གསང་བའི་དབང་བསྐུར་བའི་བླ་མ་ལ་གུས་པ་སྐྱེ་ཞིང་སོགས་ནི་སྔར་དང་འདྲའོ། །ལག་པས་རྡོ་རྗེ་དྲིལ་བུ་འཁྲོལ་བ་ནི། རྩ་གཡས་གཡོན་དབུ་མར་འཛུད་པ་དང་མི་འབྲལ་བའོ། །ཟབ་མོའི་ཆོས་ཀློག་པ་ནི་དྲིལ་ཅན་གྱི་སྒྲ། བཙུན་མོའི་ཁུ་བ་མཉམ་ཟ་ནི་ཁམས་དགུ་འདུས་པའོ།། དབང་གསུམ་པ་དང་སྦྱར་ན་དབང་གསུམ་པའི་རིགས་སུ་སྐྱེ་དང༌། ཐིག་ལེ་ལ་གནོད་པ་རྣམས་སྤོང་བས་དམ་ཚིག་ཅན། དབང་གསུམ་པའི་ཉམས་མྱོང་དང་མ་བྲལ་བས་སྨྱོ་མེད། ཀྱེ་རྡོ་རྗེ་ལྷན་གཅིག་སྐྱེས་པའི་ཡེ་ཤེས་སྟོན་པའི་དབང་གསུམ་པ་བསྐུར་བའི་བླ་མར་གུས་པའོ། །ལག་པས་རྡོ་རྗེ་དྲིལ་བུ་འཁྲོལ་བ་ནི། རྡོ་རྗེ་དང་པདྨ་སྦྱོར་བ་དང་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི་བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་ནི་ཕྱག་རྒྱ་བསྟེན་པའི་ཉམས་དང་མི་འབྲལ་བར་བྱེད་པའོ། །དབང་བཞི་པ་དང་སྦྱར་ན། དབང་བཞི་པའི་རིགས་སུ་སྐྱེ་དང༌། འཛག་པ་བསྲུང་བའི་དམ་ཚིག་ཅན། སྒྲིབ་པ་གསུམ་དང་བྲལ་བས་སྨྱོ་མེད། ཀྱེ་རྡོ་རྗེ་ཤིན་ཏུ་རྣམ་པར་དག་པའི་ཡེ་ཤེས་སྟོན་པའི་དབང་བཞི་པ་བསྐུར་བའི་བླ་མ་ལ་གུས་པའོ། །ལག་པས་རྡོ་རྗེ་དྲིལ་བུ་འཁྲོལ་ནི་ཕྱག་རྒྱ་པདྨ་ཅན། རྡོ་རྗེ་དང་པདྨ་སྦྱོར་བ་དང་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི་བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་མཉམ་ཟ་ནི་ཕྱག་རྒྱ་པདྨ་ཅན་གྱི་ཐིག་ལེ་འདྲེན་པ་དང་མི་འབྲལ་བར་བྱེད་པའོ། །ས་མཱཔྟ་མི་ཐི ༑༑ ༑༑ ༄༅། །བདག་མེད་མའི་སྒྲུབ་ཐབས་བདུད་རྩི་འོད། དེའི་རྫོགས་རིམ་ལྷན་ཅིག་སྐྱེས་གྲུབ། དེའི་ཚོགས་འཁོར། དེ་ཉིད་བཅུ་པ་སྟེ། ཌོཾ་བྷི་ཝའི་གཞུང་བཞིའི་བསྡུས་དོན་བཞུགས་སོ། ། ༄༅། །ཨོཾ་སྭསྟི། དཔལ་རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། །སྒྲུབ་ཐབས་བདུད་རྩི་འོད་ལ་དོན་གསུམ་སྟེ། ཀླད་དོན་སྒྲུབ་པའི་ཐབས་ཀྱི་བྱུང་ཚུལ་བསྟན་པ་དང༌།

གཞུང་དོན་དང༌། མཇུག་སྒྲུབ་ཐབས་མཛད་པའི་གནས་དང་དགོས་པ་ལ་སོགས་པ་བསྟན་པའོ། །གཉིས་པ་ལ་གཉིས། རིམ་པ་གཉིས་ཀྱི་དོན་བསྒོམ་པ་རྒྱས་པར་བསྟན་པ་དང༌། རྗེས་སུ་གདམས་པའི་ཚུལ་གྱིས་གཞུང་བསྡུ་བའོ ༑ ༑ དང་པོ་ལ་གསུམ་སྟེ། བསྐྱེད་པའི་རིམ་པ་དང༌། བསྐྱེད་རྫོགས་ཐུན་མོང་བ་དང༌། རྫོགས་པའི་རིམ་པའོ། །དང་པོ་ལ་གཉིས་ཏེ། །མཉམ་པར་བཞག་པའི་རྣལ་འབྱོར་དང༌། མཉམ་པར་མ་བཞག་པའོ། །དང་པོ་ལ་གཉིས། སྔོན་དུ་འགྲོ་བའི་རྣལ་འབྱོར་དང༌། རྣལ་འབྱོར་བསྒོམ་པའི་རིམ་པའོ། །དང་པོ་ལ་གཉིས། བསོད་ནམས་ཀྱི་ཚོགས་བསགས་པ་དང༌། ཡེ་ཤེས་ཀྱི་ཚོགས་བསགས་པའོ། །སྔ་མ་ལ་གསུམ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་དང༌། སྡིག་པ་བཤགས་པ་ལ་སོགས་པ་བྱ་བ་དང༌། ཚད་མེད་བཞི་བསྒོམ་པའོ། །དངོས་གཞིའི་རྣལ་འབྱོར་ལ་གཉིས། རྟེན་བསྐྱེད་པ་དང༌། བརྟེན་པ་བསྐྱེད་པའོ། །དང་པོ་ལ་གསུམ། བསྲུང་འཁོར་བསྒོམ་པ་དང༌། ཆོས་འབྱུང་བསྒོམ་པ་དང༌། གཞལ་ཡས་ཁང་བསྐྱེད་པའོ། །དེ་ལ་བཞི། རྒྱུའི་ཡན་ལག་དང༌། རྐྱེན་གྱི་ཡན་ལག་དང༌། གཞལ་ཡས་ཁང་གི་གནས་ཐབས་དང༌། གདན་བསྐྱེད་པའོ། །ལྷ་བསྐྱེད་པ་ལ་དྲུག་སྟེ། མངོན་པར་བྱང་ཆུབ་པ་ལྔ་ལས་ལྷ་མོ་རྣམས་བསྐྱེད་པའི་ཚུལ་དང༌། ལྷ་མོ་རྣམས་ཀྱི་ཕྱག་རྒྱ་བསྟན་པ་དང༌། ཕྱོགས་གང་དུ་གང་དགོད་པ་དང༌། ལྷ་མོ་རྣམས་ཀྱི་དེ་ཁོ་ན་ཉིད་དང༌། དབང་བསྐུར་ཞིང་རྒྱས་གདབ་པ་དང༌། ཁ་དོག་གི་སྒོ་ནས་རྒྱལ་བ་དྲུག་གི་བདག་ཉིད་དུ་བསྒོམ་པའོ། །དང་པོ་ལ་གཉིས། ལྷ་མོ་རྣམས་ཀྱི་མངོན་པར་བྱང་ཆུབ་པ་ལྔ་ཐུན་མོང་བ་བསྟན་པ་དང༌། མངོན་པར་བྱང་ཆུབ་པ་གསུམ་པ་མི་འདྲ་བའི་ཚུལ་ལོ། །དང་པོ་ལ་ལྔ། མངོན་པར་བྱང་ཆུབ་པ་དང་པོ་གསུམ་གྱི་རྣམ་པ་བསྟན་པ་དང༌། མངོན་བྱང་ལྔ་ཡེ་ཤེས་ལྔ་ལ་སྦྱར་ཏེ་རྒྱས་པར་བསྟན་པ་དང་ ༑ དེས་ན་རྣལ་འབྱོར་མ་རྣམས་ཡེ་ཤེས་ལྔའི་རང་བཞིན་དུ་བསྟན་པ་དང༌། མངོན་པར་བྱང་ཆུབ་པ་བཞི་པ་རྒྱས་པར་བཤད་པ་དང༌། ལྔ་པ་རྒྱས་པར་བཤད་པའོ

༑ ༑ མཉམ་པར་མ་བཞག་པའི་རྣལ་འབྱོར་ལ་བརྒྱད། ཕུང་པོའི་རྣམ་པར་དག་པ་དང༌། ཁམས་ཀྱི་རྣམ་པར་དག་པ་དང༌། སྐྱེ་མཆེད་ཀྱི་རྣམ་པར་དག་པ་དང་ ༑ རྒྱན་ཆ་ལ་སོགས་པའི་རྣམ་པར་དག་པ་དང༌། ཕྱག་རྒྱ་ལྔའི་དགོས་པ་དང༌། རྣམ་པར་དག་པ་དང༌། ལྷ་མོ་རྣམས་ཀྱི་སྔགས་དང༌། གུག་བསྐྱེད་ཀྱི་རྣམ་དག་རྒྱས་པར་བཤད་པའོ། །ཐུན་མོང་བ་ལ་གསུམ། ཐབས་ཤེས་རབ་བསྟན་པ་དང༌། གྲོང་ཁྱེར་དཀྲུག་པའི་སྔགས་དང༌། གཏོར་མའི་སྔགས་བསྟན་པའོ། །རྫོགས་རིམ་ལ་གཉིས། སྡོམ་པའི་རབ་ཏུ་དབྱེ་བ་དང༌། ཞར་ལ་དཀྱིལ་འཁོར་འཁོར་ལོའི་ཐབས་བསྟན་པའོ། །སྔ་མ་ལ་གཉིས། བཤད་པར་དམ་བཅའ་བ་དང༌། དོན་དངོས་སོ། །དེ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དེ་ལ་གསུམ ༑ འབར་འཛག་གི་གནས་འཁོར་ལོ་གཉིས་བཤད་པ་དང༌། འབར་འཛག་གི་ལམ་རྩ་གསུམ་གྱི་རང་བཞིན་རྒྱས་པར་བཤད་པ་དང༌། ཡེ་ཤེས་རྒྱུན་དུ་སྐྱེ་བར་བསྟན་པའོ། །གཉིས་པ་ལ་བཞི། རྩ་གསུམ་གྱི་གྲངས་བསྟན་པ་དང༌། དེ་སྐུ་གསུང་ཐུགས་ཀྱི་རང་བཞིན་དུ་བསྟན་པ་དང༌། རྩ་གསུམ་གྱིས་ལམ་དུ་བྱའི་ལས་དང་ ༑ ཐ་མལ་པའི་ལས་བསྟན་པའོ། །རྗེས་སུ་གདམས་པ་ལ་གསུམ། གཏི་མུག་གི་མུན་པ་བསལ་བར་གདམས་པ་དང༌། འཁོར་བའི་རྒྱ་མཚོ་ལས་རྒལ་བར་གདམས་པ་དང༌། རིམ་པ་གཉིས་བསྒོམ་པའི་གོ་རིམ་མོ། །བདུད་རྩི་འོད་ཀྱི་པིན་ཏཱར་ཐ། ས་མཱཔྟ།། །།༈ ཨོཾ་སྭསྟི་སིདྡྷཾ། ལྷན་ཅིག་སྐྱེས་གྲུབ་ལ་དོན་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། །དེ་ལ་གསུམ་སྟེ། ལྷན་ཅིག་སྐྱེས་པ་བསྟན་པ་དང་ ༑ དམ་ཚིག་གི་དེ་ཁོ་ན་ཉིད་བསྟན་པ་དང༌། དམ་ཚིག་གི་ངེས་པ་བསྟན་པའོ།། དང་པོ་ལ་གཉིས། རང་བཞིན་ལྷན་སྐྱེས་ཀྱི་མཚན་ཉིད་དང༌། དེ་རྟོགས་པའི་ཐབས་ཞུ་བདེ་ལྷན་སྐྱེས་བསྒོམ་པའི་ཚུལ་ལོ། །དེ་ལ་གསུམ་སྟེ། དཀྱིལ་འཁོར་འཁོར་ལོའི་ཐབས་དང༌། རང་བྱིན་གྱིས་བརླབ་པའི་ཐབས་དང༌། ཐབས་གཉིས་ལ་བརྟེན་ནས་རྟོགས་པར་བསྟན་པའོ། །དང་པོ་ལ་གསུམ་སྟེ། མདོར་བསྟན་པ་དང་ ༑ རྒྱས་པར་བཤད་པ་དང༌།

ལྷན་སྐྱེས་ཀྱི་ཡེ་ཤེས་ཀྱི་མཚན་ཉིད་རབ་ཏུ་རྒྱས་པར་བཤད་པའོ། །དེ་ལ་གཉིས་ཏེ། ལྷན་ཅིག་སྐྱེས་པའི་དབྱེ་བ་དངོས་དང༌། དེའི་བདག་ཉིད་དུ་གྱུར་པ་དགའ་བའི་རབ་ཏུ་དབྱེ་བའོ། །དང་པོ་ལ་གསུམ་སྟེ། ཐབས་ཤེས་རབ་ཏུ་དབྱེ་བ་དང༌། ཀུན་རྫོབ་དོན་དམ་དུ་དབྱེ་བ་དང༌། དེས་ན་ལྷན་སྐྱེས་བཞིར་འགྱུར་བའོ། །དགའ་བའི་དབྱེ་བ་ལ་གསུམ་སྟེ། ཉམས་མྱོང་གི་སྒོ་ནས་དབྱེ་བ་དང༌། གོ་རིམ་གྱི་སྒོ་ནས་དབྱེ་བ་དང༌། དཔེའི་སྒོ་ནས་དབྱེ་བའོ།། རང་བྱིན་རླབས་ལ་གཉིས་ཏེ། བསྒོམ་པའི་ཚུལ་དངོས་དང༌། དེ་ལ་བརྟེན་ནས་སྐྱེས་པའི་ཡེ་ཤེས་ཀྱི་མཚན་ཉིད་སྔ་མས་བསྒྲེ་བ་བསྟན་པའོ། །དེ་ལ་གཉིས་ཏེ། ལྷན་སྐྱེས་གཉིས་སུ་དབྱེ་བ་དང༌། དེའི་བདག་ཉིད་དུ་གྱུར་པ་དགའ་བའི་རབ་ཏུ་དབྱེ་བའོ། །དམ་ཚིག་བསྟན་པ་ལ་བཞི་སྟེ། ཡུལ་དྲུག་མཉམ་པར་བསྒོམ་པའི་དམ་ཚིག་དང༌། རིགས་ལྔ་བསྟེན་པའི་དམ་ཚིག་དང༌། ཤ་ལྔ་བདུད་རྩི་ལྔ་ལོངས་སྤྱད་པའི་དམ་ཚིག་དང༌། དམ་ཚིག་དང་ལྡན་པས་རྒྱུན་ཏུ་བསྒོམས་ན་འགྲུབ་པར་བསྟན་པའོ།།དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ།། རིགས་ལྔ་བསྟེན་པ་ལའང་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ ༑ ༑ བཟའ་བ་བསྟེན་པ་ལ་བཞི་སྟེ། དམ་ཚིག་གིས་འཇིག་རྟེན་པ་རྣམས་སྐྲག་པར་བསྟན་པ་དང༌། དད་པ་ཅན་རྣམས་འགྲུབ་པར་བསྟན་པ་དང༌། དེས་ན་སྐལ་ངན་ལ་སྦས་ཏེ་སྐལ་ལྡན་ལ་བསྟན་པ་དང༌། དམ་ཚིག་བསྟེན་པའི་ཚུལ་རྒྱས་པར་བཤད་པའོ། །དམ་ཚིག་དང་ལྡན་པས་རྒྱུན་ཏུ་བསྒོམས་ན་འགྲུབ་པར་བསྟན་པ་ལ་བཞི་སྟེ། དམ་ཚིག་ལྷན་སྐྱེས་ཀྱི་ངོ་བོར་བསྟན་པ་དང༌། དེས་ན་དམ་ཚིག་ལ་སྤྱད་པར་བསྟན་པ་དང༌། དེ་རྒྱུན་ཏུ་སྤྱད་པར་བསྟན་པ་དང༌། དམ་ཚིག་དང་ལྡན་ན་འབྲས་བུ་འགྲུབ་པར་བསྟན་པའོ། །དམ་ཚིག་གི་ངེས་པ་བསྟན་པ་ལ་གཉིས་ཏེ། དམ་ཚིག་གི་སྤྱོད་པ་བསྟན་པ་དང༌། སྤྱོད་པས་བསྒྲུབས་པའི་འབྲས་བུ་བསྟན་པའོ ༑ ༑ སྔ་མ་ལ་གཉིས་ཏེ། ལས་དང་པོ་པའི་སྤྱོད་པ་བསྟན་པ་དང༌།

དེ་ཁོ་ན་ཉིད་ལ་གནས་པའི་སྤྱོད་པ་བསྟན་པའོ། །དེ་ལ་དྲུག་སྟེ། ཕྱི་རོལ་གྱི་སྤྱོད་པ་སྤང་བར་བསྟན་པ་དང༌། དེའི་འཐད་པ་བསྟན་པ་དང༌། དེ་ཁོ་ན་ཉིད་ལ་གནས་པའི་སྤྱོད་པ་དངོས་དང༌། དེ་ཁོ་ན་ཉིད་ཇི་ལྟར་གནས་པའི་ཚུལ་དང༌། དེ་ལ་ཀླན་ཀ་སྤང་བ་དང༌། དེ་ཁོ་ན་ཉིད་ལ་གནས་ན་སྤང་བྱས་ཟིལ་གྱིས་མི་གནོན་པར་བསྟན་པའོ ༑ ༑ བཞི་པ་ལ་གཉིས་ཏེ། བསམ་གྱིས་མི་ཁྱབ་ཀྱི་དོན་བསྒོམ་པ་དངོས་དང༌། དེ་བསྒོམས་ན་དངོས་པོ་ཐམས་ཅད་བསྒོམས་པར་འགྱུར་བར་བསྟན་པའོ། །རྩོད་པ་སྤང་བ་ལ་གཉིས་ཏེ། འབད་པ་མེད་པར་གྲོལ་བར་ཐལ་བ་སྤང་བ་དང༌། འཁོར་བར་མི་འགྱུར་བར་ཐལ་བ་སྤང་བའོ། །སྤང་བྱས་ཟིལ་གྱིས་མི་གནོན་པ་ལ་གཉིས་ཏེ། ཉོན་མོངས་པ་དེ་ཁོ་ན་ཉིད་དུ་བསྟན་པ་དང༌། རྣམ་པར་རྟོག་པ་ལས་གྲོལ་ན་གྲུབ་པར་བསྟན་པའོ། །འབྲས་བུ་ལ་གཉིས་ཏེ། མཆོག་གི་དངོས་གྲུབ་དང་ ༑ ཐུན་མོང་གི་དངོས་གྲུབ་འགྲུབ་པའི་ཚུལ་ལོ། །ལྷན་ཅིག་སྐྱེས་གྲུབ་ཀྱི་པིན་ཏཱར་ཐ། ས་མཱཔྟ།། །།༈ ཨོཾ་སྭསྟི་སིདྡྷཾ། ཌོཾ་བྷི་ཝས་མཛད་པའི་ཚོགས་འཁོར་ལ་དོན་གསུམ་སྟེ། མཆོད་པར་བརྗོད་ཅིང་བཤད་པར་དམ་བཅའ་བ་དང༌། དོན་དངོས་དང༌། གཞུང་བརྩམས་པའི་དགེ་བ་བསྔོ་བའོ། །གཉིས་པ་ལ་བདུན་ཏེ། བསམ་པའི་ཁྱད་པར་དང་ ༑ དགོས་པའི་ཁྱད་པར་དང༌། དུས་ཀྱི་ཁྱད་པར་དང༌། གནས་ཀྱི་ཁྱད་པར་དང་ ༑ རྣལ་འབྱོར་པའི་མཚན་ཉིད་ཀྱི་ཁྱད་པར་དང༌། ཡོ་བྱད་ཀྱི་ཁྱད་པར་དང༌། ཆོ་གའི་ཁྱད་པར་རོ། །ལྔ་པ་ལ་གཉིས་ཏེ། སློབ་དཔོན་གྱི་མཚན་ཉིད་དང༌། སློབ་མའི་མཚན་ཉིད་དོ། །ཆོ་ག་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་ཀྱི་བྱ་བའོ། །སྦྱོར་བ་ལ་གསུམ་སྟེ། གྲལ་གྱི་བཀོད་པ་དང༌། རྣལ་འབྱོར་པ་བྱིན་གྱིས་བརླབ་པ་དང༌། མཆོད་པའོ། །དངོས་གཞི་ལ་བཞི་སྟེ། ཆ་དང་པོ་ཡོ་བྱད་བྱིན་གྱིས་བརླབ་པ་དང༌། ཆ་གཉིས་པ་ནང་གི་རྣལ་འབྱོར་དང༌། ཆ་གསུམ་པ་ཚོགས་དབུལ་བ་དང༌། ཆ་བཞི་པའོ། །ཆ་གཉིས་པ་ལ་གསུམ་སྟེ། ནང་གི་སྦྱིན་སྲེག་གི་ཐབ་ལ་སོགས་པ་བསམ་པ་དང༌།

སོ་སོའི་ལྷར་བསྐྱེད་དེ་སྔགས་བཟླ་བ་དང་ ༑ ཆ་གཉིས་པའི་མིང་བསྟན་པའོ། །ཆ་གསུམ་པ་ལ་བཞི་སྟེ། ཡོན་བདག་གིས་ཚོགས་བཞེས་པར་གསོལ་བ་བཏབ་པ་དང༌། སློབ་དཔོན་གྱིས་བདེ་བ་ཆེན་པོས་བཀའ་བསྒོ་བ་དང༌། ཚོགས་པས་བདེ་བ་ཆེན་པོའི་ཚིག་བརྗོད་པ་དང༌། ཚོགས་ལ་ལོངས་སྤྱོད་པའི་ཚུལ་ལོ། །ཆ་བཞི་པ་ལ་བཞི་སྟེ། སྐུ་གསུང་ཐུགས་ཀྱི་འཁོར་ལོ་བསྐོར་བ་དང༌། ཡོན་དབུལ་བ་དང༌། དགེ་བ་བསྔོ་བ་དང༌། སྤྲོ་བ་བསྐྱེད་པའོ། །དང་པོ་ལ་གསུམ་སྟེ། གསུང་གི་འཁོར་ལོ་དང༌། སྐུ་དང་གསུང་གི་འཁོར་ལོ་དང༌། ཐུགས་ཀྱི་འཁོར་ལོའོ། །དེ་ལ་གཉིས་ཏེ། རྟོག་པ་མེད་པའི་ལུགས་དང༌། རྟོག་པ་དང་བཅས་པའི་ལུགས་སོ། །དང་པོ་ལ་གཉིས་ཏེ། སློབ་དཔོན་གྱིས་ཐུགས་ཀྱི་འཁོར་ལོ་བསྐོར་བ་དང༌། རྣལ་འབྱོར་པ་གཞན་གྱི་བསྐོར་བའོ ༑༑ རྗེས་ཀྱི་བྱ་བ་ལ་བཞི་སྟེ། གཏོར་མ་བཏང་བ་དང༌། ལས་ཀྱི་རྗེས་མི་མངོན་པར་བྱ་བ་དང༌། རང་རང་གི་རྣལ་འབྱོར་གཤེགས་པ་དང༌། མི་སྨྲ་བར་གདམས་པའོ ༑ ༑ ཚོགས་འཁོར་གྱི་པིན་ཏཱར་ཐ། ས་མཱཔྟ།། །།༈ ཨོཾ་སྭསྟི་སིདྡྷཾ། དེ་ཁོ་ན་ཉིད་བཅུ་ལ་དོན་བཞི་སྟེ། མཆོད་པར་བརྗོད་ཅིང་བཤད་པར་དམ་བཅའ་བ་དང༌། དེ་ཁོ་ན་ཉིད་བཅུ་མདོར་བསྟན་པ་དང༌། དེ་ཁོ་ན་ཉིད་བཅུ་རྒྱས་པར་བཤད་པ་དང༌། གཞུང་བརྩམས་པའི་དགེ་བ་ཡོངས་སུ་བསྔོ་བའོ། །རྒྱས་པར་བཤད་པ་ལ་བཅུ་ལས། དང་པོ་སྲུང་བའི་དེ་ཁོ་ན་ཉིད་ལ་གཉིས་ཏེ། སྲུང་བའི་འཁོར་ལོའི་རྟེན་བསྐྱེད་པ་དང༌། ལྷ་བསྐྱེད་པའོ། །དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དེ་ལ་བཞི་སྟེ། ཁྲོ་བོ་རྣམས་ཀྱི་ཕྱོགས་དང་ཁ་དོག་ལ་སོགས་པ་སོ་སོའི་མཚན་ཉིད་རྒྱས་པར་བཤད་པ་དང་ ༑ ཁྲོ་བོ་རྣམས་ཀྱི་ཅོད་པན་བསྟན་པ་དང༌། ཐུན་མོང་གི་མཚན་ཉིད་དང༌། བྱེ་བྲག་གི་མཚན་ཉིད་བསྟན་པའོ། །གཉིས་པ་དབང་བསྐུར་བའི་དེ་ཁོ་ན་ཉིད་ལ་བཞི་སྟེ། དཀྱིལ་འཁོར་ཀྱི་བྱ་བ་དང༌། དཀྱིལ་འཁོར་དུ་འཇུག་པའི་ཆོ་ག་དང༌། སློབ་མའི་མཚན་ཉིད་དང༌།

དབང་བསྐུར་བའི་དེ་ཁོ་ན་དངོས་སོ། །དེ་ལ་གཉིས་ཏེ ༑ ཐུན་མོང་གི་དབང་བསྐུར་བ་དང༌། ཐུན་མོང་མ་ཡིན་པའི་དབང་བསྐུར་བའོ།། དེ་ལ་གསུམ་སྟེ། གསང་བའི་དབང་བསྐུར་བ་དང༌། ཤེས་རབ་ཡེ་ཤེས་ཀྱི་དབང་བསྐུར་བ་དང༌། དབང་བཞི་པ་བསྐུར་བའོ། །གསུམ་པ་གཏོར་མའི་དེ་ཁོ་ན་ཉིད་ལ་གཉིས་ཏེ། གཏོར་མའི་ཆོ་ག་རྒྱས་པ་དང༌། གཏོར་མའི་ཆོ་ག་བསྡུས་པའོ། །སྔ་མ་ལ་ལྔ་སྟེ། བདག་གི་རྣལ་འབྱོར་དང༌། མགྲོན་གྱི་ཆོ་ག་དང༌། གཏོར་མ་བྱིན་གྱིས་བརླབ་པ་དང༌། མགྲོན་མཆོད་པའི་ཆོ་ག་དང༌། གཤེགས་སུ་གསོལ་བའོ། ། བཞི་པ་བཟླས་པའི་དེ་ཁོ་ན་ཉིད་ལ་བཞི་སྟེ། བསྐྱེད་པའི་རིམ་པ་དང༌། རྫོགས་པའི་རིམ་པ་བསྒོམ་པ་དང༌། དེའི་རྗེས་ལ་བཟླས་པའི་རྣལ་འབྱོར་ཇི་ལྟར་བྱ་བ་དང་ ༑ ལྡང་བའི་བྱ་བའོ། །ལྔ་པ་ལུས་ལ་རྣམ་པར་ཤེས་པ་དབྱེ་བའི་དེ་ཁོ་ན་ཉིད་ལ་ལྔ་སྟེ། བསྒྲལ་བའི་ཡུལ་དང༌། སྒྲུབ་པ་པོའི་མཚན་ཉིད་དང༌། སྔོན་དུ་བྱ་བ་དང་ ༑ བསྒྲལ་བའི་དུས་དང༌། བསྒྲལ་བའི་ཆོ་ག་དངོས་སོ། །དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དེ་ལ་དྲུག་སྟེ། བདག་གི་རྣལ་འབྱོར་དང༌། ཉེས་པ་བསྒྲགས་པ་དང༌། དཀྱིལ་འཁོར་མཆོད་དེ་བསྒྲུབ་བྱ་དགུག་པ་དང༌། ཡེ་ཤེས་སེམས་དཔའ་གཤེགས་པ་དང༌། ལས་ལ་སྦྱར་བ་དངོས་དང༌། རྣམ་པར་ཤེས་པ་མི་བསྐྱོད་པའི་ཞིང་དུ་གཤེགས་སུ་གསོལ་བའོ། །ཐ་ལྟག་ལ་གཉིས་ཏེ། ཁ་སྦྱོར་དབྱེ་བ་དང༌། རྡོ་རྗེ་མེ་ཁབ་ཀྱི་སྦྱོར་བའོ། །དྲུག་པ་བསྒོམས་པས་ཕྱིར་བཟློག་པ་ལ་གསུམ་སྟེ། ཁྱད་པར་གྱི་ལྷའི་རྣལ་འབྱོར་ཇི་ལྟར་བྱ་བ་དང་ ༑ འཁོར་ལོ་བསྐོར་བའི་ཁྱད་པར་དང༌། སྔགས་ཀྱི་བཟླས་པའི་ཁྱད་པར་བསྟན་པའོ། །བདུན་པ་བྲི་བས་ཕྱིར་བཟློག་པ་ལ་བཞི་སྟེ། བྲི་བའི་གཞི་དང༌། བྲི་བའི་རྣམ་པ་དང༌། ཆེད་དུ་བྱ་བ་དང༌། བྲིས་ནས་བཅངས་པའི་ཕན་ཡོན་ནོ། ། བརྒྱད་པ་དཀྱིལ་འཁོར་སྒྲུབ་པ་ལ་གསུམ་སྟེ། རྣལ་འབྱོར་པའི་ཁྱད་པར་དང༌། བསྒྲུབ་པའི་ཚུལ་དངོས་དང༌། ཡན་ལག་ཡོངས་སུ་རྫོགས་པར་བྱ་བའོ།

།དགུ་པ་ལྷ་གནད་ལ་བོར་བའི་དེ་ཁོ་ན་ཉིད་ལ་གསུམ་སྟེ། རྟེན་གྱི་གང་ཟག་གི་ཁྱད་པར་དང་ ༑ དུས་ཀྱི་ཁྱད་པར་དང༌། ཆོ་གའི་ཁྱད་པར་རོ། །དེ་ལ་གསུམ་སྟེ། བདག་གི་རྣལ་འབྱོར་དང༌། གནད་ལ་བོར་བའི་ཆོ་ག་དངོས་དང༌། བསམ་པའི་ཁྱད་པར་རོ ༑ ༑ བཅུ་པ་གཤེགས་སུ་གསོལ་བའི་དེ་ཁོ་ན་ཉིད་ལ་གསུམ་སྟེ། གཤེགས་སུ་གསོལ་བའི་སྔོན་དུ་བྱ་བ་དང༌། གཤེགས་སུ་གསོལ་བའི་ཆོ་ག་དངོས་དང༌། རྗེས་ཀྱི་བྱ་བའོ། །བར་པ་ལ་གཉིས་ཏེ། ཏིང་ངེ་འཛིན་གྱི་དཀྱིལ་འཁོར་གཤེགས་པ་དང་ ༑ རྡུལ་ཚོན་གྱི་དཀྱིལ་འཁོར་གཤེགས་པའི་བྱ་བའོ། །རྗེས་ཀྱི་བྱ་བ་ལ་གཉིས་ཏེ། ལས་ཀྱི་རྗེས་མི་མངོན་པར་བྱ་བ་དང༌། གཏོར་མ་སྦྱིན་པའོ། །དེ་ཁོ་ན་ཉིད་བཅུ་པའི་པིན་ཏཱར་ཐ། །ས་མཱཔྟ།། །། ༄༅། །བདེ་མཆོག་ཉུང་ངུའི་རྒྱུད་ཀྱི་དོན་བསྡུས་བཞུགས་སོ། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །བདེ་མཆོག་ཉུང་ངུའི་ལེའུ་བཞི་བཅུ་རྩ་གཅིག་པའི་སྨན་གྱི་གསང་བ་རྣམས་པར་བཞག་པ་དང༌། གསང་བ་བཤད་པ་དང༌། གསང་བ་བསྒྲུབ་པ་དང་གསུམ་གྱིས་རྒྱུད་མཐའ་དག་གི་དོན་བསྡུས་པ་ལས། ཁྱད་པར་གསང་བ་བསྒྲུབ་པ་ལ་གཉིས་ཏེ། རིགས་ལྡན་མ་མཆོད་པ་དང༌། དམ་ཚིག་སྤྱོད་པའོ། དེ་ལ་རིགས་ལྡན་མ་མཆོད་པའི་དབང་དུ་བྱས་ནས་སྤྱིར་རིགས་ལྡན་མ་རྣམ་པ་གསུམ་དུ་དབྱེ་སྟེ། མིའི་རིགས་ལྡན་མ་ཞེས་བྱ་བ་འགྲོ་བ་བུད་མེད་རྣམས་ཀྱི་རྟེན་ལ་རིགས་ལྔའི་མཚན་མའམ། རྟགས་ཀྱིས་ཁྱབ་པའི་བྱིན་གྱིས་བརླབ་པ་དང༌། ཕྱི་ནང༷་གི་རིགས་ལྡན་མ་ཞེས་བྱ་བ་ལྷན་ཅིག་སྐྱེས་པའི་འོག་མིན་ན་བཞུགས་པ་དང༌། སྤྲུལ་སྐུ་མཆོག་འཛམ་བུ་གླིང་ན་གནས་པ་དང༌། སྤྲུལ་སྐུ་མཆོག་མ་ཡིན་པ་སྒྲུབ་པ་པོའི་བློ་ལ་སྣང་བ་དང་གསུམ་མོ།

། ནང་གི་རིགས་ལྡན་མ་བྱ་བ་ནི་རང་གི་ལུས་ལ་རྩ་སུམ་ཅུ་རྩ་བདུན་ལ་སོགས་པའི་རྣམ་པར་གནས་པ་ལ་བྱའོ། །དེ་ལ་ཕོ་ཉ་འདི་རྣམས་བསྡུ་བྱ་སྡུད་བྱེད་དུ་རྣམ་པར་བཞག་པ་ནི། སྔགས་སྐྱེས་དང་ཞིང་སྐྱེས་གཉིས་གཏན་ལ་ཕབ་པས་གཞན་རྣམས་ལའང་དེ་བཞིན་དུ་ཁོང་དུ་ཆུད་ནུས་པ་ཡིན་ནོ། །སྤྱིར་དོན་གྱི་རྣམ་པར་བཞག་པ་ནི་འདི་སྐད་སྟོན་པ་ཡིན་ཏེ། སྡུད་བྱེད་ཅེས་བྱ་བ་ནི་གཙོ་མོའམ། བདག་མོའམ། སྤྲུལ་ནས་སྤྲུལ་པར་བྱེད་པའམ། བསྡུས་ནས་བསྡུས་པར་བྱེད་པས་དེ་སྐད་ཅེས་བྱའོ ༑ ༑ བསྡུ་བྱ་ནི་ཕལ་པའམ། དེས་སྤྲུལ་པའམ། འཁོར་དུ་གྱུར་པ་ལ་དེ་སྐད་ཅེས་བྱའོ། །དེའང་རིམ་གྱིས་བསྡུ་བྱ་དང་སྡུད་བྱེད་དུ་ལྟོས་ནས་བཞག་པ་ཡིན་ཏེ། འཛམ་བུའི་གླིང་ན་མཁའ་འགྲོ་མ་བྱེ་བ་ཕྲག་བདུན་ལ་སོགས་པ་བསྡུ་བྱ་འཁོར། གཙོ་མོ་སྡུད་བྱེད་སྟོང་ཕྲག་ཉི་ཤུ་རྩ་གཅིག ཡང་ལྟོས་ནས་མིང་ཐོབ་པ་ཡིན་པས་སྟོང་ཕྲག་ཉི་ཤུ་རྩ་གཅིག་བསྡུ་བྱ་འཁོར། གཙོ་མོ་སྡུད་བྱེད་རྣལ་འབྱོར་མ་སུམ་ཅུ་རྩ་བདུན་གྱིས་བསྡུས་པའོ། །ཡང་ལྟོས་ནས་མིང་ཐོབ་པ་ཡིན་པས་སུམ་ཅུ་རྩ་བདུན་བསྡུ་བྱ་འཁོར། སྡུད་བྱེད་ཀྱི་གཙོ་མོ་ནི་གཟུགས་ཅན་མ་ལ་སོགས་པའི་རྣལ་འབྱོར་མ་རྣམ་པ་བརྒྱད་དོ། །དེ་བཞིན་དུ་ལྟོས་ནས་རྣལ་འབྱོར་མ་བརྒྱད་བསྡུ་བྱ་འཁོར། དེ་ཡང་རང་གི་སྡུད་བྱེད་གཙོ་མོ་ནི་ཕག་མོ་ཁོ་ན་ཡིན་ནོ། །ཞེས་བྱ་བར་ཤེས་པར་བྱའོ། །དེ་ལ་སྡུད་བྱེད་རྣམ་པ་བརྒྱད་ཀྱིས་བསྡུ་བྱ་སུམ་ཅུ་རྩ་བདུན་བསྡུས་པའི་དབང་དུ་བྱས་ན་ལེའུ་བཅུ་བདུན་པ་དང་ལེའུ་བཞི་བཅུ་རྩ་གཅིག་པ་སྡེབས་ལ་བྱ་བར་བཞེད་དེ། དེའང་ནཱ་རོ་པའི་སློབ་མ་པྲཛྙཱ་རཀྵི་ཏས་གཉིས་ཀའི་བཤད་སྦྱར་ལས་འཇིག་རྟེན་ལས་འདས་པའི་མིང་གི་རྣམ་གྲངས་གཙོ་བོའི་དབང་དུ་བྱས་ནས་སྡུད་བྱེད་ནི་གཤིན་རྗེ་མ་ལ་སོགས་པ་བཞིས། དེའི་འཁོར་སྙིང་པོའི་རྣལ་འབྱོར་མ་ལ་སོགས་པ་བཞི་གོ་རིམ་བཞིན་དུ་སོ་སོར་སྡུད་པར་བཞེད། དེ་བཞིན་དུ་གཙོ་མོ་ཀུན་སྤྱོད་མ་ལ་སོགས་པ་བཞིས་འཁོར་ལོ་བཞི་བསྡུས་པར་བཞེད་དེ།

།འདི་ལྟར་གཙོ་མོ་ཀུན་སྤྱོད་མས་སྐུའི་འཁོར་ལོ་བརྒྱད་བསྡུས ༑ མཛེས་མས་གསུང་གི་བརྒྱད་བསྡུས། བྷ་སུ་རས་ཐུགས་ཀྱི་བརྒྱད་བསྡུས ༑ སྡུད་པ་མོས་དམ་ཚིག་གི་འཁོར་ལོ་བརྒྱད་བསྡུས་པར་བཞེད་དོ། །ལེའུ་བཞི་བཅུ་རྩ་གཅིག་པ་དང་འགལ་བའི་ཕྱིར་དང༌། བཤད་རྒྱུད་རྡོ་རྗེ་མཁའ་འགྲོ་ལས་ཀྱང་ཚུལ་གཞན་དུ་རྣམ་པར་འགྲེལ་བའི་ཕྱིར་ཏེ། དེ་དཔལ་ནཱ་རོ་པའི་དགོངས་པ་མ་ཡིན་གསུངས། ཡང་དཔལ་ནཱ་རོ་པའི་དགོངས་པ་ཀ་ན་ཀ་ཤྲཱི་ཆེན་པོ་དང༌། སུ་མ་ཏི་ཀིརྟི་ལ་སོགས་པ་རྣམས་ཀྱིས་བསྐང་བ་འཇིག་རྟེན་པའི་མིང་གི་རྣམ་གྲངས་སུ་བྱས་ནས་གཟུགས་ཅན་མས་སྙིང་པོའི་རྣལ་འབྱོར་མ་ལྔ་བསྡུས། ལཱ་མས་སྐུའི་འཁོར་ལོའི་ཕྱོགས་བསྡུས། ཡོངས་བསྒྱུར་མས་གསུང་གི་འཁོར་ལོའི་ཕྱོགས་བསྡུས། བྱིས་བཅས་མས་ཐུགས་ཀྱི་འཁོར་ལོའི་ཕྱོགས་བསྡུས་ཏེ་གཙོ་མོ་དང་འཁོར་གྱི་དབང་དུ་བྱས་པའོ། །དེ་ནས་མི་ལྡོག་མས་སྐུའི་འཁོར་ལོའི་མཚམས་བཞི་བསྡུས། ཨེ་ཧི་ཀས་གསུང་གི་འཁོར་ལོའི་མཚམས་བཞི། ཙུམ་པི་ཀས་ཐུགས་ཀྱི་འཁོར་ལོའི་མཚམས་བཞི་བསྡུས་ཏེ། དེ་དག་ཀྱང་བསྡུ་བྱ་སྡུད་བྱེད་དང་གཙོ་མོ་དང་འཁོར་གྱི་དབང་དུ་བྱས་པ་ཡིན་ནོ། །བཞེད་པ་དེ་དག་གིས་ཀྱང་རྒྱུད་ཀྱི་དགོངས་པ་བསྐང་བ་མ་ཡིན་ཞིང༌། ནཱ་རོ་པའི་དགོངས་པ་ཡང་བསྐང་བ་མ་ཡིན་ཏེ། ལེའུ་བཞི་བཅུ་རྩ་གཅིག་པར་བསྡུ་བྱ་ནི་སྐུའི་འཁོར་ལོའི་མཚམས་ནས་བཟུང་ལ། སྡུད་བྱེད་མ་བསྡུས་པའི་ཕྱིར་འགལ་བ་ཉིད་ཡིན་ནོ། །དེས་ན་བསྡུ་བྱ་སྡུད་བྱེད་དེ་གཙོ་མོ་གང་གི་འཁོར་གང་ཡིན་པ་དཔལ་ཕམ་ཐིང་པ་དང༌། དུས་ཀྱི་འཁོར་ལོ་པ་ལ་སོགས་པའི་དམ་པ་རྣམས་ཀྱི་ལུགས་ཀྱི་ནི་ལེའུ་བཞི་བཅུ་ཞེ་གཅིག་པ་དཔང་པོར་བྱས་ནས་དང་པོར་བསྡུ་བར་བྱ་བའི་ཞིང་སྐྱེས་གཙོ་མོའི་དབང་དུ་བྱས་ན་མཁའ་འགྲོ་མ་ཉི་ཤུ་རྩ་བཞི་ཡིན་ལ། སྡུད་བྱེད་གཙོ་མོ་ནི་སྡུད་བྱེད་བརྒྱད་ལས་ཙུམ་པི་ཀ་དང་སྡུད་པ་མོ་གཉིས་བོར་ནས་ལཱ་མ་ལ་སོགས་པ་དྲུག་གིས་བསྡུས་པར་བཤད།

དེའང་བསྡུ་བྱ་སྐུའི་འཁོར་ལོའི་མཚམས་མ་བརྩོན་འགྲུས་ཆེན་མོ་ནས་བཟུང་ནས་མས་རིམ་དུ་ཤིན་ཏུ་དཔལ་མོའི་བར་དུ་བཞི་སྡུད་བྱེད་ལཱ་མས་བསྡུས་པར་བཤད། ཡང་སྐུའི་འཁོར་ལོའི་ཕྱོགས་བཞི་མས་རིམ་དུ་སྦྱོར་ལ། འཁོར་ལོའི་གོ་ཆ་མ་ནས་བཟུང་སྟེ་འཁོར་ལོའི་ཤུགས་ཅན་མའི་བར་དུ་བཞི་སྡུད་བྱེད་གཟུགས་ཅན་མས་བསྡུས་པར་བཤད། དེ་ནི་སྐུའི་འཁོར་ལོའི་འོ།། དེ་ནས་བསྡུ་བྱ་གསུང་གི་འཁོར་ལོ་ལས་དང་པོ་མཚམས་བཞི་བསྡུ་སྟེ། ཁ་ག་ན་ནས་བཟུང་སྟེ་ཤྱ་མ་དེ་ཝིའི་རྣལ་འབྱོར་མ་རྣམ་པ་བཞི་སྡུད་བྱེད་གཙོ་མོ་བརྟུལ་ཞུགས་འཛིན་མ་ཞེས་བྱ་བ་ཡོངས་བསྒྱུར་མའི་མིང་གི་རྣམ་གྲངས་ཏེ་དེས་བསྡུས་པར་བཤད། གསུང་གི་འཁོར་ལོའི་ཕྱོགས་བཞི་ལས་ཆང་འཐུང་མ་ནས་བརྩམས་ཏེ་རླུང་གི་ཤུགས་ཅན་མའི་བར་གྱི་བཞི་སྡུད་བྱེད་བྱིས་བཅས་མས་བསྡུས་པར་བཞེད་དོ། །གསུང་གི་འཁོར་ལོའོ། །ཐུགས་ཀྱི་འཁོར་ལོ་ལ་རྣལ་འབྱོར་མ་བརྒྱད་བཞུགས་པ་ལས། རྒྱུད་ལས་ནི། པུ་ལི་ར་མ་ལ་ཡ་དང༌། ཛ་ལན་དྷ་ར་ཞེས་བྱ་བའི་ཡུལ་གཉིས་དང༌། དེའི་མཁའ་འགྲོ་མ་ཤུགས་ཀྱིས་བསྟན་པ་ནི་རབ་ཏུ་གཏུམ་མོ་དང༌། གཏུམ་པའི་མིག་ཅན་མ་གཉིས་གསུངས། དེ་ནས་ནི་ཐུགས་ཀྱི་འཁོར་ལོའི་ཕྱོགས་ནས་བཟུང་ནས་བསྟན་ཡང་བླ་མ་ལ་རག་ལས་སུ་གཞུག་པའི་ཕྱིར་དོན་ནི་མཚམས་ནས་བསྡུས་པར་ཤེས་པར་བྱ་སྟེ། དེ་ལ་ཤིང་གྲིབ་མ་ནས་བཟུང་སྟེ་རྣལ་འབྱོར་མ་བཞི་སྡུད་བྱེད་མི་ལྡོག་མས་བསྡུས་གསུངས་པས་ཕྱོགས་ཀྱི་ལ་སྣ་ཆེན་མ་ནས་བཟུང་ཏེ་རབ་ཏུ་གཏུམ་མོའི་བར་དུ་བཞི་སྡུད་བྱེད་ཨི་ཧི་ཀས་བསྡུས་པར་ཤེས་པར་བྱ་སྟེ་སྡུད་བྱེད་དྲུག་ལས་བཞི་སྨོས་ཀྱི་གཉིས་མ་སྨོས་པའི་ཕྱིར་དོན་གྱིས་ཀྱང་བསྟན་ལ་དེ་ལས་འོས་མེད་གསུངས། དེ་ལྟར་རྣལ་འབྱོར་མ་ཉི་ཤུ་རྩ་བཞི་སྡུད་བྱེད་རྣལ་འབྱོར་མ་དྲུག་གིས་བསྡུས་གསུང་ངོ༌། །སྙིང་པོའི་རྣལ་འབྱོར་མ་བཞི་ནི་སྡུད་བྱེད་ཙུམ་པི་ཀས་བསྡུས་པར་དོན་གྱིས་ཤེས་ཏེ་བསྡུ་བྱ་སྡུད་བྱེད་གཉིས་ཀ་འདིར་མ་སྨོས་པས་དེ་ལས་འོས་མེད་གསུང༌།

ཀ་ཀ་སྱ་ལ་སོགས་པ་རྣལ་འབྱོར་མ་བརྒྱད་ནི་སྡུད་པ་མོ་ཞེས་བྱ་བ་ནི་པད་མའི་དྲྭ་བ་ཞེས་བྱ། ཡུམ་རྡོ་རྗེ་ཕག་མོ་ཞེས་བྱ་བའི་མིང་གི་རྣམ་གྲངས་ཡིན་པས་བརྒྱད་པོ་དེ་ཕག་མོས་བསྡུས་པ་ཡིན་པས་ཏེ། འདི་ཉིད་ལས། དེ་ལས་ལྷག་པ་ཇི་སྙེད་པ། །ཞེས་བྱ་བ་ནས། དེ་ཡི་དཀྱིལ་འཁོར་གཙོ་མོ་ཡིན། །ཞེས་བྱ་བའི་བར་གྱིས་བསྟན་པ་དང་ ༑ དཔལ་རྡོ་རྗེ་མཁའ་འགྲོ་ལས་ཀྱང༌། ཁྭ་གདོང་ལ་སོགས་བརྒྱད་པོ་ནི། ། སྡུད་པ་མོར་ནི་ངེས་པར་བརྗོད། །ཅེས་གསུངས་ཏེ། དེ་ལྟར་ན་སྡུད་བྱེད་གཙོ་མོ་རྣལ་འབྱོར་མ་བརྒྱད་ཀྱིས་བསྡུ་བར་བྱ་བ་ཞིང་སྐྱེས་དང་སྔགས་སྐྱེས་གཙོ་བོའི་དབང་དུ་བྱས་ནས་རྣལ་འབྱོར་མ་སུམ་ཅུ་རྩ་བདུན་བསྡུས་པ་ཡིན་པར་ཁོང་དུ་ཆུད་པར་ཤེས་པར་བྱའོ། །ལེའུ་བཅུ་བདུན་པ་དང་བཞི་བཅུ་རྩ་གཅིག་པ་སྦྱར་ཏེ་བསྡུ་བར་བྱ་བ་དང༌། སྡུད་པར་བྱེད་པའི་དོན་གྱི་མན་ངག་གོ། །། ༄༅། །བདེ་མཆོག་གི་ས་བཅད་བཞུགས་སོ། ། ༄༅། །ནཱ་རོ་ཆེན་པོའི་བཞེད་པས། རྒྱུད་ལེའུ་ལྔ་བཅུ་རྩ་གཅིག་གི་བདག་ཉིད་འདིའི་དོན་བསྐྱེད་རྫོགས་རིམ་པ་གཉིས་སམ། ལམ་དང་འབྲས་བུའི་གསང་བ་གཉིས་ཀྱི་སྒོ་ནས་དོན་བསྡུས་ཏེ་འཆད་པ་ལ། དེ་ཡང་ལེའུ་དང་པོས་རྒྱུད་ཀྱི་དོན་ཐམས་ཅད་མདོར་བསྟན་སྟེ། དེ་ལ་གཉིས་ཏེ། ལེའུའི་གཞུང་མཚན་ ཧེ་རུ་ཀ ནོ།། དང་པོ་ལ་གཉིས་ཏེ། རྒྱུད་ཀྱི་དོན་གླེང་བ་ དེ་ནས། དང༌། གསང་བའི་དོན་བསྟན་པའོ ༑ ༑ དེ་ལ་གསུམ་སྟེ། གསང་བར་བཞག་པ་དང༌། གསང་བ་བཤད་པ་དང༌། གསང་བ་བསྒྲུབ་པའོ། །དང་པོ་ལ་གསུམ་སྟེ། གསང་བ་ལམ་ལ་བཞག་ ཧེ་རུ་ཀ པ་དང་ ༑ འབྲས་བུ་ལ་ འདོད་པའི། བཞག་པ་དང༌། ལམ་དང་འབྲས་བུ་གཉིས་ཀ་ལ་བཞག་པ བླ་མ་ལས། འོ། །གཉིས་པ་གསང་བ་བཤད་པ་ལ་གསུམ་སྟེ། དང་པོ་གསང་བ་དྲང་པའི་དོན་བཤད་པ་ གསང་བ། དང༌། རྡོ་རྗེའི་ཚིག་དེ་ཉིད་ཡི་གེའི་དོན་དུ་བཤད་པ་ གསང་བ་མཆོག དང༌། གསང་བ་ངེས་པའི་དོན་དུ་བཤད་པའོ། །འདི་ལ་གཉིས་ཏེ། ལམ་རིམ་པ་གཉིས་བསྟན་པ་དང༌། ལམ་རིམ་པ་གཉིས་ཀྱི་ཕན་ཡོན་གྱི་འབྲས་བུའི་གསང་བ་བསྟན་པའོ།

།དང་པོ་ལ་གསུམ་སྟེ། དོན་ལ་སྦྱར་བ་དང༌། དཔེ་དོན་གཉི་ཀ་ལ་སྦྱར་བ་དང༌། དཔེ་ལ་སྦྱར་ ཇི་ལྟར། བའོ། །དོན་ལ་སྦྱར་བ་ལ་གཉིས་ཏེ། བསྐྱེད་པའི་རིམ་པ་དང་སྦྱར་བ་དང༌། རྫོགས་པའི་རིམ་པ་དང་ གསང་བ་སོགས་ཤློ་ཀ་གཉིས། སྦྱར་བའོ། །དང་པོ་ལ་གཉིས་ཏེ། བརྟེན་པ་ལ་སྦྱར་བ་དང༌། རྟེན་ལྷ་དང་སྦྱར་བའོ། །རྟེན་ལ་གཉིས་ཏེ་རྣལ་འབྱོར་པའི་རྟེན་ གསང་བ། དང༌། ལྷའི་རྟེན་བསྟན་པའོ། །ལྷའི་རྟེན་ལ་གཉིས། འཇིག་རྟེན་པ་དང༌། འདས་པའི་ལྷ་གཉི་ཀའི་ཐུན་མོང་གི་དབང་དུ་བྱས་པ་ གསང་བ། དང༌། ཐུན་མོང་མ་ཡིན་པ་འདས་པའི་ལྷ་འབའ་ཞིག་གི་རྟེན་དུ་བཤད་པ་ གསང་བ འོ། །གཉིས་པ་རྟེན་ལྷ་དང་སྦྱར་བ་ལ་གཉིས་ཏེ། མངལ་སྐྱེས་ མཁའ་འགྲོ། དང་སྦྱར་བ་དང༌། སྒོང་སྐྱེས་དང་ སྒྲ་ཚུལ་ཞེས་མ་ཟློག་ཏུ་སྦྱར། སྦྱར་བའོ། །གཉིས་པ་དཔེ་དོན་གཉིས་ཀ་ལ་སྦྱར་བ་ལ་གཉིས་ཏེ། དོན་ལ་སྦྱར་བ་ ཐོག་མ། དང༌། དཔེ་ལ་སྦྱར་བ་ ཐོག་མ། འོ། །ལམ་རིམ་པ་ཉམས་སུ་བླངས་པའི་འབྲས་བུའི་གསང་བ་བསྟན་པ་ལ་གཉིས་ཏེ། ཐུན་མོང་ སྔགས། དང༌། མཆོག་གི་དངོས་གྲུབ་བསྟན་ ཡེ་ཤེས། པའོ། །གསུམ་པ་གསང་བ་བསྒྲུབ་པ་ལ་བཞི་སྟེ། རིགས་ལྡན་མཆོད་པ་དང༌། དམ་ཚིག་དང་སྡོམ་པ་བསྐྱང་བ་དང༌། ཕྱག་རྒྱ་བཞིའི་བསྟན་ མཆོད་གཞི། པ་དང༌། གནས་བསྟན་ རི་བོ། པའོ། །དང་པོ་ལ་རིགས་ལྡན་མཆོད་པ་ལ་དྲུག་སྟེ། མཆོད་པའི་རྫས་ བར་མ། དང༌། རྟེན་གྱི་གང་ཟག་ རྣལ་འབྱོར༑ དང༌། དུས་ དུས་ཁྱད་པར། དང༌། མཆོད་ རིགས་ལྡན། བྱའི་ཡུལ་དང༌། མཆོད་པའི་ཚུལ་ ཡིད། དང༌། མཆོད་པའི་ཕན་ མཐོང་ངམ། ཡོན་ནོ། །གཉིས་པ་དམ་ཚིག་དང་སྡོམ་པ་བསྐྱང་བ་ལ་གཉིས་ཏེ། བསྲུང་བའི་དམ་ཚིག་ཉམས་པའི་ཉེས་དམིགས་དང་བཅས་པ་ དམ་ཚིག བསྟན་པ་དང༌། བཟའ་བའི་དམ་ཚིག་ཕན་ཡོན་དང་བཅས་པ་བསྟན་པའོ། །འདི་ལ་ལྔ་སྟེ། རྫས་ སྦྲང་རྩི། དང༌། དུས་ ཚོགས། དང༌། རྫས་སྦྱང་བ་ རྡོ་རྗེ་ཀུན། དང༌།བདུད་རྩི་མྱང་བའི་ ཐོམ་པོ། ཚུལ་དང༌། དེ་དག་གི་ཕན་ དངོས་གྲུབ། ཡོན་ནོ།། ལེའུ་གཉིས་པ་ལ་གཉིས་ཏེ།

ལེའུའི་གཞུང་དང༌། ལེའུའི་མཚན་ ཧེ་རུ་ཀ ནོ། །དང་པོ་ལ་ལྔ་སྟེ། སློབ་དཔོན་གྱི་མཚན་ སློབ་དཔོན། ཉིད་དང༌། སའི་ཆོ་ག་དང༌། དཀྱིལ་འཁོར་བྲི་བ་དང༌། བུམ་པ་ལྷག་པར་ དེ་ནས། གནས་པ་དང༌། དཀྱིལ་འཁོར་བསྒྲུབ་པ་བསྟན་པ གསེར། འོ། །གཉིས་པ་ལ་གསུམ་སྟེ། ས་སྦྱང་བ་ དེ་ལ། དང༌། ས་བཟུང་བ་ ཐོད་པ། དང༌། དཀྱིལ་འཁོར་གྱི་གནས་བསྲུང་བ རང༌། འོ། །གསུམ་པ་དཀྱིལ་འཁོར་བྲི་བ་ལ་གཉིས་ཏེ། དང་པོ་བཤད་པར་དམ་བཅའ་བའི་ཚུལ་གྱིས་ དེ། མདོར་བསྟན་དང་རྒྱས་པར་བཤད་པའོ། །དེ་ལ་གསུམ་སྟེ། ཐིག་གདབ་པ་བསྟན་པ་ དེ་ནས༑ དང༌། ཚོན་བྲི་བ་ དུར་ཁྲོད། དང༌། ལྷ་དགོད་པ་ ལྟེ་བར། འོ། །ལེའུ་གསུམ་པ་ལ་གཉིས་ཏེ། ལེའུའི་གཞུང་དང་མཚན་ ཧེ་རུ་ཀ ལས། གཞུང་ལ་དྲུག་སྟེ། དང་པོ་སློབ་དཔོན་དང་དཀྱིལ་འཁོར་གྱི་ལྷ་མཉེས་པར་བྱ་བ་སྟོན་པ་དང༌། སློབ་མ་དཀྱིལ་འཁོར་དུ་འཇུག་པ་ དེའི། དང༌། དབང་བསྐུར་བ་དང༌། བླ་མ་ལ་ཡོན་དབུལ་བ་ཕན་ཡོན་དང་བཅས་པ་དང༌། ལྡོག་པའི་སྒོ་ནས་དཀྱིལ་འཁོར་དུ་མ་ཞུགས་པའི་ཉེས་དམིགས་བསྟན་པ་ སྔགས་པ། དང༌། མའི་ཡང་མ་བླ་ན་མེད་པའི་རྒྱུད་ཀྱི་ཆེ་ རྣལ་འབྱོར༑ བ་བསྟན་པའོ། །དང་པོ་ལ་གཉིས་ཏེ། དང་པོ་སློབ་དཔོན་མཉེས་པར་བྱ་བ་ དེ་ནས། དང༌། གཉིས་པ་དཀྱིལ་འཁོར་ དྲིལ་དབྱངས། གྱི་ལྷ་མཆོད་པའོ། །གསུམ་པ་དབང་ལ་བཞི་སྟེ། བུམ་པའི་དབང༌། གསང་བའི་ དེ་ནས་སློབ། དབང༌། ཤེས་རབ་ཡེ་ཤེས་ དེ་ནས། དང༌། དབང་བཞི་ཤུགས་ལ་བསྟན་པའོ། །བླ་མ་ལ་ཡོན་ཕུལ་བ་ཕན་ཡོན་དང་བཅས་པ་བསྟན་པ་ལ་གཉིས་ཏེ། སློབ་མས་གུས་པ་སྔོན་དུ་འགྲོ་བས་ཡོན་དབུལ་བ་དངོས་ དེ་ནས། དང༌། བླ་མ་ལ་ཡོན་ཕུལ་བའི་ཕན་ཡོན་ནམ། འབྲས་བུ་བསྟན་ དེ་ལྟར། པའོ། །ལེའུ་བཞི་པ་འདི་ལ་ལེའུའི་གཞུང་དང༌། ལེའུ་ ཧེ་རུ་ཀ འི་མཚན་གཉིས་ལས། ལེའུའི་གཞུང་ལ་ལྔ་སྟེ། དཀྱིལ་འཁོར་གྱི་དེ་ཁོ་ན་ དེ་ནས༌། ཉིད ༑ ལྷའི་དེ་ཁོ་ན་ བ་མཚོན་ཆེན། ཉིད། སྔགས་ཀྱི་དེ་ཁོ་ན་ རང་མིང༌། ཉིད། ཡེ་ཤེས་ཀྱི་དེ་ཁོ་ན་ དཔའ་བོ༌། ཉིད། དེ་དག་གི་ཕན་ཡོན་

དེ་ཤེས། བསྟན་པའོ། །ལེའུ་ལྔ་པ་འདིའི་གཞུང་ལ་གཉིས། སྔོན་དུ་བྱ་བའི་ཆོ་ དེ་ནས། ག་དང༌། སྔགས་བཏུ་བ་དངོས་བསྟན་པའོ ༑ ༑ འདི་ལ་གཉིས། བཏུ་བ་དངོས་དང་དེའི་ཆེ་བ་བསྟན་ འདི་ནི། པའོ། །དང་པོ་ལ། ལེའུ་ལྔ་པས་ལུས་བཏུ་བ་ བཞི་པའི་ལྔ་པ། དང༌། ལེའུ་བདུན་པས་ཡན་ལག་བཏུ་བ་བསྟན་ དེ་ནས་དབྱངས་ཡིག པའོ། །ལེའུ་དྲུག་པས་བཅོམ་ལྡན་འདས་ཀྱི་གོ་ཆའི་བཏུ་ གཞན་ཡང༌། བ་བསྟན། བརྒྱད་པས་བཅོམ་ལྡན་འདས་ཀྱི་སྙིང་ དེ་ནས་ཐམས་ཅད། པོ། རྣལ་འབྱོར་མའི་གོ་ཆ་བཏུ་བ། རྣལ་འབྱོར་མའི་སྙིང་པོ་བསྟན། ལེའུ་དགུ་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ ཧེ་རུ་ཀ་ གཉིས་ལས། དང་པོ་གཞུང་ལ་གཉིས་ཏེ་རྩ་བའི་སྔགས་ཀྱི་སྒོ་ནས་ལས་ཚོགས་སུམ་ཅུ་སོ་བརྒྱད་པོ་རྣམས་བཤད་པར་དམ་བཅའ་ དེ་ནས་རྩ་བའི། བ་དང༌། བཤད་པ་དངོས་བསྟན་པའོ། །དེ་ལ་གསུམ་སྟེ། རྩ་བའི་སྔགས་ཀྱི་ཆེ་བ་བསྟན་པ་ འཇིག་རྟེན། དང༌། ལས་ཀྱི་ཚོགས་བསྟན་པ་དང༌། ཕན་ཡོན་བསྟན་པའོ། །ལས་ཀྱི་ཚོགས་པ་བསྟན་པ་ལ་གཉིས་ཏེ་འཇིག་རྟེན་པ་གནོན་པ་བསྟན་པ་ ལྷ་ཐམས་ཅད། དང༌། འཁོར་ལོ་ལ་བརྟེན་པའི་ལས་སྒྲུབ་པར་ ཆར། བསྟན་པའོ། །གསུམ་པ་ཕན་ཡོན་བསྟན་པ་ལ་གཉིས་ལས། དང་པོ་ལྡོག་པའི་སྒོ་ནས་རྩ་བའི་སྔགས་ཀྱི་ཕན་ དཔལ་ལྡན། ཡོན་བསྟན་པ་དང༌། རྗེས་སུ་འགྲོ་བའི་སྒོ་ནས་ཕན་ཡོན་ གསང་སྔགས། བསྟན་པའོ། །ལེའུ་བཅུ་པ་ལ་གཉིས་ཏེ ༑ ལེའུའི་གཞུང་དང༌། ལེའུའི་མཚན་ ཧེ་རུ་ཀ བསྟན་པའོ། །དང་པོ་ལ་གཉིས་ཏེ། སྐུ་གསུམ་བསྟན་པ་དང༌། བཅོམ་ལྡན་འདས་ཀྱི་སྔགས་ལ་བརྟེན་ནས་ཐུན་མོང་གི་དངོས་གྲུབ་བསྟན་པའོ། །དང་པོ་ལ་སྐུ་གསུམ་བསྟན་པ་ལ་གསུམ་སྟེ། བཤད་པར་དམ་ དེ་ནས། བཅའ་བ་དང༌། སྐུ་གསུམ་གྱི་བཤད་པ་དངོས་བསྟན་པ་དང༌། རྫོགས་པའི་རིམ་པ་ ཆེས། བསྟན་པའོ། །སྐུ་གསུམ་གྱི་བཤད་པ་དངོས་ལ་གཉིས་ཏེ། རྟོགས་པ་ཡས་འཆར་བ་འབྲས་བུའི་དབང་ ཆོས་སྐུའི། དུ་བྱས་པ་དང༌། སྒྲུབ་པ་པོའི་ལམ་ཉམས་སུ་ལེན་པའི་དབང་དུ་བྱས་པའོ། །འདི་ལ་བསྐྱེད་པའི་རིམ་པ་དང་སྦྱར་བ་དང༌།

རྫོགས་པའི་རིམ་པ་དང་སྦྱར་བ་གཉིས་ལས། བསྐྱེད་རིམ་དང་སྦྱར་བ་ལ་ལྔ་ལས། མངོན་པར་རྟོགས་པ་རྫོགས་པ་གཅིག་ལ་སྐུ་གསུམ་དུ་སྦྱར་ སྤྲུལ་པའི་སྐུ། བ་དང༌། གཉིས་པ་དཀྱིལ་འཁོར་གྱི་འཁོར་ལོ་རྫོགས་པར་བསྒོམ་པ་ལ་སྐུ་གསུམ་དང་སྦྱར་ ཆོས་ཀྱི་སྐུ། བ་དང༌། གསུམ་པ་སྒྲུབ་པ་པོ་བློའི་སྤྱོད་ཡུལ་རྫོགས་པ་གཅིག་ལ་སྐུ་གསུམ་དུ་སྦྱར་ ཆོས་སྐུའི། བ་དང༌། བཞི་པ་འཁོར་ལོ་གསུམ་གཙོ་བོ་འཕོ་བའི་དབང་དུ་བྱས་ནས་སྐུ་གསུམ་ ཆོས། དང་སྦྱར་བ་དང་ལྔ་པ་ཨ་བྷི་དྷཱ་ན་ལྟར་གཙོ་བོའི་སྙིང་པོའི་སྒྲུབ་ཐབས་རང་ལ་ཆོ་ག་རྒྱས་བསྡུས་གསུམ་ལ་སྐུ་གསུམ་དུ་ ཆོས༑ བཞག་པའོ། །གཉིས་པ་རྫོགས་པའི་རིམ་པ་དང་སྦྱར་བ་ལ་གཉིས་ཏེ། ཕྱག་རྒྱ་བཞིའི་རྫོགས་རིམ་དང་སྦྱར་ སྤྲུལ་པའི་སྐུ། བ་དང༌། རིམ་པ་བཞི་དང་སྦྱར་ ལོངས་སྤྱོད ༑ བའོ། །སྤྱི་དོན་གཉིས་པ་བཅོམ་ལྡན་འདས་ཀྱི་སྙིང་པོའི་ཐུན་མོང་གི་དངོས་གྲུབ་ལ་གཉིས་ཏེ། བཤད་པར་དམ་

གསང༌། བཅའ་བ་དང༌། བཤད་པ་དངོས་ སྙིང་པོ། བསྟན་པའོ། །ལེའུ་བཅུ་གཅིག་པ་ལ་གཉིས་ཏེ། ལེའུའི་གཞུང་དང་མཚན་ ཧེ་རུ་ཀ་ གཉིས་ལས། དང་པོ་གཞུང་སྟོན། དེ་ལ་གསུམ་སྟེ། བཤད་པར་དམ་ དེ་ནས། བཅའ་བ་དང༌། སྐྱེ་བ་བདུན་པའི་མཚན་ཉིད་བསྟན་ སྐྱེས་བུ། པ་དང༌། དེའི་གོ་རོ་ཙ་ན་ལ་བརྟེན་ནས་ལས་བསྒྲུབ་པ་ཕན་ཡོན་དང་བཅས་པ་ དེ་རྣམས། བསྟན་པའོ། །ལེའུ་བཅུ་གཉིས་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ ཧེ་རུ་ཀ་ གཉིས་ལས། དང་པོ་ལ་གཉིས་ཏེ། བཤད་པར་དམ་བཅའ་ དེ་ནས། བ་དང༌། བཤད་པ་དངོས་བསྟན་པའོ། །དེ་ལ་གཉིས་ཏེ། སྔགས་བཟློས་པའི་ ཨོཾ་འདི། དགོས་པ་དང༌། ལས་ཀྱི་ཚོགས་བསྒྲུབ་པའོ། །དེ་ལས་ལས་ཚོགས་འདི་རྣམས་ཡིན། འཇིག་རྟེན་གསུམ་ སྔགས་འདི། གཡོ་ལྷ་སོགས་ ལྷ་དང༌། དགུག རྒྱ་མཚོ་ རྒྱ་མཚོ། སྐྱེམ་དང་མངག་གཞུག་ ནང་དུ། བསྒྲུབ། །སྐྱེ་བདུན་ཤེས་པར་ དེ་ཆུ། བྱ་སོགས་དང༌། ། རེངས་ལ༌། བདུད་རྩི་ ལ། རིལ་ མིག་ལ། བུའི་བསྒྲུབ་ མི་རོ། པ་དང༌། ཁྲག་ དཔལ་ཧེ་རུ་ཀའི། འདྲེན་ཀླད་པ་ན་ མངོན་པར། བ་དང༌། །རྒྱས་གདབ་ གྷི་ཧཾ། ལྟུང་བར་འགྱུར་མཛུབ་མོ། བ་དང༌། །འཆི་ སྔགས༑ དང་གནོན་པར་ སྔགས། བྱ་བ་དང༌། །གཟུགས་སྒྱུར་བ་དང་མི་ སྦྱིན་སྲེག སྣང་དང་ ༑ ༑ སྨྱོ་ཞིང་ ཐོད་པའི། མྱོས་པ་ ར་འགྱུར། ས་གཟིར་བ་ སྐྱེ་བོའམ། དང༌། །དབང་ གང་གི དུ་བྱ་དང་མི་སྣང་ ཁང་སྟོང༌། དང༌། །ལྷ་ ཐོད་པའི། སོགས་གནོད་པ་བཅིང་བ་དང༌། ། མཁའ་ མཁའ། འགྲོའི་སྦྱོར་བ་འཕྲོག་པ་དང༌། །མིང་ སྟན། དབྱེ་ཆུ་རྒྱུན་བཟློག་ གསེག་མ༑ པ་དང༌། །རྦ་རླབས་ གསེག་མ། མནན་དང་ཚར་ ཡིད། བཅད་དང༌། །མཚོན་ གཞན། ཆ་བཟློག་པར་བྱ་བའོ། །ལེའུ་བཅུ་གསུམ་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ དཔལ། གཉིས་ལས། དང་པོ་གཞུང་ལ་གཉིས་ཏེ། སྔགས་ཀྱི་ཆེ་བ་བསྟན་པའི་སྒོ་ནས་བཤད་པར་དམ་ དེ་ནས། བཅའ་བ་དང༌། གཞུང་བཤད་པ་དངོས་བསྟན་པའོ། །དེ་ལ་ལས་ཚོགས་བཅུ་གཉིས་སྟོན་པ་ནི། ལམ་ དེ་ལ། འཇིགས་བསྲུང་དང་མི་ གོ་ཆ། སྣང་དང༌། །རེངས་དང་ གོ་ཆ།

ཁྲག་འདྲེན་བྱེད་པ་དང༌།། རང་གི རིམས་ གང་གི ཀྱིས་བཏབ་དང་ཚིག་ གང་གི འཕྲོག་དང༌། །མི་ ཆུ་བོ། འབྱིངས་དཀྱིལ་ ཆུ་ལ། དང་དབང་ ལག་པ། དུ་བྱ། །མི་ སྐར་མ། སྣང་བསྒྲུབ་དང་རེངས་པའི་ལས་ ཤིང༌༑ གླང་ཆེན འདི་དག བསྒྲུབ་པར་བྱ་བའོ། །ལེའུའི་བཅུ་བཞི་པ་འདི་ལ་ཡང༌། ལེའུའི་མཚན་དང༌། ལེའུའི་གཞུང་གཉིས་ལས་དང་པོ་ལ་གཉིས། བཤད་པར་ དེ་ནས༑ དམ་བཅའ་བ་དང༌། བཤད་པ་དངོས་སོ། །དེ་ལ་གཉིས། ལྷའི་རྣལ་འབྱོར་བསྒྲུབ་ རྣལ་འབྱོར། པ་དང༌། དེའི་ཕན་ སྣང་བ། ཡོན་བསྟན་པའོ། །བཅོ་ལྔ་པ་འདི་ལ་གཉིས་ཏེ། གཞུང་དངོས་དང༌། མཚན་སྨོས་ ཧེ་རུ་ཀ་ པའོ། །གཞུང་ལ་གཉིས། བཤད་པར་དམ་ དེ་ནས། བཅའ་བ་དང༌། བཤད་པ་དངོས་སོ། །འདི་ལ་གཉིས། སྤྱིར་བསྟན་པ་ དྷ། དང༌། རིགས་ བརྡའི་དགོས་པ། བདུན་པ་སོ་སོའི་རྟགས་བསྟན་ འདི་དག་ པའོ ༑ ༑ ལེའུ་བཅུ་དྲུག་པ་འདི་ལ་ལེའུའི་གཞུང་དང་ལེའུའི་མཚན་ནོ། །དང་པོ་ལ་གཉིས་ཏེ། བཤད་པར་དམ་བཅའ་བའི་སྒོ་ནས་དེའི་སྣོད་བསྟན་པ་ དེ་ནས། དང༌། བཤད་པ་དངོས་བསྟན་པའོ། །དེ་ལ་གསུམ་སྟེ། སྤྱིར་བསྟན་ ཡིད་ནི། པ་དང༌། རིགས་བདུན་པོ་སོ་སོའི་རྟགས་ བུད་མེད། བསྟན་པ་དང༌། གཞུང་བསྡུ་བའི་ཚུལ་གྱིས་རིགས་ རྣལ་འབྱོར་མའི། དྲུག་ཏུ་བཞག་ཅིང་སྤྱིའི་སྤྱོད་ལམ་གྱི་མཚན་ གཡོན་པའི། ཉིད་བསྟན་པའོ། །ལེའུ་བཅུ་བདུན་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ ཧེ་རུ་ཀ བསྟན་པའོ། །ལེའུའི་གཞུང་ལ་གཉིས་ཏེ། བཤད་པར་དམ་ དེ་ནས། བཅའ་བ་དང༌། བཤད་པ་དངོས་སོ། །གཉིས་པ་བཤད་པ་དངོས་ལ་གཉིས་ཏེ། དང་པོ་མཁའ་འགྲོ་མ་རྣམས་ཀྱི་མིང་གི་རྣམ་གྲངས་ ཡ་མི། བསྟན་པ་དང༌། གཉིས་པ་སྒྲུབ་པ་པོ་འབྱོར་པ་དང་མི་ལྡན་པས་མཁའ་འགྲོ་མ་བརྒྱད་པོའི་མཚན་མ་བྲིས་ཏེ་མཆོད་པ་བསྟན་པའོ། །གཉིས་པ་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། །མདོར་བསྟན་པ་ལ་གཉིས་ཏེ། འཇིག་རྟེན་པ་ གཟུགས་ཅན། དང་ ༑ འཇིག་རྟེན་ལས་འདས་པའི་མིང་གི་རྣམ་གྲངས་ གཟུགས་ཅན། བསྟན་པའོ། ། གཉིས་པ་རྒྱས་པར་བཤད་པ་ནི།

རིགས་བདུན་པོ་རེ་རེའི་ མངོན་པར་ རྟགས་སམ། མཚན་ཉིད་རྒྱས་པར་བཤད་ མཁའ་འགྲོ། པའོ། །ལེའུ་བཅོ་བརྒྱད་པ་ལ་གཉིས་ཏེ། ལེའུའི་གཞུང་དང༌། ལེའུའི་ ཧེ་རུ་ཀ་ མཚན་བསྟན་པའོ། །དང་པོ་ལེའུའི་གཞུང་ལ་གཉིས་ཏེ། བཤད་པར་དམ་ དེ་ནས། བཅའ་བ་དང༌། བཤད་པ་དངོས་བསྟན་པའོ།། འདི་ལ་བརྒྱད་ དགུ་ཟེར་བ་སྣང༌། དེ། པད་མ་གར་དབང་གི་རིགས་ལས་ དམར་ཞིང༌། བྱུང་བའི་མཚན་ཉིད་དང༌། རྡོ་རྗེ་རིགས་ཀྱི་བཤད་པ་ སྨིན། དང༌། རིན་པོ་ཆེའི་རིགས་ཀྱི་བཤད་ གང་གི་དཔྲལ་བར། པ་དང༌། དེ་བཞིན་གཤེགས་པའི་རིགས་ཀྱི་བཤད་པ་ འཁོར་ལོ། དང༌། འབྲས་བུ་རྡོ་རྗེ་འཆང་གི་རིགས་ཀྱི་བཤད་པ་ གང་ཞིག དང༌། ལས་ཀྱི་རིགས་ཀྱི་མཁའ་འགྲོ་མའི་མཚན་ཉིད་བཤད་པ་ སེར་ཞིང༌། དང༌། རྡོ་རྗེ་སེམས་དཔའི་རིགས་ཀྱི་བཤད་པ་ རྣལ་འབྱོར། དང༌། དེ་དག་ཀྱང་རིན་ཆེན་རིགས་ལས་བྱུང་བ་གཉིས་པ་བཤད་པ་ སྤྲིན་གྱིས། དང༌། བདེ་མཆོག་གི་སྒྲུབ་པ་པོ་ལ་ཕན་འདོགས་ མཁའ་འགྲོ། པའི་ཕྱིར་བསྟན་པའོ། །ལེའུ་བཅུ་དགུ་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ དཔལ། ནོ། །གཞུང་ལ་གཉིས་ཏེ་བཤད་པར་དམ་ དེ་ནས། བཅའ་བ་དང༌། བཤད་པ་དངོས་བསྟན་པའོ། །དེ་ལ་ལྔ་སྟེ། རིན་ཆེན་རིགས་ཀྱི་ལཱ་མའི་མཚན་ཉིད་བསྟན་པ་ གང་གིས། དང༌། པད་མའི་རིགས་ཀྱི་ལཱ་མའི་མཚན་ཉིད་བསྟན་པ་ མཆུ། དང༌། དེ་བཞིན་གཤེགས་པའི་རིགས་ཀྱི་ལཱ་མའི་མཚན་ཉིད་བསྟན་པ་ གང་གི་མཁུར། དང༌། མི་བསྐྱོད་པའི་རིགས་ཀྱི་ལཱ་མའི་མཚན་ཉིད་བསྟན་པ་ ཐུང་ཞིང༌། དང༌།ལས་ཀྱི་རིགས་ཀྱི་ལཱ་མའི་མཚན་ཉིད་བསྟན་ ལུས་ཀུན། པའོ།། ལེའུ་ཉི་ཤུ་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ དཔལ། བསྟན་པའོ།། དང་པོ་ལེའུ་གཞུང་ལ་གཉིས་ཏེ། བཤད་པར་དམ་བཅའ་ དེ་ནས། བ་དང༌། བཤད་པ་དངོས་ཀྱི་བརྡ་དང་ལན་གྱི་འབྲེལ་ གང་ཞིག བསྟན་པའོ། །ལེའུ་ཉི་ཤུ་རྩ་གཅིག་པ་ལ་གཉིས་ཏེ། ལེའུའི་གཞུང་དང༌། ལེའུའི་ དཔལ་ མཚན་བསྟན་པའོ། །དེ་ལ་གཉིས་ཏེ ༑ བཤད་པར་དམ་ དེ་ནས། བཅའ་བ་དང༌། བཤད་པ་དངོས་ཀྱི་

བུར་གང༌། བརྡ་དང་བརྡའི་ལན་བསྟན་པའོ། །ལེའུ་ཉི་ཤུ་རྩ་གཉིས་པ་ལ་གཉིས་ཏེ། ལེའུའི་གཞུང་དང་ ༑ ལེའུའི་མཚན་ དཔལ། བསྟན་པའོ། །གཞུང་ལ་གཉིས་ཏེ། བཤད་པ་དམ་ དེ་ནས༑ བཅའ་བ་དང༌། གཞུང་དངོས་ཡན་ལག་དུ་ སོར་མོ། མའི་བརྡ་དང་བརྡའི་ལན་བསྟན་པའོ། །ལེའུ་ཉི་ཤུ་རྩ་གསུམ་པ་ལ་གཉིས་ཏེ། ལེའུའི་གཞུང་དང༌། ལེའུའི་ དཔལ། མཚན་བསྟན་པའོ། །གཞུང་ལ་གཉིས་ཏེ། བཤད་པར་དམ་ དེ་ནས། བཅའ་བ་དང་ ༑ གཞུང་བཤད་པ་དངོས་སོ། །དེ་ལ་གཉིས་ལས། དང་པོ་ཕན་ཚུན་ཆགས་པར་བྱ་བ་དང༌། ཆགས་པའི་རྟགས་བསྟན་པ་དང༌། གཉིས་པ་དཔེ་ལས་མཚོན་པའི་བདེ་བ་དེ་ཕྲ་མོའི་ཐིག་ལེ་ལ་བརྟེན་ནས་བདེ་བ་བསྒོམ་ འདིའི། པའོ། །ལེའུ་ཉི་ཤུ་རྩ་བཞི་པ་ལ་གཉིས་ཏེ། ལེའུའི་གཞུང་དང༌། ལེའུའི་མཚན་ དཔལ། ནོ། །གཞུང་ལ་གཉིས་ཏེ་བཤད་པ་དམ་ དེ་ནས། བཅའ་བ་དང༌། གཞུང་བཤད་པ་དངོས་བསྟན་པའོ ༑ ༑ དེ་ལ་གཉིས་ཏེ། ཡི་གེ་རེ་རེའི་བརྡ་བསྟན་ སོ་ཏཾ་གིས། པ་དང༌། སྔ་མ་རྣམས་ཀྱི་གཞུང་ ཕྱག་རྒྱ། བསྡུ་བའོ། །ལེའུ་ཉི་ཤུ་རྩ་ལྔ་པ་ལ་གཉིས་སྟེ། ལེའུའི་གཞུང་དང༌། མཚན་ དཔལ། ནོ། །གཞུང་ལ་གཉིས་ཏེ། དམ་ དེ་ནས། བཅའ་བ་དང༌། བཤད་པ་དངོས་སོ། །དེ་ལ་གཉིས་ཏེ། རྐང་བརྒྱད་ཀྱི་ཧཱུྃ་ཕཊ་བརྒྱད་བཏུ་བ་དང༌། རྩ་བའི་སྔགས་དངོས་ དེ་ལ། བསྟན་པའོ། །ལེའུ་ཉི་ཤུ་རྩ་དྲུག་པ་ལ་ཡང༌། ལེའུའི་གཞུང་དང༌། མཚན་ དཔལ། གཉིས་ལས། དང་པོ་བཤད་པར་དམ་བཅའ་བའི་སྒོ་ནས་སྔགས་ཧ་བརྒྱད་ཀྱི་ཆེ་བ་བསྟན་ དེ་ནས། པ་དང༌། གཉིས་པ་བཤད་པ་དངོས་བསྟན་པའོ། །དེ་ལ་གསུམ་སྟེ། ཕོ་ཉ་བསྟེན་པའི་ཚུལ་དང༌། ཐུན་མོང་མ་ཡིན་པའི་དམ་ཚིག་བསྟན་པ་དང༌། སྒྲུབ་པ་པོའི་དབྱེ་བ་བསྟན་པའོ། །དང་པོ་ལ་བཞི་སྟེ ༑ ཕོ་ཉ་གསུམ་པོ་རང་བསྟེན་ རིམ་དང༌། པ་དང༌། སྔགས་སྐྱེས་ཀྱི་ཕོ་ཉ་བསྟེན་པའི་ཚུལ་ མཐོང་དང༌། དང༌། ཕོ་ཉ་བསྟེན་པའི་ཕན་ཡོན་དང་ ཇི་སྲིད། སྦྱིན་པའི་སྣོད་དང་སྣོད་མ་ཡིན་པ་བསྟན་པ་དང༌། ཕོ་ཉ་མོའི་མཚན་ཉིད་སྦྱང་པའི་ཆོ་ག་དང་བཅས་ མ་དང༌། པ་བསྟན་པའོ།

།གཉིས་པ་ཐུན་མོང་མ་ཡིན་པའི་དམ་ཚིག་བསྟན་པ་ལ་གསུམ་སྟེ། བཤད་པར་དམ་ དེ་ནས། བཅའ་བ་དང༌། བསྲུང་བའི་དམ་ཚིག་དངོས་བསྟན་པ་དང༌། བསྲུང་བའི་དམ་ཚིག་གཞུང་བསྡུས་ཏེ་ འདི་བརྒྱད་བསྟན་པའོ། ། བསྟན་པའོ། །གཉིས་པ་ལ་གཉིས་ཏེ། གཡོན་གྱི་ཀུན་སྤྱོད་གཙོར་བྱས་ཏེ་སྤྱིར་བསྟན་པ་ སྐྱེས་པ་བུད་མེད། དང༌། བསྲུང་བའི་དམ་ ལྷ་མོ་གཞན་དང༌། ཚིག་བརྒྱད་སོ་སོར་བསྟན་པའོ། །སྤྱི་དོན་གསུམ་པ་སྒྲུབ་པ་པོའི་དབྱེ་བ་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་ མཉེས་བྱེད། བཤད་པའོ། །ཉི་ཤུ་རྩ་བདུན་པ་ལ་གཉིས་ཏེ། གཞུང་དང་མཚན་ དཔལ། ནོ། །དེ་ལ་བཞི་སྟེ། ཕོ་ཉ་མོ་བཟུང་བ་དང༌། སྤྱོད་པའི་བསམ་པའི་ཁྱད་པ་ལ་སོགས་པ་བསྟན་པ་དང༌། སྤྱོད་པའི་ཕན་ཡོན་དང་ ༑ གཏོར་མའི་ཆོ་ག་བསྟན་པའོ། །དང་པོ་ལ་བཞི་སྟེ། ཕོ་ཉ་བཙལ་བ་ དེ་ནས༑ དང༌། ཕོ་ཉ་བསྟེན་དཀའ་བ་དཔེའི་སྒོ་ནས་བསྟན་པ་ ཕོ་ཉ། དང༌། མཚན་ཉིད་ལྡན་པའི་ཕོ་ཉ་ཚུལ་བཞིན་དུ་བསྟེན་པའི་ཕན་ཡོན་ དག་བྱེད། དང༌། ཕོ་ཉ་ཚུལ་ཇི་ལྟར་བསྟེན་པའི་ལུགས་བསྟན་ སྔགས་དང༌། པའོ། །གཉིས་པ་སྤྱོད་པའི་དུས་ཀྱི་བསམ་པ་ལ་སོགས་པའི་ཁྱད་པར་བརྒྱད་དེ། བསམ་ བསམ་པའི། པའི་ཁྱད་པར་དང་ ༑ སྤྱོད་པའི་དུས་ཀྱི་ལུས་ཀྱི་ཀུན་སྤྱོད་བསྟན་ ལུས་ཀྱི། པ་དང༌། སྤྱོད་ལམ་གྱི་ཁྱད་པར་ རྟག་ཏུ། དང༌། དམ་ཚིག་གི་ཁྱད་པར་ དམ་ཚིག དང༌། དགོས་པའི་ཁྱད་པར་ གྲོལ་བའི། དང༌། ཁ་དོག་ལ་སོགས་པའི་ མཚན་མོ། ཁྱད་པར་དང༌། སྤྱོད་པའི་དུས་སུ་བྱ་བ་མ་ཡིན་པ་དོར་བ་བསྟན་པ་ མཆོད་ཕྱིར། དང༌། བརྒྱད་པ་ཞར་ལ་གསང་བར་བྱ་བའི་ མཚན་མོའི། སྤྱོད་པ་དང༌། གཙང་སྦྲ་ལ་སོགས་པའི་ཁྱད་པར་སྟོན་པའོ། །འདི་ལ་གཉིས། གཙང་སྦྲ་གསུམ་མདོར་བསྟན་པ་ གཙང་གསུམ། དང༌། གཙང་ ཕོ་ཉ། སྦྲ་རྒྱས་པར་བཤད་པའོ། ། སྤྱི་དོན་བཞི་པ་གཏོར་མའི་ཆོ་ག་བསྟན་པ་ལ་དྲུག་ལས། གཏོར་མ་སྦྱིན་པའི་ཆོ་ དེ་ལྟར། ག་དང༌། དུས་དང་ མར་ངོའི། དབུལ་བའི་ཡུལ་དང༌། རྡོ་རྗེ་ལྷ་མོ། དགོས་པའམ་ཕན་ཡོན་

ཧེ་རུ་ཀ བསྟན་པ་དང༌། ཉིན་མཚན་ མཚན་མོ། གྱི་དུས་བསྟན་པ་དང༌། ཆ་ལུགས་བསྟན་ སྐྲ་གྲོལ། པའོ། །ལེའུ་ཉི་ཤུ་རྩ་བརྒྱད་པ་ལ་གཉིས་ཏེ ༑ ལེའུའི་གཞུང་དང་མཚན་ དཔལ། ནོ། །གཞུང་ལ་དྲུག་ཏེ། བདག་གཞན་གཉི་ཀ་མཆོད་པའི་བྱེ་བྲག་བསྟན་ དེ་ནས། པ་དང༌། དམ་ཚིག་གི་བྱེ་བྲག་བཟའ་བའི་དམ་ཚིག་བདུད་རྩི་ལྔ་ལ་ལོངས་སྤྱོད་པ་བསྟན་ དག་བྱེད། པ་དང༌། ཕོ་ཉའི་བྱེ་བྲག་བསྟན་པ་ ཕོ་ཉ། དང༌། སྤྱོད་པའི་དུས་སུ་སྤྱོད་ལམ་ཇི་ལྟར་བྱ་བའི་བྱེ་བྲག་བསྟན་པ་ འཇིག་རྟེན༑ དང༌། སྦྱིན་སྲེག་གི་བྱ་བ་བསྟན་པ་ དམ་ཚིག་ དང༌། ཕོ་ཉ་བསྟེན་པ་དགོས་པ་དང་བཅས་པ་བསྟན་པའོ། །དེ་ལ་གསུམ་སྟེ། ཕྱི་དྲག་པོའི་སྦྱིན་སྲེག་ དཀྱིལ་འཁོར། དང་ ༑ ནང་གི་སྦྱིན་སྲེག་ཁ་ཟས་སམ་ཚོགས་ལ་ལོངས་སྤྱོད་པའི་ཚུལ་ དེ་བཞིན། བསྟན་པ་དང༌། དཔེ་དོན་གྱི་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པ་བླ་ན་མེད་པའི་ འདི་ནི། སྦྱིན་སྲེག་བསྟན་པའོ། །ཉི་ཤུ་རྩ་དགུ་པ་འདི་ལ་གཉིས་ལས། ལེའུའི་གཞུང་དང་མཚན་ དཔལ། བསྟན་པའོ། །དེ་ལ་གཉིས་ལས། བཤད་པར་དམ་བཅའ་བའི་སྒོ་ནས་ཕོ་ཉའི་མཚན་ཉིད་མདོར་བསྟན་པ་ དེ་ནས། དང༌། གཞུང་བཤད་པ་དངོས་བསྟན་པའོ། །དེ་ལ་ལྔ་སྟེ། ཕོ་ཉའི་མཚན་ཉིད་བསྟན་པ་དང༌། ཕོ་ཉ་བསྟེན་པའི་ འདོད་པའི། ཚུལ་དང༌། དྲོད་ཐོབ་པའི་གང་ཟག་གིས་ཕྱོགས་ལས་རྣམ་པར་རྒྱལ་བ་ལ་སོགས་པའི་སྤྱོད་པའི་དུས་སུ་མ་གསང་བར་བསྟེན་པར་བསྟན་ ཇི་ལྟར། པ་དང༌། ནུས་པ་མ་ཐོབ་པས་འཇིག་རྟེན་པའི་མདུན་དུ་ཕོ་ཉ་བསྟེན་ཞིང་སྤྱོད་པ་སྤྱད་ན་ཉེས་པ་དང་བཅས་པ་བསྟན་ འདོད་པའི། པ་དང༌། བདེ་མཆོག་གི་རྣལ་འབྱོར་ལ་གནས་པའི་ཆེ་བ་བསྟན་ རྣལ་འབྱོར། པའོ། །ལེའུ་སུམ་ཅུ་པ་ལ་གཉིས་ཏེ། གཞུང་དང་མཚན་ དཔལ། བསྟན་པའོ། །གཞུང་ལ་གཉིས་ཏེ། བཤད་པར་དམ་བཅའ་བའི་སྒོ་ནས་སྔགས་ཀྱི་ཆེ་བ་ དེ་ནས། བསྟན་པ་དང༌། བཤད་པ་དངོས་སོ། །འདི་ལ་ལྔ་སྟེ། དང་པོ་སྔགས་བཏུ་བའི་སྔོན་དུ་འགྲོ་བའི་ཆོ་ག་བསྟན་པ་ སའི། དང༌། གཉིས་པ་སྔགས་བཏུ་བ་དངོས་

རེ་མིག དང༌། གསུམ་པ་སྔགས་ཀྱི་ཆེ་བ་བསྟན་པ་ རིག་པའི། དང༌། བཞི་པ་བསྲུང་བའི་འཁོར་ལོ་ཕན་ཡོན་དང་བཅས་པ་བསྟན་པ་ ཁྲོ་བོ། དང༌། ལྔ་པ་བཏུས་པའི་སྔགས་དངོས་ ཨོཾ། བསྟན་པའོ། །ལེའུ་སུམ་ཅུ་རྩ་གཅིག་པ་ལ་གཉིས་ཏེ། གཞུང་དང་ དཔལ་ མཚན་ནོ། །གཞུང་ལ་གསུམ་ལས། དང་པོ་མཆོད་པའི་རྫས་བསྟན་ དེ་ནས། པ་དང༌། གཉིས་པ་བཟའ་བའི་སྣོད་ལ་རྩོད་པ་སྤང་བ་ དུས་དང༌། དང༌། གསུམ་པ་སྔར་བསྟན་རྫས་ཀྱི་ལག་མཆོད་ཇི་ལྟར་བྱ་བ་བསྟན་ བརྡ་ནི་ པའོ། །ལེའུ་སུམ་ཅུ་རྩ་གཉིས་པ་ལ་གཉིས་ཏེ། གཞུང་དང་མཚན་ དཔལ༑ ནོ། །གཞུང་ལ་གསུམ་སྟེ། དང་པོ་བཟའ་བའི་དམ་ཚིག་གི་རྫས་བསྟན་པ་དང་ ༑ གཉིས་པ་རྫས་དེ་དག་ལ་བརྟེན་ནས་རོ་ལངས་ཀྱི་དངོས་གྲུབ་སྒྲུབ་པ་དང༌། གསུམ་པ་དེ་དག་སྒྲུབ་པའི་དུས་སུ་ལམ་གྱི་གསང་བ་བསྐྱེད་པའི་རིམ་པ་བསྟན་པའོ ༑ ༑ དང་པོ་ལ་གཉིས་ཏེ། བཤད་པར་དམ་བཅའ་བའི་སྒོ་ནས་བཟའ་བའི་རྫས་བསྟེན་པ་ཕན་ བཟར་དང༌། ཡོན་དང་བཅས་པ་བསྟན་པ་དང༌། རྫས་ཀྱི་ཁྱད་པར་དངོས་ སྒྲུབ་པ་པོ། བསྟན་པའོ། །དེ་སྒྲུབ་པའི་དུས་སུ་ལམ་གྱི་གསང་བ་བསྐྱེད་རིམ་སྟོན་པ་ལ་གཉིས་ཏེ། རྟེན་བསྐྱེད་པ་དང༌། བརྟེན་པ་ལྷ་བསྐྱེད་པའོ། །རྟེན་བསྐྱེད་པ་ལ་གཉིས་ཏེ། མངལ་སྐྱེས་ལྟར་ན་འབྱུང་བ་བསྒྱུར་ བ་གླང༌། ཏེ་བསྒོམ་པ་དང་ ༑ རྫུས་སྐྱེས་སམ་སྒོང་སྐྱེས་ཀྱི་དབང་དུ་བྱས་ན་རླུང་གི་དཀྱིལ་འཁོར་ནས་རིམ་ རྩ་གནས། བཞིན་བསྒོམ་པའོ། །བརྟེན་པ་ལྷ་བསྐྱེད་པ་ལ་ཡང་གཉིས་ཏེ། མངལ་སྐྱེས་ལྟར་ ཕྱག་བཞི། བསྐྱེད་པ་དང༌། སྟོང་པའི་ངང་ལས་ནཱ་ད་དང་ཧཱུྃ་ལས་འཁོར་ལོ་ལྔའི་ལྷ་དུས་གཅིག་ཏུ་བསྐྱེད་ དེ་ནས་བཏགས། པའོ། །ལེའུ་སུམ་ཅུ་རྩ་གསུམ་པ་འདི་ལ་གཉིས་ཏེ། གཞུང་དང་ དཔལ། མཚན་ནོ། །དང་པོ་ལ་གསུམ་སྟེ། རྫས་དང་དུས་ཀྱི་ཁྱད་པར་བསྟན་པ་ དེ་ནས། དང༌། གཉིས་པ་བསྟེན་པར་བྱ་བའི་དམ་ཚིག་གི་ཕོ་ཉ་བསྟེན་ཞིང་མཆོད་པའི་ཚུལ་ དེ་ནས། དང༌། གསུམ་པ་ཕོ་ཉ་བསྟེན་པའི་ཕན་ཡོན་བསྟན་ དེ་ལྟར། པའོ། །ལེའུ་སུམ་ཅུ་རྩ་བཞི་པ་ལ་གཉིས་ཏེ།

གཞུང་དང་མཚན་ དཔལ། ནོ། །གཞུང་ལ་གསུམ་སྟེ། སྦྱིན་སྲེག་དང༌། རྫོགས་རིམ་བསྒོམ་པའི་ དེ་ནས། ལྷ་སུམ་ཅུ་རྩ་བདུན་གྱི་དཀྱིལ་འཁོར་རྫོགས་པར་བསྒོམ་པ་དང༌། སྦྱིན་སྲེག་དང་རྫོགས་རིམ་ཉིད་བསྟན་པ་དང༌། དེ་གཉིས་ཀའི་ཕན་ཡོན་བསྡུས་ནས་བཤད་ འཁོར་ལོ། པའོ། །གཉིས་པ་སྦྱིན་སྲེག་དང་རྫོགས་རིམ་བསྟན་པ་ལ་གཉིས་ཏེ ༑ དྲང་དོན་དུ་བཤད་པ་དང༌། ཕྲིན་ལས་བཞིའི་སྦྱིན་ དཔའ་བོ། སྲེག་དང༌། དེ་ཉིད་ལས་ངེས་དོན་དུ་ཕྱག་རྒྱ་ཆེན་པོའི་རྫོགས་རིམ་བསྟན་པའོ། །ལེའུ་སུམ་ཅུ་རྩ་ལྔ་པ་ལ་གཉིས་ཏེ། གཞུང་དང་མཚན་ དཔལ། ནོ། །གཞུང་ལ་གཉིས་ཏེ། དྲང་དོན་དུ་སྔགས་ཀྱི་བཟླས་པ་བསྟན་པ་དང༌། ངེས་དོན་དུ་རྫོགས་རིམ་བསྒོམ་པའོ། །དྲང་དོན་ལ་གསུམ་སྟེ། སྔོན་དུ་བསྐྱེད་རིམ་བསྒོམ་པ་

དེ་ནས་ལས། བསྟན་པ་དང༌། ཕྲིན་ལས་བཞིའི་བཟླས་པ་སྤྱིར་ ལས་ནི། བསྟན་པ་དང༌། དེ་ཉིད་སོ་སོར་བསྟན་པའོ། ། འདི་ལ་གཉིས་ཏེ། ཞི་བ་དང་དྲག་པོའི་བཟླས་པ་བསྟན་ བླངས་པ་བསྟེན། པ་དང༌། ཞར་ལ་དབང་ རྡོ་རྗེ་ལུ་གུ། དང་རྒྱས་པའི་བཟླས་པ་ དེ་བཞིན་སྦྱང༌། བསྟན་པའོ། །དྲག་པོ་ལ་གཉིས་ལས། ཚར་བཅད་ ས་བོན་བྲེང༷༌། པ་དང༌། རྗེས་སུ་ དུས་ཡིན། བཟུང་བའོ། ། གཉིས་པ་ངེས་དོན་དུ་རྫོགས་པའི་རིམ་པ་ཕྱག་རྒྱ་བཞི་བསྒོམ་པ་ལ་གཉིས་ཏེ། མདོར་བསྟན་ དེ་ནས། པ་དང༌། རྒྱས་པར་བཤད་པའོ། །དེ་ལ་བཞི་སྟེ། རྒྱུད་ཀྱི་རིམ་པ་ གང་ལྟར། དང༌། སྔགས་ཀྱི་རིམ་པ་དང༌། ཡེ་ཤེས་ དུས་མིན། ཀྱི་རིམ་པ་དང༌། འབྲས་བུ་གསང་བའི་རིམ་པ་བསྒོམ་ ཐོད་པའི། པའོ། །གཉིས་པ་སྔགས་ཀྱི་རིམ་པ་ལ་གཉིས། སྔགས་སྒྲུབ་པ་ ས་བོན་ཕྲེང༌། དང༌། སྔགས་ཀྱི་རིམ་དངོས་བསྟན་པ ཁ་སྦྱོར་ འོ། །ལེའུ་སུམ་ཅུ་རྩ་དྲུག་པ་ལ་གཉིས་ཏེ། གཞུང་དང་མཚན་ དཔལ། ནོ། ། གཞུང་ལ་གཉིས་ཏེ། མདོར་བསྟན་ དེ་ནས། པ་དང༌། རྒྱས་པར་བཤད་པའོ། །འདི་ལ་གཉིས་ཏེ། ཕྱག་རྒྱ་གཉིས་དང་རྡོ་རྗེ་པད་མ་བྱིན་གྱིས་བརླབ་པ་ཐུན་མོང་བསྟན་ མཚན་མ་གཉིས། པ་དང༌། ལས་རྒྱ་དང་དམ་ཚིག་གི་ཕྱག་རྒྱ་སོ་སོར་སྦྱར་བར་བསྟན་པའོ། །དེ་ལ་གསུམ་སྟེ། དངོས་ཀྱི་ཕྱག་རྒྱ་ལ་བརྟེན་ནས་དགའ་བ་བཞི་བསྒོམ་ དཔའ་བོ། པ་དང༌། དམ་ཚིག་གི་ཕྱག་རྒྱ་འོད་ཀྱི་རིག་མ་ལ་བརྟེན་ནས་བསྒོམ་ དཔའ་བོ། པ་དང༌། དེ་གཉིས་གྱི་ཕན་ཡོན་ནམ་འབྲས་བུ་བསྟན་ སྦྱར་བ། པའོ། །ལེའུ་སུམ་ཅུ་རྩ་བདུན་པ་ལ་གཉིས་ཏེ། གཞུང་དང་ དཔལ། མཚན་ནོ།གཞུང་ལ་དོན་གསུམ་སྟེ། བཤད་པར་དམ་བཅའ་ དེ་ནས། བ་དང༌། རྐྱང་མ་མནན་པ་མདོར་ གཟུགས༑ བསྟན་པ་དང༌། རྒྱས་པར་བཤད་པའོ། །དེ་ལ་བཞི་སྟེ། རྐྱང་མ་དེ་ཁ་ཟས་ཀྱི་སྒོ་ནས་དབང་དུ་བྱ་བ་དང༌། བྱུགས་པའི་སྒོ་ནས་དབང་ ཏིལ་ནག དུ་བྱ་བ་དང༌། སྦྱིན་སྲེག་གི་སྒོ་ནས་དབང་དུ་བྱ་ བ་གླང༌། བ་དང༌། དེ་ལྟ་བུའི་སྦྱོར་བ་དེ་སྦ་ཞིང་ཕན་ཡོན་ འཇིག་རྟེན།བསྟན་པའོ།

།དང་པོ་ཁ་ཟས་ཀྱི་དབང་དུ་བྱ་བ་ལ་གསུམ་སྟེ། ཆང་དང་ཉ་ཤ་ལ་སོགས་པའི་བདུད་རྩི་ལྔའི་སྒོ་ནས་དབང་དུ་བྱ་བ་ ཟོས་ནས། དང༌། མར་ཁུ་ལ་སོགས་པ་བསྟེན་པའི་སྒོ་ནས་དབང་དུ་བྱ་བ་ སེར་སྐྱ། དང༌། སྣུམ་འཁུར་ལ་བརྟེན་པའི་སྒོ་ནས་དབང་དུ་བྱ་ ཏིལ། བའོ། །ལེའུ་སུམ་ཅུ་རྩ་བརྒྱད་པ་ལ་གཉིས་ཏེ། གཞུང་དང་མཚན་ དཔལ། བསྟན་པའོ། །དེ་ལ་གཉིས་ཏེ། བཤད་པར་དམ་ དེ་ནས། བཅའ་བ་དང་ ༑ བཤད་པ་དངོས་བསྟན་པའོ། །དེ་ལ་གསུམ་སྟེ། དང་པོ་ལྡོག་པའི་ངོས་ནས་བྱ་བ་མ་ཡིན་པའི་ཆ་བསྟན་པ་ དཔའ་བོ། དང༌། གཉིས་པ་འཇུག་པའི་ངོས་ནས་བྱ་བའི་ཆ་ ཧེ་རུ་ཀ་ བསྟན་པ་དང༌། དེ་ལྟར་གནས་པར་བྱས་པའི་ཕན་ཡོན་བསྟན་ རྟག་ དཀར་པོ ་རྣམ་གསུམ་གྱི་གསུང་ར བ་ཁ་སྐོང་པོད་དང་པོ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 2PAGE 1