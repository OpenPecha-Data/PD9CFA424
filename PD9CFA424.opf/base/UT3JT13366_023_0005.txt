ཚེ་དཔག་མེད་གསུང་གི་དཀྱིལ་འཁོར། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར། འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་ཕྲིན་ལས་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། གཞན་ཡང་རྒྱ་ཡི་རི་བོ་རྩེ་ལྔའི་ཕོ་བྲང་ནས། མཁྱེན་རབ་ཀྱི་མངའ་བདག་འཕགས་པ་འཇམ་དཔལ། འཇམ་དཔལ་ཡེ་ཤེས་སེམས་དཔའ། འཇམ་དཔལ་སྨྲ་བའི་སེང་གེ འཇམ་དཔལ་རྡོ་རྗེ་ངག་གི་དབང་ཕྱུག དཔའ་བོ་གྲུབ་པ། རྒྱལ་པོ་ཆེན་པོ་རོལ་པ་ལ་སོགས་ཏེ་འཇམ་དཔལ་གྱི་ལྷ་ཚོགས་དང༌། དེའི་རིག་པའི་རྒྱལ་པོ་གཤིན་རྗེའི་གཤེད་པོ། ཁྲོ་བོ་རྣམ་པར་རྒྱལ་བ། རྡོ་རྗེ་འཇིགས་བྱེད། གདོང་དྲུག་པ། གདོང་བརྒྱ་པ། བྱེ་བའི་ཕྱོགས་

( ཕྱག་ ) ཅན་ལ་སོགས་པ་དང༌། རིག་པའི་ཡུམ་སྐྲ་ཅན་མ། དྲྭ་བ་ཅན་གྱི་འོད་དང༌། ཏྲ་མ་ཅན་ཟེར་བའང་སྣང༌། ལེགས་པའི་བདག་ཉིད་ཅན་དང༌། དཔལ་ཆེན་མོ་ལ་སོགས་ཏེ། འཇམ་དཔལ་གྱི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ༴ པོ་ཏཱ་ལའི་ཕོ་བྲང་ནས་ཐུགས་རྗེ་ཆེན་པོའི་བདག་པོ་འཕགས་པ་སྤྱན་རས་གཟིགས་དབང་ཕྱུག དོན་ཡོད་ཞགས་པ། དོན་ཡོད་ལྕགས་ཀྱུ། འཇིག་རྟེན་དབང་ཕྱུག སེངྒེ་སྒྲ། ཁ་སརྤ་ཎི། ཧ་ལ་ཧ་ལ། ཡིད་བཞིན་ནོར་བུ། ཕྱག་སྟོང་སྤྱན་སྟོང་ལ་སོགས་ཏེ། སྤྱན་རས་གཟིགས་ཀྱི་ལྷ་ཚོགས། དེའི་རིག་པའི་རྒྱལ་པོ་སྤྱན་རས་གཟིགས་སྒྱུ་འཕྲུལ་དྲྭ་བ། རྟ་མགྲིན། རྟ་མགྲིན་དཀར་པོ། མཐའ་ཡས་མགྲིན ༑ མགྲིན་སྔོན། རྒྱུ་སྐར་རྒྱལ་པོ་ལ་སོགས་པ་དང༌། སྒྲོལ་མ། སྒྲོལ་དཀར་དང་ ༑ གོས་དཀར་ཅན། རྣམ་གཟིགས་མ། རལ་གཅིག་མ། དཀར་ཤམ་མ། གྲགས་ལྡན་མ་དང༌། ཁྲོ་གཉེར་ཅན་ལ་སོགས་ཏེ། པདྨའི་རྒྱལ་མོའི་རིགས་ཀྱི་རིག་པའི་རྒྱལ་མོ་གྲངས་མེད་ཚད་མེད་པས་བསྐོར་བའི་བཀའ༴ ལྕང་ལོ་ཅན་གྱི་ཕོ་བྲང་ནས་མཐུ་སྟོབས་ཀྱི་བདག་པོ་དཔལ་ཕྱག་ན་རྡོ་རྗེ་ལ། རབ་ཏུ་གྲུབ་པ་དང་ ༑ རྡོ་རྗེ་རལ་པ་ལ་སོགས་ཏེ་རིག་པའི་རྒྱལ་པོ་བདུན། བདུད་རྩི་ཐབས་སྦྱོར་ལ་སོགས་ཏེ་ཁྲོ་བོ་ཆེན་པོ་དམ་པ་བརྒྱད། སྟོབས་པོ་ཆེ་དང༌། རྡོ་རྗེ་རྣམ་འཇོམས་ལ་སོགས་པ་སྙིང་པོ་མཆོག་བརྒྱད། ལག་བཟང་དང༌། ལག་མྱུར། རྡོ་རྗེའི་སྡེ། རྩེ་མོ་ཅན། རྡོ་རྗེའི་གོས། རིག་པའི་ཚོགས་དང༌། བདུད་རྩི་འཁྱིལ་བ་ལ་སོགས་ཏེ་རིག་པའི་རྒྱལ་པོའི་ཚོགས་དང༌། རྡོ་རྗེ་བློ་གྲོས་མ་ལ་སོགས་ཏེ་ཕོ་ཉ་ཆེན་མོ་བཅུ། རྡོ་རྗེ་ལྟེ་བ་དང༌། བརྒྱད་ཧྲེ༷བས་ལ་སོགས་ཏེ་ཕྱག་བརྙན་དྲུག་ཅུ་རྩ་བཞི། རྡོ་རྗེ་ལུ་གུ་བརྒྱུད། གཏུན་ཤིང་ལ་སོགས་ཏེ་རྡོ་རྗེའི་རིགས་ཀྱི་ཕོ་ཉའི་ཚོགས་ཚད་མེད་གྲངས་མེད་པས་བསྐོར་བའི་གསང་བའི་བདག་པོ་ཕྱག་ན་རྡོ་རྗེའི་བཀའ༴ ཁམས་གསུམ་རྣམ་པར་རྒྱལ་བ། འཇིག་རྟེན་གསུམ་སྣང༌། གཙུག་ཏོར་འཁོར་ལོས་སྒྱུར་བ

༑ མི་གཡོ་མགོན་པོ། བགེགས་ཀྱི་བདག་པོ། སྤྲིན་གྱི་སྒྲོན་མེ། རྡོ་རྗེ་མཆུ་ལ་སོགས་ཏེ་རིག་སྔགས་ཀྱི་ཁྲོ་བོ་ཐམས་ཅད་ཀྱི་བཀའ༴ འཕགས་མ་རིག་པའི་རྒྱལ་མོ་སོ་སོ་འབྲང་མ་དང༌། རྨ་བྱ་ཆེན་མོ་ལ་སོགས་པ་ལྔ། གཙུག་ཏོར་ནས་བྱུང་བའི་གདུགས་དཀར་མོ་ཅན། རྣམ་པར་རྒྱལ་མ། ཕྱིར་བཟློག་པ་ཆེན་མོ་གཞན་གྱིས་མི་ཐུབ་པ་རི་ཁྲོད་མ་ལོ་མ་ཅན། གཟའ་ཡུམ། རྒྱལ་མཚན་རྩེ་མོའི་དཔུང་རྒྱན་མ་ལ་སོགས་ཏེ་གཟུངས་སྔགས་ཀྱི་ལྷ་མོ་ཐམས་ཅད་ཀྱི་བཀའ༴ ཆོས་སྐྱོང་བའི་སྲུང་མ། ཡུལ་ཉེར་བཞིའམ་སུམ་ཅུ་རྩ་གཉིས་ན་བཞུགས་པའི་རིགས་ལྔའི་མཁའ་འགྲོ། དེའི་བཀའ་འཁོར་ན་བཞུགས་པའི་གསང་སྔགས་དང༌། རིག་སྔགས་དང༌། ལས་དང་ཞིང་ལས་སྐྱེས་པའི་མཁའ་འགྲོ་མ་ཐམས་ཅད་ཀྱི་བཀའ༴ ཆོས་སྐྱོང་ཀུན་གྱི་གཙོ་བོ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ། ལས་ཀྱི་གཤིན་རྗེ ༑ མཁའ་འགྲོ་མ་འབར་བའི་གདོང་ཅན་འཁོར་དང་བཅས་པའི་བཀའ༴ སྒོས་ཀྱི་ཆོས་སྐྱོང་ལ་སོགས་མཧཱ་ཀཱ་ལ་ཞལ་བཞི་པ་ཡུམ་ཆེན་སྲིང་མོ་བཞི་དང་བཅས་པ ༑ མ་མོ་ཀུན་གྱི་གཙོ་མོ། དཀར་མོ་ཉི་ཟླའི་ཐོད་ཕྲེང་ཅན། སྲོག་བདག་བདུད་ཀྱི་རྒྱལ་པོ་ཐོད་པའི་ཕྲེང་བ་ཅན་འཁོར་དང་བཅས་པའི་བཀའ༴ གཞན་ཡང་མཧཱ་དེ་ཝ་ལ་སོགས་ལྷ་ཆེན་པོ་བརྒྱད། ཉི་མ་ལ་སོགས་པའི་གཟའ་ཆེན་པོ་བརྒྱད། དབང་བདག་ལ་སོགས་ཏེ་ཕྱོགས་སྐྱོང་བཅུ། མཧཱ་བྷཻ་ར་ཝ་ལ་སོགས་ཏེ་འཇིགས་བྱེད་ཆེན་པོ་དགུ། ཡུལ་འཁོར་སྐྱོང་བ་ལ་སོགས་ཏེ་རྒྱལ་པོ་ཆེན་པོ་བཞི། སྨིན་དྲུག་ལ་སོགས་ཏེ་རྒྱུ་སྐར་ཉི་ཤུ་རྩ་བརྒྱད། གཙང་རིགས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པའི་བཀའ༴ གང་བ་བཟང་པོ་དང་ནོར་བུ་བཟང་པོ་ལ་སོགས་པ་གནོད་སྤྱིན་ཆེན་པོ་བརྒྱད། འབྲོག་གནས་མཆེད་ལྔ། གང་པོ་དང་སེར་སྐྱ་ལ་སོགས་ཏེ་སྡེ་དཔོན་ཉི་ཤུ་རྩ་བརྒྱད། ཡང་དག་ཤེས་དང་རྒྱལ་བ་ཁྱུ་མཆོག་ལ་སོགས་ཏེ་མཐུ་བོ་ཆེ་སུམ་ཅུ་རྩ་གཉིས། ལྔས་རྩེན་ལ་འཕྲོག་མའི་བུ་ལྔ་བརྒྱས་བསྐོར་བའི་བཀའ༴

ཚོགས་བདག་གི་ཚོགས། ཁྲོ་བོའི་ཚོགས། བྲན་གྱི་ཚོགས། ཕོ་ཉའི་ཚོགས། འཇིག་རྟེན་པའི་ཡུལ་ལྷ་ཉི་ཤུ་རྩ་གཅིག་གི་བཀའ༴ གཞན་ཡང་སྨན་གྱི་ལྷ། བསྟན་ཆོས་ཀྱི་ལྷ། ཆར་སྤྲིན་གྱི་ལྷ། ལོ་ཏོག་གི་ལྷ། འབྱུང་བ་ཆེན་པོ་བཞིའི་ལྷ་ལ་སོགས་པ་ལྷ་ཐམས་ཅད་ཀྱི་བཀའ༴ གཙུག་ལག་ཁང་གི་བདག་པོ། གནས་ཆེན་པོ་བརྒྱད་དང་བཅུ་དྲུག མཐའ་འདུལ་དང་ཡང་འདུལ། རུ་བཞིའི་གཙུག་ལག་ཁང་གི་ཆོས་སྐྱོང་སྲུང་མ་ཐམས་ཅད་ཀྱི་བཀའ༴ གཞན་ཡང་འཇིག་རྟེན་པའི་མ་བདུན་ལ་སོགས་པ་མ་མོའི་ཚོགས་དང༌། སྲིན་མོ་ཆེན་མོ་བདུན་ཅུ་ལ་སོགས་ཏེ་སྲིན་མོའི་ཚོགས། མཁའ་འགྲོ་མའི་ཚོགས། ཕྲ་མེན་མའི་ཚོགས། རྣལ་འབྱོར་མའི་ཚོགས། སྲིང་མོ་བཞི་མིང་པོ་དང་བཅས་པ། ཤིང་གསེབ་ཀྱི་ལྷ་དྲུག་ཅུ་རྩ་བཞི། དྲང་སྲོང་གི་མཆོག་མཆོད་རྟེན་བདུན་ལ་སོགས་ཏེ་དྲང་སྲོང་གི་ཚོགས་དང་ ༑ སྐྱེ་དགུའི་བདག་པོའི་ཚོགས། རིག་སྔགས་འཆང་གི་ཚོགས། ལྷ་མ་ཡིན་གྱི་རྒྱལ་པོ་ཐགས་བཟང་རིས། ནམ་མཁའ་ལྡིང་གི་རྒྱལ་པོ་གསེར་མིག་འཁྱིལ་བ་ཅན ༑ སྲིན་པོའི་རྒྱལ་པོ་ལངྐ་མགྲིན་བཅུ། མིའམ་ཅིའི་རྒྱལ་པོ་ལྗོན་པ། ཀླུའི་རྒྱལ་པོ་འོད་ཟེར་རབ་ཏུ་རྒྱས་པ། གྲུལ་བུམ་གྱི་རྒྱལ་པོ་ཀུན་ཏུ་ལྷན་ཅིག ས་བདག་འཕགས་ཆེན་པོ་ལ་སོགས་པ་དང༌། བོད་ཁམས་སྐྱོང་བའི་དྲི་ཟའི་རྒྱལ་པོ་ཟུར་ཕུད་ལྔ་པ། ལྷ་མ་སྲིན་སྡེ་བརྒྱད་ཐམས་ཅད་ཀྱི་བཀའ༴ གཞན་ཡང་བོད་ཁམས་སྐྱོང་བའི་བསྟན་མ་བཅུ་གཉིས། དགེ་བསྙེན་ཉི་ཤུ་རྩ་གཅིག བསམ་ཡས་ཀྱི་རྡོ་རྗེ་རབ་བརྟན་མ། སྤུ་རངས་ཀྱི་རྡོ་རྗེ་བདེ་ལྡན་མ། ཁྱུང་ལུང་གི་སྤྱན་གཅིག་མ ༑ སྲ་དམ་ལས་ཀྱི་དགེ་བསྙེན་མ་ལ་སོགས་པ་ཕྱུགས་བདག་མོ་ཐམས་ཅད་ཀྱི་བཀའ༴ འཇིག་རྟེན་པའི་ལྷ་མཐུ་བོ་ཆེ་ཡབ་ལྷ་གདལ་དྲུག འོ་དེ་གུང་རྒྱལ། ཐང་ལྷ་ཡར་ཞུད། ཐང་འབྲིང་འུ་དཀར། ཐང་སྲས་འཆོར་པོ། སྐུ་ལྷ་གེ་གོད་སུམ་བརྒྱ་དྲུག་ཅུ། ཡར་ལྷ་ཤམ་པོ། རྨ་ཆེན་སྤོམ་ར། གཙང་ལྷ་ཡུ་དར། བུ་ལེ་དཀར་པོ། སྒྱོགས་ཆེན་གདོང་ར།

གནམ་ལྷ་དཀར་པོ། བྱང་རྟ་སྒོའི་ལྷ་བཙན་ལ་སོགས་པ་ལྷ་དགུ། གུང་དགུ། བེ་དབུ་རྩེ་དགུ། ལྷ་རྗེ་དགུ། འབངས་ཀྱི་ཕོ་ལྷ། མཁར་གྱི་རྩེ་ལྷ། ཡུལ་གྱི་ཡུལ་ལྷ་ལ་སོགས་པ་ལྷ་གཉན་པ་ཐམས་ཅད་ ལ་ཕུད་འཐོར་ནས་ ཛ་གད་ཕུད་ཀྱི་མཆོད་པ་དམ་པ་བཞེས། བྱའོ། །བདེན་པ་བདར་ནས། འདི་སྐད་དུ་བྱའོ།། ཀཱི་ལ་ཡའི་ཕུར་དབལ་མི་སྟོན། མ་མོའི་ཐུན་མི་རྡེག་ཡུངས་དཀར་གྱི་རྦབ་མི་གཏོང༌། གཤིན་རྗེའི་འཁོར་ལོ་མི་བསྐོར། དབང་ཆེན་གྱི་རྟ་བྲོ་མི་རྡུང༌། སྦྱིན་སྲེག་གི་ལས་མི་བྱ། དྲག་པོའི་སྔགས་མི་བཟླ། འཇིགས་པའི་ཕོ་ཉ་མི་འགྱེད། ཁ་ངན་དུ་མི་ཟེར ༑ ལག༷་པས་ཚིག་ཏུ་མི་དྲོད༷། མི་ཆེན་པོའི་མིང་ནས་མི་འབོད། གཡག་ཆེན་པོའི་རྭ་ནས་མི་འཛིན། བདེན་པའི་དམ་བདར།ཞི་བའི་ཆོས་བཤད། མཐུན་པའི་ཟས་སྟེར་བས། ཁྱེད་རྣམས་བཟང་པོའི་སྣ་མ་འདྲེན། ངན་པའི་རྒྱབ་མ་བྱེད་པར་ཞི་བའི་ངང་ལ་བཞུགས་ཤིགམཉམ་པའི་ས་ལ་འཁོད་ཅིག དགོས་ན་སྟོང་གྲོགས་མཛོད་ཅིགགྲོགས་མི་མཛད་ནའང་གནོད་འགལ་མ་མཛད་ཅིག་གཞན་ཡང་བདུད་ཀྱི་རྒྱལ་པོ་རི་ནག་སྤུངས་པ། རི་རྩེ་གོང་གཡག ད་བདུད་ཐོད་ཕྲེང་ཅན། ཀོང་རྗེ་བྲང་དཀར། ཏེ་ལེ་ཁྱབ། ས་འདར་འཁྲིགས་པ། མི་ནག་གཏུམ་པ། ནག་པོ་བེམ་པ ༑ ཁ་གཡལ་ལྕེ་ཆེ། ནག་པོ་བཀྲག་མེད། གཟའ་བདུད་ནག་པོ་ལ་སོགས་ཏེ། བདུད་ཀྱི་རྒྱལ་པོ་བཅུ། བློན་པོ་བསྐོས་འདེབས་བདུན། གྱེད་པ་སྡེ་བཞི། ཀུང་པ་སྡེ་བཞི། ཕོ་ཉ་བླ་རྐུན། རྒྱ་ས་རྨག༷་བཅུ་གསུམ། འཆིང་བའི་ཞགས་ཐོགས། གཅོད་པའི་སྟྭར་ཐོགས། བརྔ་བའི་ཟོར་ཐོགས། འཛེད༷་པ་འགྱོགས་ཐོགས། གཤན་པ་གྲི་ཐོགས། བདུད་རིགས་སྟོང་ཕྲག་བརྒྱད་ཅུ་ཐམས་ཅད་ལ་ཀཱི་ལ་ཡའི་ཕུར་དབལ་མི་སྟོན། ཞེས་པ་ནས། གནོད་འགལ་མ་མཛད་ ཀྱི་བར་ཀུན་ལ་འགྲེའོ།། བདུད་མི་ལ་མ་ལབ་ ( བབ ) ཁྲམ་ཤིང་ལ་མ་འདེབས། ཕོ་བདུད་གཡས་སུ་སྒྱུར། མོ་བདུད་གཡོན་དུ་སྒྱུར། སྤྱི་བདུད་མཁའ་ལ་སྒྱུར། གཞན་ཡང་དམུའི་རྒྱལ་པོ། དམུ་རྒྱལ་གེ་ཐུང༌། དམུ་རྗེ་ལེགས་པ། དམུ་ལྕམ་ཕྲ་མོ་ལ་སོགས་པ་དམུའི་རིགས་སུ་གྱུར་པ་ཐམས་ཅད་ལ།

ཀཱི་ལ་ཡའི༴ དམུ་གབ་མ་འགེབས། དམུ་རྡོ་མ་རྡེག དམུ་ལྕེ་དང༌། དམུ་ཞྭ་དང༌། དམུ་འབྲུམ་དང༌། དམུ་ལྐུགས་དང༌། དམུ་ཆུ་མ་གཏོང༌། གཞན་ཡང་བཙན་རྗེ་མཐུ་བོ་ལག་རིང༌། ཡམ་ཤུད་དམར་པོ། ཆེ་བཙན་གྱི་རྒྱལ་པོ་ཡང་ནེ་བེར། བཙུན་མོ་ལ་མགོ་གཡུ་མཚོ། བློན་པོ་ཀེ་ཏ་བཞི་ཅུ་རྩ་གཉིས། ལྐུགས་པ་སྡེ་བཞི། རྩལ་ཐོགས་རྒྱུད་ཀྱི་གྲི་བཙན་དམར་པོ། ཕྱིའི་སྒོ་བ། ནང་གི་སྒོ་བ། སྨན་འབྲོག་རོལ་མོ་བདུན་ཅུ། གྲི་བཙན་སུམ་རྒྱ་དྲུག་ཅུ། བྲག་གདོང་དམར་པོ། བསེ་གདོང་ཁྲ་བོ། དམག་དཔོན་འཁོར་དང་བཅས་པ། ཡབ་ཡ་བ་སྐྱ་གཅིག རོལ་པ་སྐྱ་བདུན། སྐྱོ་བ་ཀླུ་བཙན། ལྷ་བཙན་རོལ་པའི་རྒྱལ་པོ། བྷང་བཙན ༑ གཞན་བཙན་སྨུག་པོ། གདོང་བཙན། སེ་བཙན། བྲག་བཙན། བདུད་བཙན ༑ གྲི་བཙན། ཀླུ་བཙན། ཡུལ་བཙན། ཤར་དྲི་ཟའི་བཙན། ལྷོ་གཤིན་རྗེའི་བཙན ༑ ནུབ་ཀླུའི་བཙན། བྱང་གནོད་སྦྱིན་གྱི་བཙན། བཙན་ཕྲན་ཉི་ཁྲི་ཆིག་སྟོང་པོ་ཐམས་ཅད་ལ། ཀཱི་ལ་ཡའི༴ གྲི་འཐབ་དང་གཟེར་ནད་མ་གཏོང་ཞིག གཞན་ཡང་འོད་ལྷ་དཀར་པོ། ཡ་ཆོས་དཀར་པོ། འུས་རང་དཀར་པོ། ཚངས་པ་དུང་གི་ཐོར་ཚུགས་ཅན། གནམ་ལྷ་བྱང་ཆུབ། ལི་བྱིན་ཧ་ར། ཉི་སྤང་སད། ཟླ་སྤང་སད། སྐྱ་རེངས་གསེར་ཕྲེང་ཅན། གཡུ་ཕྲེང་ཅན། དུང་ཕྲེང་ཅན། མཆོང་ཕྲེང་ཅན། གཟི་ཕྲེང་ཅན་ཏེ་ཕྲེང་ལྔ། ཤེལ་གྱི་སྲོག་བདག་དམར་པོ། རྡོ་རྗེ་ལེགས་པ། རྡོ་རྗེ་གཞོན་ནུ། རྡོ་རྗེ་ལྡེ་དཀར། རྡོ་རྗེ་བྱེ་བྲག་སྐྱེས། བཙན་འགོང་དམར་པོ། ནམ་མཁའ་ལ་གནས་པའི་རྒྱལ་པོ། ས་གཞི་ལ་གནས་པའི་རྒྱལ་པོ་འཁོར་དང་བཅས་པ་ཐམས་ཅད་ལ། ཀཱི་ལ་ཡའི༴ སྨྱོ་འབོགས་དང༌། བརྒྱལ་ནད་མ་གཏོང༌། གཞན་ཡང་མི་རིགས་ཀྱི་དབང་དུ་བྱས་ན། ས་གཞི་ལ་བསྐྱེད་པའི་རྒྱལ་པོ་སྡེ་བཞི། དཀར་སྨུག་གནག་གསུམ། གྲུ་འདེགས་མ་བཞི། དཀར་སེར་དམར་ལྗང་སོགས་སྡེ་བཞི། བྱ་ཞོན་མ། བོང་ཞོན་མ། དྲེའུ་ཞོན་མ། མཛོ་ཞོན་མ། ནག་མོ་ཁལ་དཀར་གྱི་སྟེང༌། ལྷོ་དཀར་འདབ་ཁྲའི་བདག་མོ། རྒྱུ་གཟེར་ཁྲག་ནད་ཀྱི་བདག་མོ ༑ བལ་ནད་གླང་ཐབས་ཀྱི་བདག་མོ།

རྒྱ་ནད་མིག་སེར་གྱི་བདག་མོ། འབྲུམ་བུ་གཡས་མའི་བདག་མོ། བདུད་མོ་མེའི་ཕོད་ཁ་ཅན། ཆུའི་ཕོད་ཁ་ཅན། རླུང་གི་ཕོད་ཁ་ཅན། ནད་ཀྱི་ཕོད་ཁ་ཅན། རི་རབ་ཀྱི་མ་མོ། གླིང་གི་སྲིན་མོ། དུར་ཁྲོད་ཀྱི་ཤ་ཟ་མོ། བཏིང་གི་བདུད་མོ། ཆུའི་ཀླུ་མོ། མཁའི་དཔྲལ་མོ། བྱང་གི་འབྲོག་མོ ༑ དམུ་སྨན་དང་བྱང་སྨན། སྨན་བཙུན་དང་ཀླུ་བདུད་མོ་ལ་སོགས་པ་མོ་རིགས་ཀྱི་གདོན་ཐམས་ཅད་ལ། ཀཱི་ལ་ཡའི༴ དལ་ཁ་དང་རིམས་ནད་མ་གཏོང་ཞིག གཞན་ཡང་ཀླུ་རྒྱལ་རིགས། རྗེ་རིགས། བྲམ་ཟེའི་རིགས་དང༌། དམངས་རིགས། ས་འཛིན་པ་ཚེ་རིང༌། རྫུ་འཕྲུལ་དང་ལྡན་པ། དབང་ཆེ་བ། རཏྣའི་གཞལ་མེད་ཁང་ཆེན་པོ་ལ་གནས་པའི་ཀླུའི་རྒྱལ་པོ་འཁོར་དང་བཅས་པ་ཐམས་ཅད་དང༌། ཀླུ་ཕལ་པ་རིགས་བཞི་དང༌། བཱ་སུ་ཏ་རིགས་དྲུག་དང༌། ཀླུ་ཆུ་ལ་གནས་པ། གཉན་ཤིང་ལ་གནས་པ། ས་བདག་ས་ལ་གནས་པ། ཞིང་སའམ། ཁང་སའམ། དུར་སའམ། མཚེའུ་ལྟང་ལྟེང་མ། ཆུ་མིག་འཇག་འཇིག་གམ། སིང་མ་གྱ་གྱུའམ། ཚིགས་གྱ་གྱུའམ། ལུ་མ་བྲང་བྲེང་ལ་གནས་པ་སོགས་ཁྱེད་རྣམས་ལ། ཀཱི་ལ༴ མཛེ་ཤུ་དང་གཡན་པ་མ་གཏོང༌། འབྱུང་པོ་གྲོང་རྒྱུ་བ་དམ་ཉམས་པ་ཀུན་གྱི་རྒྱབ་མ་བྱེད། བྱས་ན་སྤལ་པ་རྨ་ཅན་གཅིག་གིས་སྦལ་པའི་དོང་རུལ། རྟ་རིད་རྔོ་ཅན་གྱིས་ཡོ་མའི་ཁྱུ་འཕུང་བ་བཞིན་དུ། ཁྱེད་རང་ཡང་འཕུང་འགྲོ། དེ་བས་ན་བདེ་བར་གཤེགས་པའི་བཀའ་ཁྱད་དུ་མ་གསོད། སྦྱིན་པ་ཆུད་མ་གསོན། ལྷ་འདྲེ་དམ་བཙན ༑ སྤྱང་ཀི་སྔོན་པོ་ཡང་གཙོང་ལ་མི་འགོམས་པ་ཡིན་པས། ཞི་བའི་ངང་ལ་བཞུགས་ཤིག འབྱུང་པོ་གྲོང་རྒྱུ་ལྟོགས་འདོད་ཅན། ཁྱི་གཟུགས་ཕྱིར་འབྲེང་བ། མི་འགྲུལ་ཕྱིར་འོང་བ། སྲོད་ཀྱི་འཇབ་རྐུ། ཐོ་རེངས་ཀྱི་རྐུན་བུ། གཤིན་གྱི་དྲ་དྲི་ཁྱོད་ཉོན་ཅིག ཚེ་ལ་སྔ་ཕྱི་ཡོད། ལས་ལ་རྒྱུ་འབྲས་ཡོད། སྐྱེ་གནས་ལ་བདེ་སྡུག་ཡོད་པས། ཁྱོད་ཚེ་སྔ་མ་ལ་ལས་ངན་པ་སྤྱད་པས། ད་ལྟ་ཡི་དྭགས་གནོད་སེམས་ཅན་འདི་འདྲར་སྐྱེས་པ་ཡིན། བཅོམ་ལྡན་འདས་ཀྱིས་འདུས་བྱས་ཐམས་ཅད་མི་རྟག་པ།

སྐྱེ་ཞིང་འཇིག་པའི་ཆོས་ཅན། ཞེས་གསུངས་པས། ཁྱེད་ཀྱང་འཆི་བའི་དུས་འོང་ངོ༌། །ཤི་ནས་མེད་པར་མི་འགྲོའོ། །སེམས་ཅན་ལས་ཀྱི་རྗེས་སུ་འབྲངས་ཏེ། མདོ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ།།ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར།། ཞེས་གསུངས་པས། ཡང་ཡང་སྐྱེ་དགོས་སོ། དེ་ཡང་ལས་དགེ་བས་བདེ་འགྲོར་སྐྱེ་ལ། སྡིག་པས་ངན་འགྲོར་སྐྱེ་སྟེ། ས་བོན་ཚ་བ་རྣམས་ལ་ནི། །འབྲས་བུ་ཚ་བ་སྐྱེ་བར་འགྱུར། །ས་བོན་མངར་བ་རྣམས་ལ་ནི། །འབྲས་བུ་མངར་བ་སྐྱེ་བར་འགྱུར ༑ ༑ ཞེས་དང༌། སློབ་དཔོན་རྟ་དབྱངས་ཀྱིས། དགེ་བ་ཡིས་ནི་བདེ་བ་འབྱུང་ ༑ ༑ སྡིག་པ་ཡིས་ནི་སྡུག་བསྔལ་འབྱུང༌། །ཞེས་དང༌། ཡུམ་ལས། གཅིག་ཏུ་ནག་པོའི་ལས་ཀྱི་རྣམ་པར་སྨིན་པས། སེམས་ཅན་དམྱལ་བ་དང་བྱོལ་སོང་དང༌། ཡི་དྭགས་དང༌། གཤིན་རྗེའི་འཇིག་རྟེན་ཞེས་གསུངས་པ་དང༌། སློབ་དཔོན་འཕགས་པས་ཀྱང༌། འཆི་བའི་དུས་ལ་བབ་ན་སྡིག་པ་ཡི། །ལས་ཀྱི་འབྲས་བུ་གང་ལགས་མངོན་པར་འགྱུར། །ཞེས་གསུངས་པས། ཁྱེད་ཀྱང་ལས་ངན་པའི་ལུས་ཞིག་འོག་ཏུ་སེམས་ཅན་དམྱལ་བ་ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ། མནར་མེད་པར་སྐྱེས་ནས། དེར་མེ་མ་མུར་གྱི་འོབས། རོ་མྱག་གི་འདམ། སྤུ་གྲི་བརྡལ་བའི་ཐང༌། རལ་གྲི་ལོ་མའི་ནགས། ཤལ་མ་རི་ཡི་སྡོང་པོ། ཐལ་ཚན་གྱི་ཆུ་བོ་རབ་མེད་ལ་སོགས་པ་སྡུག་བསྔལ་བཟོད་པའི་ཐབས་མེད་པ། འཕགས་པའི་ཐུགས་རྗེས་ཀྱང་མི་སྐྱོབ་ན ༑ ལས་མ་ཟད་བར་ཐོན་པའི་དུས་མི་འོང་སྟེ། ཡུམ་ལས་འཇིག་རྟེན་གྱི་ཁམས་འདི་མེས་ཡོངས་སུ་འཇིག་པའམ། ཆུས་ཡོངས་སུ་འཇིག་པའི་ཚེ་ཡང༌། སེམས་ཅན་དམྱལ་བ་པ་དེ་དག་ཤར་ཕྱོགས་ཀྱི་སེམས་ཅན་དམྱལ་བ་ཆེན་པོར་འདོར་བར་འགྱུར། དེ་དག་ཏུ་ཡང་མེ་དང་ཆུ་དང་རླུང་གིས་འཇིག་པའི་ཚེ། ལྷོ་དང༌། ནུབ་དང༌། བྱང་དང༌། བྱང་ཤར་དང༌། ཤར་ལྷོ་དང༌། ལྷོ་ནུབ་དང༌། ནུབ་བྱང་དང་ ༑ སྟེང་དང༌།

འོག་དང༌། ཕྱོགས་བཅུའི་སེམས་ཅན་དམྱལ་བ་ཆེན་པོར་སྐྱེ་བར་འགྱུར་རོ། །ཞེས་གསུངས་པས། ཐོན་པའི་དུས་མེད་དོ། །དེ་བས་ན་ལས་ངན་པའི་འཕྲོ་ཆོད། ལམ་ནོར་བ་ལས་ལོག་པ་ཡིན། བདེ་བར་གཤེགས་པའི་བཀའ་དང༌། ལས་རྒྱུ་འབྲས་ཁྱད་དུ་མ་གསོད། ས་གཞི་འདི་ནམ་མཁའ་ལ་འཕགས་ཀྱང་སྲིད། ཉི་ཟླ་ནི་ས་ལ་ལྟུང་ཡང་སྲིད། ཆུ་ཀླུང་ཆེན་པོ་ནི་གྱེན་ལ་ལྡོག་ཀྱང་སྲིད། བདེ་བར་གཤེགས་པའི་བཀའ་ནི་གཞན་དུ་འགྱུར་མི་སྲིད་དོ། །ཞེས་གསུངས་པས། གཞན་ལ་གནོད་པ་རྫུན་གྱི་ཚིག །སྨྲ་བའི་ཚིག་དེ་རྒྱུ་མེད་ཕྱིར། ། ཉེས་ཟད་ངག་ཏུ་ཤེས་པར་བྱ། །ཞེས་གསུངས་པས། བདེ་བར་གཤེགས་པའི་བཀའ་ལ་ཉོན་ཅིག རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག ༑ མཚོན་ཆས་མི་འཇིགས་གང་ཡང་མེད། །འཆི་བའི་སྲོག་ལ་ཀུན་ཀྱང་འཛེམ ༑ ༑ ཞེས་གསུངས་པས། ཁྱེད་རང་ལ་ཡང་གནོད་པ་ཆེན་པོ་བྱས་ན་དགའམ ཁེ་ཆུང་ཞིང་ཉེན་ཆེ་བ་ལ་མ་གོལ་བར་སོང་ཞིག ནམ་མཁའ་སྟོང་པ་ལ་གཤོག་རུ་ འཛིང་བའི་དོན་མེད། ཐང་ཁ་ཡངས་པོ་ལ་རྟ་རྐྱང་ཐུག་པའི་དོན་མེད་དོ། །དེས་ ན་ཁྱོད་རང་གི་ས་དང་རང་གནས་སུ་སོང་ཞིག་དེངས་ཤིག་བྱེར་ཅིག གལ་ཏེ་བདེན་པ་བདར་ཀྱང་མི་ཉན་ཏེ། ཞི་བས་འཀྲོལ་ཡང་མི་ཉན། བཀུར་སྟིས་མཆོད་ཀྱང་མི་འགྲོ་ན། །བདེན་པ་ཆེན་པོའི་ཆད་པ་དང༌། བདེ་བར་གཤེགས་པའི་བཀའ་ཆད་ཀྱིས། ཁྱེད་བརླག་པས་ན་མཐའ་མེད་པ་དང༌། མགོ་བོ་ཨརྫ་ཀའི་དོག་པ་བཞིན་དུ། ཚལ་པ་བདུན་དུ་འགས་པར་འགྱུར་རོ། །ཤིན་ཏུ་གདུག་པ་དྲག་པོ་ལ། །ཞི་བས་ཉེ་བར་མི་སྦྱོར་བར། །འདི་མཁྱེན་རྡོ་རྗེ་འཆང་ཆེན་གྱིས། ཁྲོ་བོར་དེ་བཞིན་སྐུ་སྤྲུལ་མཛད། །ཅེས་གསུངས་པས། གོང་དུ་སྨོས་པའི་གསང་སྔགས་དང༌། རིག་སྔགས་དང༌། ཁྲོ་བོ་དང༌། ཁྲོ་མོ་དང༌། ཕྱག་བརྙན་དང༌། ཕོ་ཉའི་ཚོགས་ཐམས་ཅད་ཀྱིས། ཁྱེད་རྣམས་ཐལ་བར་བརླག་པར་འགྱུར་རོ། །རྒྱལ་བ་སྲས་བཅས་ང་ཡི་དཔུང༌། །ཚངས་པ་བརྒྱ་བྱིན་ང་ཡི་དཔུང༌། །འབྱུང་བ་བཞི་པོ་ང་ཡི་དཔུང༌། །ཐམས་ཅད་ང་ཡི་དཔུང་གྱུར་ནས།

ཁྱེད་རྣམས་བརླག་པར་འགྱུར་ངེས་སོ། །དེ་བས་ན་སོང་ཞིག བྱེར་ཅིག དེངས་ཤིག ཚངས་པའི་གཟི་བརྗིད་ཀྱིས་ཐལ་བར་བརླག་པར་འགྱུར་རོ། །བརྒྱ་བྱིན་གྱི་རྡོ་རྗེས་ཁྱེད་ཀྱི་ལུས་ངག་འབིགས་པར་འགྱུར་རོ། ཁྱབ་འཇུག་གི་འཁོར་ལོས་ཤོག་པར་འགྱུར་རོ། །དེ་བས་ན་སོང་ཞིག བྱེརཅིག དེངས་ཤིག སརྦ་བིགྷྣ་གཙྪ། 

ཞེས་བརྗོད་ཅིང་དྲག་སྔགས་བཟླས་སོ། །རྗེ་བཙུན་གྲགས་པ་རྒྱལ་མཚན་གྱིས་མཛད་པའི་བདེན་བདར་ཆེན་མོ་རྫོགས་སོ། །སྤྱིར་གཏོར་མ་དང་བདེན་བདར་ལན་གསུམ་བྱས་ནས་གདུངས་ན་མི་ཐུལ་མི་སྲིད་དོ། །སེམས་ཅན་ལ་ཕན་ཐོགས་པར་གྱུར་ཅིག། །།མངྒ་ལཾ།། འདིའི་མ་ཕྱི་གཅིག་ལས་མ་རྙེད་ལ་ཡིག་ནོར་རྣམས་བཅོས་ཡོད། ཐེ་ཚོམ་ཅན་ལ་རྟགས༷༑ འདི་འདྲ་རེ་ཡོད་པས་བློ་ལྡན་རྣམས་ཀྱིས་དཔྱོད་མཛོད།། །། དཀར་པོ་རྣམ་གསུམ་དང་འཕགས་པའི་གསུང་རབ་ཁ་སྐོང་པོད་གཉིས་པ། མེས་པོའི་ཞུལ་བཞག་ལས། ས་སྐྱ་བཀའ་འབུམ། PAGE 200PAGE 199