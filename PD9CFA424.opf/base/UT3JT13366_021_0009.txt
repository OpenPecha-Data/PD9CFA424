བདེ་སྐྱིད་དང༌། མཐར་ཐུག་རྣམ་གྲོལ་གསུམ་གྱི་འབྲས་བུ་བསྒྲུབ་པའི་རྟེན་དུ་དལ་འབྱོར་གྱི་ལུས་དགོས་ཤིང་དེ་སྒྲུབ་པའི་ཐབས་ཆོས་ཡིན་པས། ཆོས་བྱེད་པ་ལ་ འབད་དགོས། དེའང་ཆོས་ཐམས་ཅད་བསྒྲུབ་པའི་གཞི་ཚུལ་ཁྲིམས་རིན་པོ་ཆེ་ཡིན། དེའང་ཡང་དག་པར་བླང་བའི་ཚུལ་ཁྲིམས་དེ་ཡུལ་དང་ཆོ་ག་ཕུན་སུམ་ཚོགས་པས་བླངས་ན་སྐྱེ་ལ་མ་བླངས་ན་མི་སྐྱེ། ལེན་པ་ལའང་འགལ་རྐྱེན་བར་ཆད་དང་བྲལ་བ་དང་

༑ མཐུན་པའི་རྐྱེན་ཕུན་སུམ་ཚོགས་པ་གཉིས་དགོས། དེ་ལ་བར་ཆད་ཕལ་ཆེ་བ་ཁྱོད་ལ་མེད་ཀྱང་ཆོ་ག་ཚང་བར་བྱ་བའི་དོན་དུ་དེ་བཞིན་གཤེགས་པའི་གསུང་ལས་འབྱུང་བ་བཞིན། ངས་ ¡Ã དྲིའི་ ( ¡¶ ཞ ¡· དྲི་ཡིས ) ལན་ཐོབ་ཅིག་ཅེས་བརྗོད་ལ་བར་ཆད་དྲི་བར་བྱའོ། །དེ་ལ་བར་ཆད་རྣམས་མེད་པར་ལན་བཏབ་པ་དང༌། དེ་ལྟར་འགལ་རྐྱེན་བར་ཆད་དང་བྲལ་བ་རྐྱང་པས་མི་ཆོག་མཐུན་རྐྱེན་ཕུན་སུམ་ཚོགས་པ་ཚང་དགོས། དེ་ལ་ལྔ་ཡོད་པ་ལས། སངས་རྒྱས་དང༌། ཆོས་ཀྱི་རྟེན་རབ་དུ་གནས་པ་བྱས་པའང་བཞུགས། དགེ་འདུན་མཚན་ཉིད་དང་ལྡན་པ་གྲངས་ཚང་བ་དང་མཁན་པོར་གྱུར་པ་ཁོ་བོ་དང༌། སློབ་དཔོན་དུ་གྱུར་པ་ཁོང་རྣམ་པ་བཞུགས་པ་འདིས་བླང་བའི་ཡུལ་ཚང༌། རྟེན་མཐུན་པའི་རྐྱེན་ཁྱེད་རང་རྣམས་ཡིན། དེའང་གླིང་གསུམ་དུ་སྐྱེས་པའི་སྐྱེས་པ་དང་བུད་མེད་ལུས་དང་བསམ་པ་ནར་སོན་པ། ཆོ་གའི་སྤྱོད་ཡུལ་དུ་གྱུར་པ་དགོས་ཏེ་དེའང་ཚང༌། ཡོ་བྱད་ལ་ཆོས་གོས་དང་ཤམ་ཐབས་ ལྷུང་བཟེད་གདིང་བ་ཆུ་ཚགས་རྣམས་ཀྱང་མཚན་ཉིད་དང་ལྡན་ཞིང་མཁན་པོའི་ཚིག་གིས་གནང་བ་ཞིག་དགོས་པ་ལ། རང་ལ་མེད་ན་གཡར་པོས་ཀྱང་གོ་ཆོད་པར་བཤད་པ་ཡིན། དེ་ཁྱེད་རྣམས་ལ་གཡར་པོ་ཚུན་ཆད་ཀྱི་སྒོ་ནས་ཀྱང་ཚང་བར་ཡོད་པ་ཡིན། བསམ་པ་མཐུན་པའི་རྐྱེན་ལ་ངེས་པ་ལྔ་དང་བྲལ་བ་ཞེས་བྱ་བ་ནི། གནས་ངེས་པ་དང་བྲལ་བ་གནས་གང་དུ་སྡོད་ཀྱང་བསྲུང༌། དུས་ངེས་པ་དང་བྲལ་བ་དུས་ཐམས་ཅད་དུ་བསྲུང༌། ཚེ་ངེས་པ་དང་བྲལ་བ་འཁྲུག་པ་དང་འཐབ་པ་དང་སྐྱིད་བྱེད་པ་ལ་སོགས་པ་གནས་སྐབས་ཐམས་ཅད་དུ་བསྲུང༌། ཡན་ལག་ངེས་པ་དང་བྲལ་བ་དགེ་ཚུལ་གྱི་སྡོམ་པ་ཡན་ལག་མ་ཚང་བ་མེད་པ་བསྲུང༌། ཡུལ་ངེས་པ་དང་བྲལ་བ། སྡོམ་པ་དང་འགལ་བ་སྐྱེད་པའི་ཡུལ་མཐའ་དག་ལ་དམིགས་ཏེ་བསྲུང་སྙམ་པ་གྱིས། དེ་ངེས་པ་ལྔ་དང་བྲལ་བ་ཡིན། ཀུན་སློང་ལ། ཐམས་ཅད་དུ་མྱ་ངན་ལས་འདས་པའི་བསམ་པས་ཟིན་པ་ཞེས་བྱ་བ་བདག་གིས་འཁོར་བའི་སྡུག་བསྔལ་རྒྱུ་དང་ བཅས་པ་སྤང༌།

རྣམ་གྲོལ་མྱ་ངན་ལས་འདས་པ་ཐོབ་པར་བྱ། དེའི་དོན་དུ་སྡོམ་པ་ བླངས་ལ་བསྲུང་ སྙམ་དུ་སྒོམས། འདུན་པའི་ཀུན་སློང་བདག་གིས་ཅི་ནས་ཀྱང་དགེ་ཚུལ་གྱི་སྡོམ་པ་ཐོབ་ན་ཅི་མ་རུང་སྙམ་པའི་འདུན་པ་གྱིས། ཐོབ་དུས་གོ་བ་ནི་སློབ་དཔོན་གྱིས་སྡོམ་པ་སྐྱེའོ་ཞེས་གསུང་བའི་ཚེ་སྐྱེ་འགྱུར་དང༌། སྐྱེས་སོ་ཞེས་ གསུང་པའི་ཚེ་སྐྱེས་ཟིན་དུ་གོ་བར་གྱིས། དེ་དག་བསམ་པ་མཐུན་པའི་རྐྱེན་ཡིན། ཆོ་ག་མཐུན་པའི་རྐྱེན་ལ། བདག་དཀོན་མཆོག་གསུམ་གྱི་རྗེས་སུ་མཁན་སློབ་དགེ་འདུན་དང་བཅས་པས་རབ་ཏུ་དབྱུང་བར་ཞུ་སྙམ་དུ་འདུན་པ་བསྐྱེད་ལ་རྗེས་སུ་ཟློས་ཤིག་ཅེས་བརྗོད་ནས། ན་མོ་བུདྡྷཱ་ཡ། ན་མོ་དྷརྨཱ་ཡ། ན་མཿ སཾ་གྷཱ་ཡ། བཅོམ་ ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སོ། །དེས་ལེགས་པར་གསུངས་པའི་དམ་པའི་ཆོས་ནི ༑ ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། རྣམ་པར་དཀར་བ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོ་རང་གིས་རིག་པར་བྱ་བའོ། །བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ནི། ལེགས་པར་ཞུགས་པ། རིགས་པར་ ཞུགས་པ། དྲང་པོར་ཞུགས་པ། མཐུན་པར་ཞུགས་པ། ཆོས་རྗེས་སུ་བསྒྲུབ་པ་སྟེ ༑ དེ་དག་གི་རྗེས་སུ་བདག་ཀྱང་རབ་ཏུ་དབྱུང་དུ་གསོལ། ཞེས་ལན་གསུམ་གསོལ་བ་གདབ་བོ། །དེ་ལྟར་གསོལ་བ་བཏབ་ནས། ཆོ་ག་དངོས་ནི། འདུལ་བ་མདོ་ལས། དགེ་བསྙེན་ཉིད་དང༌། དགེ་ཚུལ་ཉིད་དང༌། དགེ་སློང་ཉིད་སྔ་མ་སྔ་མ་བསྙེན་པར་མ་རྫོགས་པར་ཕྱི་མ་ཕྱི་མ་མི་བྱའོ། །ཞེས་འབྱུང་བས་ཐོག་མར་དགེ་བསྙེན་བྱ་བས། སངས་རྒྱས་ལ་ཕྱག་འཚལ། དེ་ནས་སློབ་དཔོན་ལ་ཕྱག་འཚལ་ལ། སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཐོབ་པར་བྱ།

དེའི་དོན་དུ་དགེ་བསྙེན་གྱི་སྡོམ་པ་བླང་སྙམ་དུ་སྒོམས་ལ། ལད་མོ་གྱིས་ཞེས་བརྗོད་ནས་བཙུན་པ་དགོངས་སུ་གསོལ ༑ དགེ་བསྙེན་གྱི་ཆོ་གའོ། །དེ་ནས་གཉིས་པ་དགེ་ཚུལ་དུ་བསྒྲུབ་པ་ལ་སྦྱོར་བ་དང་དངོས་གཞི་གཉིས། སྦྱོར་བ་ལ་བཞི། །དགེ་འདུན་ལ་ཞུ་བ། མཁན་པོར་ གསོལ་བ་གདབ་པ། རྟགས་དང་ཆ་ལུགས་སྦྱིན་པ། བར་མ་རབ་ཏུ་དབྱུང་བའོ། ། དང་པོ་ནི་རབ་ཏུ་འབྱིན་པར་གསོལ་ བ་འདེབས་པ་ལ་ཁྱེད་ཀྱི་ཚིག་གིས་གསོལ་བ་བཏབ་པས་མི་ཕན་བསྙེན་པར་རྫོགས་པའི་དགེ་སློང་གཅིག་གིས་ཆོ་ག་ལས་འབྱུང་བ་བཞིན་གསོལ་བ་འདེབས་དགོས་པ་ཡིན་པས། ངས་གཏད་ཅེས་བརྗོད་ནས་ཞུ་བ་བྱེད་པ་ལ་གཏད་ལ། དེས་ཀྱང་བར་ཆད་དག་གམ་ཞེས་དྲིས་ལ་ཞུ་བ་བྱའོ། །དེ་ནས་ཁྱེད་རབ་ཏུ་འབྱུང་བ་ལ། འབྱིན་མཁན་གྱི་མཁན་པོ་ཞིག་དགོས། དེའི་མཚན་ཉིད་བཙུན་པ་བརྟན་པའི་ཡན་ལག་ཏུ་བསྙེན་པར་རྫོགས་ནས་ལོ་བཅུ་ལོན་པ་དང༌། མཁས་ཤིང་ཕན་འདོགས་པའི་ཡན་ལག་ཏུ་ལྔ་ཕྲུག་ཉི་ཤུ་རྩ་གཅིག་ལས་གང་ཡང་རུང་བ་དང་ལྡན་པ་དང༌། མེད་དུ་མི་རུང་བ་འདུལ་བའི་ཆོ་ག་ཡན་ལག་དང་བཅས་པ་ཤེས་པ་གཅིག་དགོས་པ་ཡིན་ནའང་ང་ལ་ཅི་རིགས་པར་ཚང་བ་ཡིན་པས། སྔར་སློབ་དཔོན་ཡིན་ཡང༌། ད་མཁན་པོར་གསོལ་བ་གདབ་སྙམ་པའི་འདུན་པ་གྱིས་ལ་ལད་མོ་གྱིས་ཞེས་བརྗོད་ནས་གསོལ་བ་གདབ་བོ། །དེ་ནས་རྟགས་སྦྱིན་པ་ནི། མཁན་པོའི་ཚིག་གིས་དགེ་སློང་གཅིག་ལ་བསྒོས་ལ། སྤྲོ་བ་དྲིས་ནས་གཙུག་ཕུད་བཞར་ཏེ་ཁྲུས་བྱས་ནས་མཁན་པོའི་རྐང་པ་ལ་སྤྱི་བོས་གཏུགས་ལ། ཆོས་གོས་ཤམ་ཐབས་རྣམས་མཁན་པོའི་ཚིག་གིས་བྱིན་ལ་གོན་དུ་གཞུག་གོ། །། དེ་ནས་བར་མ་རབ་ཏུ་དབྱུང་བའི་ཕྱིར་ཐོག་མར་སངས་རྒྱས་དང༌། དེ་ནས་མཁན་པོ་ལ་ཕྱག་འཚལ་དུ་བཅུག་ལ་མིང་བྱིན་ནས། བདག་དུས་འདི་ནས་བཟུང་ནས་ཇི་སྲིད་འཚོའི་བར་དུ་དཀོན་མཆོག་གསུམ་ལ་སྐྱབས། སྟོན་པ་སངས་རྒྱས་ཀྱི་རྗེས་སུ་རབ་ཏུ་འབྱུང་སྙམ་དུ་སོམས་ལ་ལད་མོ་གྱིས། ཞེས་བརྗོད་ལ་བར་མ་རབ་ཏུ་དབྱུང་བ་བྱའོ།

།དེ་ནས་མཁན་པོས་སློབ་དཔོན་ལ་གཏད་ཅིང༌། དེས་བར་ཆད་དག་པར་དྲིས་ནས། མཁན་པོའམ་སློབ་དཔོན་གང་རུང་ཞིག་གིས་ངེས་འབྱུང་དང་ངེས་པ་ལྔ་བྲལ་གྱི་བསམ་པ་གསལ་བཏབ་ནས་དགེ་ཚུལ་གྱི་སྡོམ་པའི་དངོས་གཞི་ བྱིན་ལ། ཐོབ་པའི་དུས་བརྗོད་ནས་བསླབ་པ་བརྗོད་པར་བྱའོ། །དེ་ནས་མཁན་པོའི་ ཕྱོགས་སུ་ཕྱག་འཚལ་དུ་བཅུག་ལ་བཀའ་དྲིན་ཆེ་ལགས་སོ། །ཞེས་བརྗོད་དུ་གཞུག་ གོ ༑ དགེ་ཚུལ་དུ་ཉེ་བར་བསྒྲུབ་པའོ། །དེ་ནས་དགེ་སློང་དུ་ཉེ་བར་བསྒྲུབ་པའི་ཕྱིར་ མཁན་པོ་དང་སློབ་དཔོན་དུ་འོས་པ་གཉིས་དང༌། དད་པའི་དགེ་འདུན་གསུམ་ཡན་ ཆད་བསོགས་ལ། ཉེས་ལྟུང་རྣམས་བཤགས་པ་རྒྱས་པའམ། ཡང་ན་སྤྱི་བཤགས་ ཙམ་བྱ། དེ་ནི་བསྒྲུབ་བྱ་རྣམས་ཕྱག་འཚལ་ནས་མེ་ཏོག་འབུལ་དུ་བཅུགམཁན་སློབ་ དགེ་འདུན་དང་བཅས་པས་སྤྱོད་ལམ་མཐུན་པར་ལངས་ནས། མཁན་པོས་ཚེ་དང་ ལྡན་པ་ཆེ་གེ་མོ་ཞེས་བགྱི་བ་ལ་སོགས་པ་དགེ་འདུན་ལས་བསྙེན་པར་རྫོགས་པར་འཚལ་བས། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བགྱི་བས་ལས་ཀྱི་ སློབ་དཔོན་འཛད་པར་ཞུ། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བགྱི་ བས་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་པར་ཞུ། འདིར་འདུས་པའི་ དགེ་འདུན་ཐམས་ཅད་ཀྱིས་དད་པའི་དགེ་འདུན་མཛད་པར་ཞུ། ཞེས་གསོལ་བ་ གདབ ༑ དེ་ནས་སངས་རྒྱསདང་ཆོས་དང་མཁན་པོ་ལ་སོགས་པའི་དགེ་སློང་རེ་རེ་ ལ་ཕྱག་གསུམ་གསུམ་འཚལ་དུ་གཞུག དེ་ནས་མཁན་པོས་འཁོར་བའི་སྡུག་བསྔལ་ དང་མྱ་ངན་ལས་འདས་པའི་ཕན་ཡོན་དང༌། ལམ་ཐམས་ཅད་ཀྱི་རྩ་བ་ཚུལ་ཁྲིམས་ ཡིན་པའི་རྒྱུ་མཚན་སྔ་མ་བཞིན་བཤད་ནས། ཁྱད་པར་དུ་སོ་སོར་ཐར་པའི་སྡོམ་པ་ རྣམས་ཀྱི་ནང་ནས། མཆོག་ཏུ་གྱུར་པ་དགེ་སློང་ཡིན་ཏེ། འཇམ་དཔལ་རྩ་བའི་རྟོག་ པ་ལས། སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ ཅན ༑ ༑ ངུར་སྨྲིག་འཛིན་པ་ཤཱཀྱའི་སྲས། །དགེ་སློང་རྣམས་ནི་ཡིན་པའི་ཕྱིར། །ཞེས་ འབྱུང་བས། སྡོམ་པའི་མཆོག་དགེ་སློང་ཡིན།

དགེ་སློང་དེའང་ཅི་བདེར་འགྲུབ་པ་ མ་ཡིན་ཏེ། འདུལ་བ་ལུང་གཅིག་ལས་འཕྲོས་པ་ལས། མངོན་དུ་གྱུར་པ་བཅུ་ལས་ འགྲུབ་པ་བཤད་དེ། དེའང་སངས་རྒྱས་ཆོས་དང་དགེ་འདུན་དང༌། །མཁན་པོ་སློབ་ དཔོན་བསྙེན་རྫོགས་འདོད། །ཡོ་བྱད་ཡོངས་སུ་དག་པ་དང༌། །གསོལ་དང་ལས་ནི་ མངོན་སུམ་མོ། །ཞེས་བྱ་སྟེ། རབ་གནས་དང་ལྡན་པའི་སངས་རྒྱས་ཀྱི་རྟེན་དང༌། ཆོས་ཀྱི་རྟེན་པུ་སྟི་དང༌། མཚན་ཉིད་དང་ལྡན་པའི་དགེ་འདུན་གྲངས་ཚང་བ་དང༌། མཁན་པོ་དང་ལས་ཀྱི་སློབ་དཔོན་དང་གསང་སྟེ་སྟོན་པ་སྟེ་མཚན་ཉིད་དང་ལྡན་པའི་མཁན་པོ་དང་སློབ་དཔོན་ཏེ་ལྔ་ནི་བླང་བའི་ཡུལ་ལོ། །རང་འཁོར་བའི་སྡུག་བསྔལ་ ལས་གྲོལ་ཞིང་མྱ་ངན་ལས་འདས་པའི་འབྲས་བུ་ཐོབ་པར་བྱ་བའི་དོན་དུ་བསྙེན་པར་རྫོགས་པར་འདོད་པ་དང༌། ཆོས་གོས་གསུམ་གདིང་བ། ལྷུང་བཟེད་ཆུ་ཚགས་ མཚན་ཉིད་དང་ལྡན་ཞིང་མཁན་པོས་བྱིན་གྱིས་བརླབས་ཏེ་གནང་བའི་ཡོ་བྱད་དང༌། སྐྱེ་བ་དང༌། གནས་པ་དང༌། མཛེས་པ་དང༌། ཁྱད་པར་དུ་འགྲོ་བའི་བར་ཆད་བཞི་ ཡོངས་སུ་དག་པ་དང༌། སྦྱོར་བའི་ཆོས་སྔོན་དུ་འགྲོ་བའི་གསོལ་བ་དང༌། ལས་བརྗོད་པ་གསུམ་དང་བཞི་ནི་ཆོ་ག་སྟེ་མངོན་དུ་གྱུར་པའི་ཆོས་བཅུ་ཀ་ཚང་འོང་བ་ཡིན ༑ དེ་ལ་སྦྱོར་བ་ལ་ཆོས་ལྔ། གང་གིས་བསྙེན་པར་རྫོགས་པར་བྱེད་པའི་མཁན་པོ་ལ་གསོལ་བ་གདབ་པ། གང་བསྙེན་པར་རྫོགས་པར་བྱ་བའི་བསྒྲུབ་བྱ་ལ་ཡོ་ བྱད་སྦྱིན་པ། བར་ཆད་དང་བྲལ་བ་ངེས་པར་བྱ་བའི་ཕྱིར་གསང་སྟེ་སྟོན་པས་ལྐོག་ ཏུ་བར་ཆད་དྲིས་ནས་ནང་དུ་འཇུག་པར་ཞུ་བ། གང་ལ་རག་ལས་པའི་ཡུལ་དགེ་ འདུན་ལ་གསོལ་བ་གདབ་པ། དགེ་འདུན་ཐུགས་ཆེས་པར་བྱ་བའི་ཕྱིར་ནང་དུ་བར་ཆད་དྲི་བར་བྱའོ། །དེ་ལྟར་སྦྱོར་བ་ལྔ་ཚང་བའི་རྗེས་ལ། མཁན་སློབ་གང་རུང་ གིས་ངེས་འབྱུང་དང་ལྡན་པའི་འདུན་པ་དང༌། ངེས་པ་ལྔ་བྲལ་གྱི་ཡིད་དང༌། ཐོབ་ དུས་གོ་བའི་ཀུན་སློང་རྣམས་བསྐྱེད་ནས་སློབ་དཔོན་གྱིས་གསོལ་བ་ལན་ཅིག་དང༌།བརྗོད་པ་ལན་གསུམ་གདོན་ནོ།

།དངོས་གཞིའོ། །དེ་ནས་ལས་བརྗོད་པའི་སློབ་དཔོན་མ་ཡིན་པའི་དགེ་སློང་གཞན་ཞིག་གིས་དེ་ལྟར་དངོས་གཞི་ཡན་ཆད་ཀྱིས་ཁྱེད་རྣམས་ཀྱིས་དགེ་སློང་གི་སྡོམ་པ་ཐོབ་པ་ཡིན། རྗེས་ཀྱི་བྱ་བ་ལ་གཉིས་ཡོད་པའི་ཐོབ་དུས་གོ་བ་འདི་ཡིན། ཁྱེད་རྣམས་བསྙེན་པར་རྫོགས་པའི་ལོ་དང༌། ཟླ་བ་དང་ ༑ ཚེས་གྲངས་དང༌། དུས་ཚོད་སྐྱེས་བུ་དང༌། རྐང་པའི་བར་བརྗོད་ལ་དེའི་དུས་སུ་ཐོབ་པ་ཡིན་པས། རང་བས་རྒན་པའི་དགེ་སློང་རྣམས་ལ་ཕྱག་དང་ཞེ་ས་ཕར་གྱིས ༑ རང་བས་གཞོན་པ་རྣམས་ཀྱི་དང་དུ་ལོངས། དེ་ལྟར་བྱས་པས་འཇིག་རྟེན་གྱི་ཆོས་དགེ་བ་དང་མཐུན་པ་དང༌། རང་གཞན་གྱི་བསླབ་པ་ལ་གུས་པ་དང༌། དགེ་འདུན་གྱི་འདུ་འཚོགས་དང༌། བགོ་བཀལ་ ༼ སྐལ་ ༽ ལ་སོགས་པ་སླ་བར་འགྱུར་བའི་ དགོས་པ་ཡོད་དོ། །ཞེས་བརྗོད་དོ། །དེ་ནས་སློབ་དཔོན་གྱིས་བསྲུང་བྱ་ངོ་ཤེས་པར་བྱ་བའི་ཕྱིར། གདམས་ངག་བརྗོད་པར་བྱའོ། །དེ་ལ་གསུམ། གང་གིས་འཚོ་བའི་ཡོ་བྱད་ལ་གདམས་པ་དང༌། གང་ལ་བསླབ་པའི་བསླབ་བྱ་ལ་གདམས་པ། ཇི་ལྟར་སློབ་པའི་ཐབས་ལ་གདམས་པའོ། །གཉིས་པ་ལ་གཉིས། འདིར་བསླབ་བྱ་མདོར་བསྡུས་ཏེ་བསྟན་པ་དང༌། རྒྱས་པར་གཞན་དུ་ཤེས་པར་བྱའོ། །དང་པོ་ལ་གཉིས། ཁྱད་པར་གྱི་གཞི་ཚུལ་ཁྲིམས་ལ་བསླབ་པ་དང༌། ཁྱད་པར་གྱི་ཆོས་ཤེས་རབ་དང་ཏིང་ངེ་འཛིན་ལ་བསླབ་པའོ། །དང་པོ་ལ་བཞི། གང་ལ་བསླབ་པར་བྱ་བ། སློབ་ དགོས་པའི་རྒྱུ་མཚན། ཇི་ལྟར་སློབ་པའི་དཔེ། གང་ལ་བསླབ་པའི་ཡུལ་ལོ། །དང་ པོ་ལ་གཉིས། ཕམ་པར་འགྱུར་བའི་ཆོས་བཞི་སྤང་བ་དང༌། དགེ་སྦྱོང་དུ་བྱེད་པའི་ ཆོས་བཞི་བསྟན་པའོ། །གསུམ་པ་སློབ་པའི་ཐབས་ལ་གཉིས། སྟཽན་པ་དང་བསྟན་ པ་ལ་གུས་པར་བྱ་བ་དང༌། རང་ཉིད་བག་ཡོད་པར་གདམས་པའོ། །དགེ་བསྙེན་ དང་ ༑ དགེ་ཚུལ་དང༌། དགེ་སློང་དུ་ཉེ་བར་སྒྲུབ་པའི་ཆོ་གའི་གསལ་བྱེད། དགེ་ སློང་འཕགས་པས་ཤིང་མོ་ཕག་གི་ལོ་ཐ་སྐར་གྱི་ཟླ་བའི་ཚེས་ཉི་ཤུ་བདུན་གྱི་ཉིན་ པར་ཤིན་ཏུ་མྱུར་བར་སྦྱར་བའི་ཡི་གེ་པ་ནི་ཨ་ཙ་རའོ།།

།།༄༅། །དགེ་བསྙེན་དང་དགེ་ཚུལ་དང་དགེ་སློང་དུ་ཉེ་བར་སྒྲུབ་པའི་ཆོ་གའི་གསལ་བྱེད་བཞུགས། ། ༄༅། །ཐམས་ཅད་མཁྱེན་པ་ལ་ཕྱག་འཚལ་ལོ། །མཁན་པོ་དང༌། སློབ་དཔོན་དང༌། དགེ་འདུན་རྣམས་འཚོགས་ནས། རབ་ཏུ་བྱུང་ཞིང་བསྙེན་པ་རྫོགས་པར་འདོད་པ་རྣམས་འདུས་པ་ལ། ཁྱེད་རྣམས་སྔོན་གྱི་དགེ་བ་དང་སྨོན་ལམ་གྱི་དབང་གིས། ཚེ་འདིར་དལ་འབྱོར་གྱི་ལུས་ཐོབ་པ་ཡིན། ཐོབ་པའི་རྟེན་ཆུད་ མི་འཛའ་ཞིང་ཚེ་འདིའི་བདེ་ལེགས་དང༌། ཚེ་ཕྱི་མ་གནས་སྐབས་ཀྱི་ལྷ་མིའི་ བདེ་སྐྱིད་དང༌། མཐར་ཐུག་རྣམ་གྲོལ་གསུམ་གྱི་འབྲས་བུ་བསྒྲུབ་པའི་རྟེན་དུ་དལ་འབྱོར་གྱི་ལུས་དགོས་ཤིང་དེ་སྒྲུབ་པའི་ཐབས་ཆོས་ཡིན་པས་ཆོས་བྱེད་པ་ལ་འབད་དགོས། དེའང་ཆོས་ཐམས་ཅད་བསྒྲུབ་པའི་གཞི་ཚུལ་ཁྲིམས་རིན་པོ་ཆེ་ ཡིན ༑ དེའང་ཡང་དག་པར་བླང་བའི་ཚུལ་ཁྲིམས་དེ་ཡུལ་དང་ཆོ་ག་ཕུན་སུམ་ཚོགས་པས་བླངས་ན་སྐྱེ་ལ་མ་བླངས་ན་མི་སྐྱེ། ལེན་པ་ལའང་འགལ་རྐྱེན་བར་ ཆད་དང་བྲལ་བ་དང༌། མཐུན་པའི་རྐྱེན་ཕུན་སུམ་ཚོགས་པ་གཉིས་དགོས། དེ་ལ་ བར་ཆད་ཕལ་ཆེ་བ་ ཁྱེད་ལ་མེད་ཀྱང༌། ཆོ་ག་ཚང་བར་བྱ་བའི་དོན་དུ། དེ་བཞིན་གཤེགས་པའི་གསུང་ལས་འབྱུང་བ་བཞིན། ངས་དྲིའི་ལན་ཐོབ་ཅིག་ཅེས་བརྗོད་ལ ༑ ཁྱོད་མུ་སྟེགས་ཅན་མ་ཡིན་ནམ། ལོ་བཅོ་ལྔ་མ་ལོན་པ་མ་ཡིན་ནམ། ལོ་བཅོ་ལྔ་ལོན་པ་བྱ་རོག་སྐྲོད་མི་ནུས་པ་མ་ཡིན་ནམ། བྱ་རོག་སྐྲོད་ནུས་པ་ལོ་བདུན་མ་ལོན་པ་མ་ཡིན་ནམ། བྲན་ལ་སོགས་མ་ཡིན་ནམ། བུ་ལོན་ཆགས་པ་མ་ཡིན་ནམ། ཕ་མས་མ་གནང་བ་མ་ཡིན་ནམ། ཕ་མས་མ་གནང་བ་ཡུལ་ཐག་མི་རིང་བ་མ་ཡིན་ནམ། ནད་པ་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་ནམ། གནས་པར་མི་བྱ་བ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ། མ་བསད་པ་མ་ཡིན་ནམ། ཕ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ།

དགེ་འདུན་གྱི་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། ཕམ་པར་འགྱུར་བའི་ལྟུང་བ་བཞི་པོ་དག་ལས་གང་ཡང་རུང་བ་བྱུང་བ་མ་ཡིན་ནམ། རྒྱུ་ལས་ཟློག་པའི་ཆད་པ་ཁས་མི་ལེན་པ་གནས་ནས་ཕྱུང་བ་མ་ཡིན་ནམ། ལག་རྡུམ་ལ་སོགས་པ་མ་ཡིན་ནམ། སྐྲ་སེར་ལ་སོགས་པ་མ་ཡིན་ནམ། སེན་མོ་གཅིག་པ་ལ་སོགས་པ་མ་ཡིན་ནམ། རྒྱལ་པོས་བཀྲབས་པ་ལ་སོགས་པ་མ་ཡིན་ནམ། རྒྱལ་པོས་མ་གནང་བ་མ་ཡིན་ནམ ༑ རྒྱལ་པོས་མ་གནང་བའི་ཡུལ་ཐག་མི་རིང་བ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཕུང་ཀྲོལ་བ་མ་ཡིན་ནམ། ལྷམ་མཁན་མ་ཡིན་ནམ། གདོལ་པ་མ་ཡིན་ནམ། གཡུང་པོ་མ་ཡིན་ནམ། མི་མ་ཡིན་པའི་འགྲོ་བ་མ་ཡིན་ནམ ༑ བྱང་གི་སྒྲ་མི་སྙན་པ་མ་ཡིན་ནམ། མཚན་ལན་གསུམ་དུ་གྱུར་པ་མ་ཡིན་ནམ ༑ སྐྱེས་པ་འདྲ་བའི་བུད་མེད་མ་ཡིན་ནམ། བུད་མེད་འདྲ་བའི་སྐྱེས་པ་མ་ཡིན་ནམ། སྡིག་སྡིག་ལྟ་བུའི་མཚན་ཉིད་ཅན་མ་ཡིན་ནམ། གླིང་གཞན་ནས་སྐྱེས་པ་ཚུལ་བྱད་མི་འདྲ་བ་མ་ཡིན་ནམ་ཞེས་དྲི་བར་བྱའོ། །དེ་ལ་བར་ཆད་རྣམས་མེད་ པར་ལན་བཏབ་པ་དང༌། དེ་ལྟར་འགལ་རྐྱེན་བར་ཆད་དང་བྲལ་བ་རྐྱང་པས་མི་ཆོག མཐུན་རྐྱེན་ཕུན་སུམ་ཚོགས་པ་ཚང་དགོས། དེ་ལ་ལྔ་ཡོད་པ་ལས། སངས་རྒྱས་དང༌། ཆོས་ཀྱི་རྟེན་རབ་ཏུ་གནས་པར་བྱས་པའང་བཞུགས། དགེ་འདུན་མཚན་ཉིད་དང་ལྡན་པ་གྲངས་ཚང་བ་དང༌། མཁན་པོར་གྱུར་པ་ཁོ་བོ་དང༌། སློབ་ དཔོན་དུ་གྱུར་པ་ཁོང་རྣམ་པ་བཞུགས་པ་འདིས་བླང་བའི་ཡུལ་ཚང༌། རྟེན་མཐུན་པའི་རྐྱེན་ཁྱེད་རང་རྣམས་ཡིན། དེའང་གླིང་གསུམ་དུ་སྐྱེས་པའི་སྐྱེས་པ་དང༌། བུད་མེད་ལུས་དང་བསམ་པ་ནར་སོན་པ་དག ཆོ་གའི་སྤྱོད་ཡུལ་དུ་གྱུར་པ་དགོས་ཏེ་དེའང་ཚང༌། ཡོ་བྱད་ལ་ཆོས་གོས་ཤམ་ཐབས་ལྷུང་བཟེད་གདིང་བ་ཆུ་ཚགས་རྣམས་ཀྱང་མཚན་ཉིད་དང་ལྡན་ཞིང་མཁན་པོའི་ཚིག་གིས་གནང་བ་ཞིག་དགོས་པ་ལ། རང་ལ་མེད་ན་གཡར་པོས་ཀྱང་གོ་ཆོད་པར་བཤད་པ་ཡིན། དེ་ཁྱེད་རྣམས་ལ་གཡར་པོ་ཚུན་ཆོད་ཀྱི་སྒོ་ནས་ཀྱང་ཚང་བ་ཡིན།

བསམ་པ་མཐུན་པའི་རྐྱེན་ལ་ངེས་པ་ལྔ་དང་བྲལ་བ་ཞེས་བྱ་བ། གནས་ངེས་པ་དང་བྲལ་བ་གནས་གང་དུ་སྡོད་ཀྱང་བསྲུང༌། དུས་ངེས་པ་དང་བྲལ་བ་དུས་ཐམས་ཅད་དུ་བསྲུང་

༑ ཚེ་ངེས་པ་དང་བྲལ་བ་འཁྲུག་པ་དང་འཐབ་པ་དང༌། སྐྱིད་བྱེད་པ་ལ་སོགས་པ་གནས་སྐབས་ཐམས་ཅད་དུ་བསྲུང༌། ཡན་ལག་ངེས་པ་དང་བྲལ་བ་དགེ་ཚུལ་གྱི་སྡོམ་པ་ཡན་ལག་མ་ཚང་བ་མེད་པ་བསྲུང༌། ཡུལ་ངེས་པ་དང་བྲལ་བ་སྡོམ་པ་དང་འགལ་བ་སྐྱེད་པའི་ཡུལ་མཐའ་དག་ལ་དམིགས་ཏེ་བསྲུང་སྙམ་པ་གྱིས ༑ དེ་ངེས་པ་ལྔ་དང་བྲལ་བ་ཡིན། ཀུན་སློང་ལ་ཐམས་ཅད་དུ་མྱ་ངན་ལས་ འདས་པའི་བསམ་པས་ཟིན་པ་ཞེས་བྱ་བ་བདག་གིས་འཁོར་བའི་སྡུག་བསྔལ་རྒྱུ་དང་བཅས་པ་སྤང༌། རྣམ་གྲོལ་མྱ་ངན་ལས་འདས་པ་ཐོབ་པར་བྱ། དེའི་དོན་དུ་སྡོམ་པ་བླངས་ལ་བསྲུང་སྙམ་དུ་སྒོམས། འདུན་པའི་ཀུན་སློང་བདག་གིས་ཅི་ནས་ཀྱང་དགེ་ཚུལ་གྱི་སྡོམ་པ་ཐོབ་ན་ཅི་མ་རུང་སྙམ་པའི་འདུན་པ་གྱིས། ཐོབ་དུས་གོ་བ་ནི་སློབ་དཔོན་གྱིས་སྡོམ་པ་སྐྱེའོ་ཞེས་གསུང་བའི་ཚེ་སྐྱེ་འགྱུར་དང༌། སྐྱེས་སོ་ཞེས་གསུང་བའི་ཚེ་སྐྱེས་ཟིན་དུ་གོ་བར་གྱིས། དེ་དག་བསམ་པ་མཐུན་པའི་རྐྱེན་ཡིན། ཆོ་ག་མཐུན་པའི་རྐྱེན་ལ་བདག་དཀོན་མཆོག་གསུམ་གྱི་རྗེས་སུ་མཁན་སློབ་དགེ་འདུན་དང་བཅས་པས་རབ་ཏུ་དབྱུང་བར་ཞུ་སྙམ་དུ་འདུན་པ་བསྐྱེད་ལ་རྗེས་སུ་ཟློས་ཤིག་ཅེས་བརྗོད་ནས། ན་མོ་བུདྡྷ་ཡ། ན་མོ་དྷརྨཱ་ཡ། ན་ མཿ སངྒྷཱ་ཡ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ ༑ འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་ དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སོ། །དེས་ལེགས་པར་གསུངས་པའི་དམ་པའི་ཆོས་ནི། ཐོག་མར་དགེ་བ། བར་དུ་དགེ་བ། ཐ་མར་དགེ་བ ༑ དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། རྣམ་པར་དཀར་བ།འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོ་ རང་གིས་རིག་པར་བྱ་བའོ། །བཅོམ་ལྡན་འདས་ཀྱི་ཉན་ཐོས་ཀྱི་དགེ་འདུན་ནི། ལེགས་པར་ཞུགས་པ། རིགས་པར་ཞུགས་པ། དྲང་པོར་ཞུགས་པ།

མཐུན་པར་ཞུགས་པ། ཆོས་རྗེས་སུ་བསྒྲུབ་པ་སྟེ། དེ་དག་གི་རྗེས་སུ་བདག་ཀྱང་རབ་ཏུ་དབྱུང་དུ་གསོལ། ཞེས་ལན་གསུམ་གསོལ་བ་གདབ་བོ། །དེ་ལྟར་གསོལ་བ་བཏབ་ནས་ཆོ་ག་དངོས་ནི། འདུལ་བ་མདོ་ལས། དགེ་བསྙེན་ཉིད་དང༌། དགེ་ཚུལ་ཉིད་དང༌། དགེ་སློང་ཉིད་སྔ་མ་སྔ་མ་བསྙེན་པ་མ་རྫོགས་པར་ཕྱི་མ་ཕྱི་མ་མི་བྱའོ ༑ ༑ ཞེས་འབྱུང་བས། ཐོག་མར་དགེ་བསྙེན་བྱ་བ་སངས་རྒྱས་ལ་ཕྱག་འཚོལ། དེ་ནས་སློབ་དཔོན་ལ་ཕྱག་འཚོལ་ལ། སེམས་ཅན་ཐམས་ཅད་ཀྱི་དོན་དུ་བྱང་ ཆུབ་ཐོབ་པར་བྱ། དེའི་དོན་དུ་དགེ་བསྙེན་གྱི་སྡོམ་པ་བླང་སྙམ་དུ་སྒོམས་ལ་ལད་མོ་གྱིས་ཞེས་བརྗོད་ནས། བཙུན་པ་དགོངས་སུ་གསོལ། བདག་མིང་འདི་ཞེས་བྱ་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ ༑ ༑ བདག་ཇི་སྲིད་འཚོའི་བར་དུ། དགེ་བསྙེན་དུ་བཙུན་པས་གཟུང་དུ་ གསོལ ༑ དེ་བཞིན་དུ་ལན་གཉིས་ལན་གསུམ་དུ་བཟླས། ཚིག་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ། །དེའི་འོག་ཏུ་སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་བསྙེན་གྱིས་ལེགས་སོ་ཞེས་བརྗོད་པར་བྱའོ། །དེ་ནི་དགེ་བསྙེན་གྱི་སྡོམ་པ་སྦྱིན་པའོ། །དེ་ནས་འཕགས་པ་དགྲ་བཅོམ་པ་རྣམས་ཀྱིས་ཇི་ལྟར་བསྲུངས་པ་ལྟར། བདག་གིས་ཀྱང་ཇི་སྲིད་འཚོའི་བར་དུ་བསླབ་པའི་གཞི་ལྔ་བསྲུང་སྙམ་བསྒོམ་ལ་ལད་མོ་གྱིས་ཞེས་བརྗོད་ནས། སློབ་དཔོན་དགོངས་སུ་གསོལ ༑ ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ། སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ་ཇི་སྲིད་འཚོའི་བར་དུ། སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ།

།རྗེས་སུ་སྒྲུབ་བོ། །རྗེས་སུ་བགྱིད་དོ། །གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང་དང་ ༑ བཅོས་པའི་ཆང་མྱོས་པར་འགྱུར་བ་བག་མེད་པའི་གནས་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ། མ་བྱིན་པར་ལེན་པ་དང༌། འདོད་པས་ལོག་པར་གཡེམ་ པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་ བ ༑ བག་མེད་པའི་གནས་སྤངས་ཏེ། འབྲུའི་ཆང་དང༌། བཅོས་པའི་ཆང་མྱོས་ པར་འགྱུར་བ་བག་མེད་པའི་གནས་ལས་སླར་ལྡོག་པར་བགྱིའོ། །ཡན་ལག་ལྔ་ པ་འདིས། བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་ བོ ༑ ༑ རྗེས་སུ་སྒྲུབ་བོ། །རྗེས་སུ་བགྱིད་དོ། །སློབ་དཔོན་གྱིས་ཐབས་ཡིན་ནོ། ། ཞེས་བརྗོད་པར་བྱའོ། །དགེ་བསྙེན་གྱིས་ལེགས་སོ་ཞེས་བརྗོད་དུ་གཞུག་གོ ། དགེ་བསྙེན་ཉིད་དུ་ཉེ་བར་སྒྲུབ་པའི་ཆོ་གའོ། །དེ་ནས་དགེ་ཚུལ་དུ་བསྒྲུབ་པ་ལ། སྦྱོར་བ་དང་དངོས་གཞི་གཉིས་ཡོད། སྦྱོར་བ་ལ་བཞི། དགེ་འདུན་ལ་ཞུ་བ། མཁན་པོར་གསོལ་བ་གདབ་པ། རྟགས་དང་ཆ་ལུགས་སྦྱིན་པ། བར་མ་རབ་ཏུ་དབྱུང་བའོ། །དང་པོ་རབ་ཏུ་འབྱིན་པར་གསོལ་བ་འདེབས་པ་ལ། ཁྱོད་ཀྱི་ཚིག་ གིས་གསོལ་བ་བཏབ་པས་མི་ཕན། བསྙེན་པར་རྫོགས་པའི་དགེ་སློང་གཅིག་གིས་ཆོ་ག་ལས་འབྱུང་བ་བཞིན་གསོལ་བ་འདེབས་དགོས་པ་ཡིན་པས། ངས་གཏད་ཅེས་བརྗོད་ནས། དགེ་སློང་ཆེ་གེ་མོ་ཞེས་བྱ་བ། ཚེ་དང་ལྡན་པ་ཆེ་གེ་མོ་ཞེས་བྱ་བ་འདི། རབ་ཏུ་དབྱུང་པའི་དོན་དུ། དགེ་འདུན་ལ་ཞུ་བ་གཅིག་མཛོད་ཅེས་བསྒོ། དགེ་སློང་དེས་ཀྱང་འདི་རྣམས་བར་ཆད་ཀྱིས་ཡོངས་སུ་དག་གམ་ཞེས་དྲི། མཁན་པོས་ཀྱང་དག་གོ་ཞེས་ལན་གདབ། དེ་ནས་བསྒྲུབ་བྱ་རྣམས་ཀྱིས་དགེ་འདུན་ལ་ཕྱག་འཚལ་ནས་ཐལ་མོ་སྦྱར་དུ་བཅུག་ལ།

དགེ་སློང་དགེ་འདུན་རྒན་རིམ་གྱིས་མཐའ་ལོགས་སུ་འགྲེང་སྟེ། འདུད་པ་དང་བཅས་པས་འདི་ལྟར་ཞུའོ། །དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་མིང་འདི་ཞེས་བྱ་བ་འདི། མཁན་པོ་མིང་འདི་ཞེས་བྱ་བ་ལས་རབ་ཏུ་འབྱུང་བར་འཚལ་ཏེ། ཁྱིམ་པ་གོས་དཀར་པོ་ཅན། སྐྲ་དང་ཁ་སྤུ་མ་བྲེགས་པ་ལ་ལེགས་པར་གསུངས་པའི་ཆོས་འདུལ་བ་ལས་རབ་ཏུ་འབྱུང་བར་འཚལ་ཏེ། མིང་འདི་ཞེས་བགྱི་བ་འདི་རབ་ཏུ་འབྱུང་བར་འཚལ་ཞིང་སྐྲ་དང་ཁ་སྤུ་བྲེགས་ནས། གོས་ངུར་ སྨྲིག་བགོས་ཏེ།ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར།མཁན་པོ་མིང་འདི་ཞེས་བགྱི་བ་ལས་རབ་ཏུ་འབྱུང་སྟེ། དེ་ཡང་བར་ཆད་ཀྱི་ཆོས་རྣམས་ཀྱིས་ ཡོངས་སུ་དག་གོ །ཞེས་ཁོ་ན་ཉིད་མཆི་ན་ཅི་དེ་རབ་ཏུ་དབྱུང་ངམ། དེ་དག་ཐམས་ཅད་ཀྱིས་གལ་ཏེ་ཡོངས་སུ་དག་ནའོ། །ཞེས་བརྗོད་པར་བྱའོ། །གལ་ཏེ་ དེ་སྐད་བརྗོད་ན་དེ་ལྟར་ན་ལེགས། གལ་ཏེ་མི་བརྗོད་ན་འགལ་ཚབས་ཅན་དུ་ འགྱུར་རོ། །དེ་ནི་རབ་ཏུ་འབྱུང་བར་འདོད་པའི་ཞུ་བའོ། །དེ་ནས་ཁྱེད་རབ་ཏུ་དབྱུང་བ་ལ། འབྱིན་མཁན་གྱི་མཁན་པོ་ཞིག་དགོས། དེའི་མཚན་ཉིད་བཙུན་ པ་བརྟན་པའི་ཡན་ལག་ཏུ་བསྙེན་པར་རྫོགས་ནས་ལོ་བཅུ་ལོན་པ་དང༌། མཁས་ ཤིང་ཕན་འདོགས་པའི་ཡན་ལག་ཏུ་ལྔ་ཕྲུགས་ཉི་ཤུ་རྩ་གཅིག་ལས། གང་ཡང་རུང་བ་དང་ལྡན་པ་དང༌། མེད་དུ་མི་རུང་བ་འདུལ་བའི་ཆོ་ག་ཡན་ལག་དང་ བཅས་པ་ཤེས་པ་གཅིག་དགོས་པ་ཡིན་ནའང་ང་ལ་ཅི་རིགས་པར་ཚང་བ་ཡིན་ པས ༑ སྔར་སློབ་དཔོན་ཡིན་ཀྱང་ད་མཁན་པོར་གསོལ་བ་གདབ་སྙམ་པའི་འདུན་ པ་གྱིས་ལ་ལད་མོ་གྱིས་ཞེས་བརྗོད་ནས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ། སློབ་དཔོན་ལ་མཁན་པོར་གསོལ་གྱི། སློབ་དཔོན་ བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བདག་རབ་ཏུ་དབྱུང་བར་བགྱིའོ། །དེ་བཞིན་དུ་ལན་གཉིས་ལན་གསུམ་དུ་བཟླས། ཚིག་ གསུམ་པ་ལ་མཁན་པོ་མཁན་པོས་ཞེས་བརྗོད་པར་བྱའོ། །མཁན་པོས་ཐབས་ཡིན་ནོ་ཞེས་བརྗོད་པར་བྱའོ།

།རབ་ཏུ་འབྱུང་བར་འདོད་པས་ལེགས་སོ་ཞེས་བརྗོད་པར་བྱའོ། །དེ་ནི་མཁན་པོར་གསོལ་བའོ། །དེ་ནས་རབ་ཏུ་བྱུང་བའི་རྟགས་སྦྱིན་པའི་དོན་དུ། མཁན་པོས་དགེ་སློང་ཞིག་ལ་ཁྱེད་ཀྱིས་ཚེ་དང་ལྡན་ པ་འདི་རྣམས་ལ་སྤྲོ་བ་དྲི་བ་དང་ཡོ་བྱད་རྣམས་བྱིན་ཞེས་བསྒོས་ནས། དགེ་སློང་ དེས་ཚེ་དང་ལྡན་པ་མིང་འདི་ཞེས་བྱ་བ་གཙུག་ཕུད་འབྲེག་པར་སྤྲོའམ། དེས་ཀྱང་སྤྲོའོ ༑ ༑ ཞེས་ལན་བཏབ་པ་དང༌། གཙུག་ཕུད་བྲེགས་ནས་རྐང་པ་དང་ལག་པ་ དང་གདོང་བཀྲུས་ནས་མཁན་པོའི་རྐང་པ་ལ་ཕྱག་འཚལ་ནས་མདུན་དུ་གནས་པ་ལ་ཡོ་བྱད་རྣམས་སྦྱིན་པར་བྱ་སྟེ། འདི་སྨད་དུ་རྒྱུན་དུ་བགོ་བར་བྱ་བ་མཐའ་གོས་ཡིན། འདི་སྟོད་དུ་རྒྱུན་དུ་བགོ་བར་བྱ་བ་ཆོས་གོས་བྱ་བ་ཡིན། འདི་གཉིས་ཀྱིས་ཁྱིམ་པ་དང་མུ་སྟེགས་ཅན་དང་མ་འདྲེས་ཤིང༌། རང་སྡོམ་པ་དང་བཅས་པས་ཚུལ་ཁྲིམས་དང་འགལ་བ་བྱར་མི་ཉན་པའི་བརྗེད་ཐོ་ལྟ་བུར་ཀྱང་ཤེས་པར་གྱྀས་ལ་གོན་ཞེས་བརྗོད་ནས་ཐར་པའི་རྒྱལ་མཚན་བརྟན་པར་གྱུར་ཅིག ཚངས་པར་སྤྱོད་པའི་ཚེ་མཐར་ཕྱིན་པར་གྱུར་ཅིག ཅེས་བརྗོད་ལ་ཆོས་གོས་བསྐོན། འདི་གང་ཟག་གི་སྟན་ཁྲ་བོ་ཕལ་ཆེར་མ་ཉམས་པ་དང༌། དགེ་འདུན་གྱི་གནས་མལ་དང་རང་གི་ཆོས་གོས་ཆུད་མི་གསོན་པའི་དོན་དུ་སྟན་དུ་འདིངས་པ་ཡིན། ཞེས་བརྗོད་ནས་གདིང་བ་སྦྱིན། འདི་གང་ཟག་དང་དགེ་འདུན་ལས་ཐོབ་པའི་ ཁ་ཟས་བླུགས་ནས་ལོངས་སྤྱོད་པའི་སྣོད་ཡིན། དེས་མཚོན་ནས་རང་གི་རྒྱུད་ཡོན་ ཏན་གྱིས་གང་བར་གྱིས་ལ། རང་གཞན་གྱིས་ལོངས་སྤྱོད་པའི་བརྡ་ཡང་ཡིན། ཞེས་བརྗོད་ནས་ལྷུང་བཟེད་སྦྱིན། འདིས་སྲོག་ཆགས་དང་བཅས་པའི་ཆུ་ བཙགས་ནས་འཐུང་བའི་ཡོ་བྱད་དུ་བྱེད་པ་ཆུ་ཚགས་ཡིན། དེས་མཚོན་ནས་སྐམ་ན་གནས་པ་ལ་སོགས་པའི་སེམས་ཅན་ཐམས་ཅད་ལ་དངོས་དང་བརྒྱུད་པའི་སྒོ་ ནས་འཚེ་བ་མ་བྱེད་ཟེར་བའི་བརྡ་ཡིན། ཞེས་བརྗོད་ལ་ཚུ་ཚགས་སྦྱིན་ནོ། །ཤམ་ཐབས་བསྐོན་པའི་ཚེ་མཚན་ཇི་ལྟར་གནས་པ་བརྟགས་ལ་མཁན་པོ་ལ་བཟླ་བར་བྱའོ

༑ ༑ དེ་ནས་བར་མ་རབ་ཏུ་དབྱུང་བའི་ཕྱིར་ཐོག་མར་སངས་རྒྱས་དང༌། དེ་ནས་མཁན་པོ་ལ་ཕྱག་འཚལ་དུ་བཅུག་ལ། མཁན་པོའི་མིང་གི་མཐའ་དང་ ལྡན་པའི་མིང་བྱིན་ནས། བདག་དུས་འདི་ནས་བཟུང་ནས་ཇི་སྲིད་འཚོའི་བར་དུ་ དཀོན་མཆོག་གསུམ་ལ་སྐྱབས། སྟོན་པ་སངས་རྒྱས་ཀྱི་རྗེས་སུ་རབ་ཏུ་འབྱུང་ སྙམ་དུ་སོམས་ལ་ལད་མོ་གྱིས། ཞེས་བརྗོད་ལ། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། །འདོད་ཆགས་ དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ། ཤཱཀྱ་སེང་གེ ཤཱཀྱའི་རྒྱལ་པོ། གཙོ་བོ་དེ་རབ་ཏུ་བྱུང་བའི་རྗེས་སུ་བདག་ཀྱང་རབ་ཏུ་འབྱུང་སྟེ་ཁྱིམ་པའི་རྟགས་སྤོང་ངོ༌། །རབ་ཏུ་བྱུང་བའི་རྟགས་ཡང་དག་པ་ལེན་ནོ། །ཡང་དག་པར་འཇུག་པར་བགྱིའོ། །དོན་གྱི་སླད་དུ་མཚན་ནས་སྨོས་ཏེ་མཁན་པོ་མིང་འདི་ཞེས་བགྱི་བས་སོ། །དེ་བཞིན་དུ་ལན་གཉིས་ལན་གསུམ་དུ་བཟླས། མཁན་པོས་ཐབས་ཡིན་ནོ་ཞེས་བརྗོད་པར་བྱའོ། །རབ་ཏུ་བྱུང་བས་ལེགས་སོ་ཞེས་བརྗོད་པར་བྱའོ། །དེ་ནི་རབ་ཏུ་བྱུང་བ་ཉེ་བར་བསྒྲུབ་པའོ། །དེའི་འོག་ཏུ་དགེ་ཚུལ་ཉིད་དུ་ཉེ་བར་བསྒྲུབ་པ་བྱེད་པའི་དགེ་སློང་ལ་གཏད་པར་བྱ་སྟེ། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བགྱི་བས། ཚེ་དང་ལྡན་པ་མིང་འདི་ཞེས་བྱ་བ་ལ། དགེ་ཚུལ་གྱི་བསླབ་པ་སྦྱིན་པར་ཞུ་ཞེས་བརྗོད། དེས་ཀྱང་ཚེ་དང་ལྡན་པ་འདིའི་བར་ཆད་ཀྱིས་ཡོངས་སུ་དག་གམ་ཞེས་དྲྀ། མཁན་པོས་ཀྱང་ཡོངས་སུ་དག་གོ་ཞེས་བརྗོད། དེ་ནས་སློབ་དཔོན་གྱིས་གོང་དུ་བཤད་པ་ལྟར། ངེས་པ་ལྔ་དང་བྲལ་བ་དང༌། ངེས་པར་ཐོབ་པར་འདོད་པའི་འདུན་པ་དང༌། ཐོབ་དུས་གོ་བར་བྱ་བ་རྣམས་བསྟན་ནས། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ།

དེའི་དོན་དུ་དགེ་ཚུལ་གྱི་སྡོམ་པ་བླངས་ལ་བསྲུང་ སྙམ་དུ་སོམས་ལ་ལད་མོ་གྱིས་ཞེས་བརྗོད་ནས། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ། །བདག་ཇི་སྲིད་འཚོའི་བར་དུ། དགེ་ཚུལ་དུ་བཙུན་པས་གཟུང་དུ་གསོལ་ལོ། །དེ་བཞིན་དུ་ལན་གཉིས་ལན་གསུམ་དུ་བཟླས། ཚིག་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ། །དེའི་འོག་ཏུ་སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ། །དེ་ནི་དགེ་ཚུལ་གྱི་སྡོམ་པ་སྦྱིན་པའོ། །དེ་ནས་མཇུག་གི་ཆོ་ག་ལ་གཉིས་ཡོད་པའི། བསྙེན་བཀུར་གྱི་གནས་དང་གནས་མ་ཡིན་པ་ཤེས་པར་བྱ་བའི་ཕྱིར། ཐོབ་པའི་དུས་གོ་བར་བྱ་བ་ནི་དགེ་སློང་གཞན་ཞིག་གིས། ཁྱེད་སྦྱོར་བ་དང་དངོས་གཞིའི་ཆོ་གས་དགེ་ཚུལ་དུ་གྱུར་པ་ཡིན། དེའི་དུས་ལོ་འདི་དང༌། ཟླ་བ་འདི་དང༌། ཡར་ངོ་མར་ངོའི་ཕྱོགས་འདི་དང༌། ཚེས་གྲངས་འདི་དང༌། ཉིན་མཚན་གྱི་ཆ་འདི་དང༌། གྲིབ་ཚོད་འདི་ལ་རབ་ཏུ་བྱུང་བ་ཡིན་པས། རང་བས་ བསླབ་པ་རྒན་པ་ལ་ཕྱག་དང་བསྙེན་བཀུར་ཕར་གྱིས། གྲལ་མགོར་ཞོག་རང་བས་གཞོན་པའི་ཕྱག་དང་བསྙེན་བཀུར་དང་དུ་ལོངས། རང་གྲལ་མགོར་སྡོད། མཉམ་པ་རྣམས་ལ་བསླབ་པའི་སྒོ་ནས་ཕྱག་འཚལ་མི་དགོས། གྲལ་སྔོན་དུ་འོང་བ་ཐོག་མར་སྡོད་པ་ཡིན། དེ་ལྟར་བྱས་པའི་ཕན་ཡོན་རང་གཞན་གྱི་བསླབ་པ་ལ་གུས་པ་དང༌། འཇིག་རྟེན་གྱི་ཆོས་དགེ་བ་དང་མཐུན་པ་དང༌། དགེ་འདུན་འདུ་ཚོགས་དང་བགོ་བཤའ་བྱེད་པ་སླ་བ་ལ་སོགས་པའི་དགོས་པ་ཡོད་པ་ཡིན་ནོ། ། ཞེས་བརྗོད་དོ། །དེ་ནས་སློབ་དཔོན་གྱི་མཇུག་གི་ཆོ་ག་གཉིས་པ་ལ་བསླབ་པ་བརྗོད་པ་ནི། ཁྱོད་ཀྱིས་སྡོམ་པ་བླངས་པས་མི་ཆོག

བསྲུང་དགོས་པ་ཡིན། བསྲུང་བ་ལ་འཕགས་པ་དགྲ་བཅོམ་པ་རྣམས་ཀྱིས་བསྲུངས་པ་ལྟར། བདག་གིས་ཇི་སྲིད་འཚོའི་བར་དུ་རྩ་བ་བཞི། ཡན་ལག་དྲུག་བསྲུང་སྙམ་དུ་སོམས་ལ་ལད་མོ་གྱིས་ཞེས་བརྗོད་ལ། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོད་གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་སྒྲུབ་བོ། །གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། བརྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང༌། རོལ་མོའི་སྒྲ་དང༌། ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བ་དང༌། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་དང༌། གསེར་དངུལ་ལེན་པ་སྤངས་ཏེ། གསེར་དངུལ་ལེན་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། བརྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང༌། རོལ་མོའི་སྒྲ་དང༌། ཕྲེང་བ་དང༌། སྤོས་ཉུག་པ་དང༌། རྒྱན་དང་ཁ་དོག་འཆང་བ་དང༌། ཁྲི་སྟན་མཐོན་པོ་དང་

༑ ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་དང༌། གསེར་དངུལ་ལེན་པ་སྤངས་ཏེ། གསེར་དངུལ་ལེན་པ་ལས་སླར་ལྡོག་པར་བགྱིའོ། །ཡན་ལག་བཅུ་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ ༑ ༑ རྗེས་སུ་སྒྲུབ་བོ། །རྗེས་སུ་བགྱིད་དོ། །སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ། །དགེ་ཚུལ་ཉིད་དུ་ཉེ་བར་སྒྲུབ་པའི་ཆོ་གའོ།། །། དེ་ནས་དགེ་སློང་དུ་ཉེ་བར་བསྒྲུབ་པའི་ཕྱིར། དུས་དེ་ཉིད་དམ་གཞན་དུའང་རུང་སྟེ། མཁན་པོ་དང༌། སློབ་དཔོན་གཉིས་དད་པའི་དགེ་འདུན་མཚན་ཉིད་དང་ལྡན་ཞིང་གྲངས་ཚང་བ་བསོགས་ནས། ཐམས་ཅད་ཀྱི་ཉེས་ལྟུང་བཤགས་ཤིང་བསྡམས་ནས། གྲལ་ལ་འཁོད་པ་དང་བསྙེན་པར་རྫོགས་པར་འདོད་པ་ཚོགས་སུ་མ་གྱུར་པ་གསུམ་ཡན་ཆད་འདུས་ནས་ཕྱག་འཚལ་ཏེ། མེ་ཏོག་བསྡུས་པ་མཁན་པོ་ལ་སོགས་པ་རྣམས་ལ་ཕུལ་བ་དང༌། ཐམས་ཅད་ལངས་ཏེ་མཁན་པོས་འདུད་པ་དང་བཅས་པས་ཚེ་དང་ལྡན་པ་ཆེ་གེ་མོ་ཞེས་བགྱི་བ་འདི། བསྙེན་པར་རྫོགས་པར་འཚལ་བའི་སླད་དུ། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བྱ་བས་ལས་ཀྱི་སློབ་དཔོན་མཛད་པར་ཞུ། དགེ་སློང་དགེ་བའི་བཤེས་གཉེན་ཆེ་གེ་མོ་ཞེས་བྱ་བས་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་པར་ཞུ། འདིར་འདུས་པའི་དགེ་སློང་ཐམས་ཅད་ཀྱིས་དད་པའི་དགེ་འདུན་མཛད་ནས ༑ བསྙེན་པར་རྫོགས་པའི་ཕྲིན་ལས་ལ་ཐུགས་གཏད་པར་ཞུ། ཞེས་བརྗོད་ནས་སོ་སོའི་སྟན་ལ་སྤྱོད་ལམ་མཐུན་པར་འཁོད་དོ། །དེ་ནས་སངས་རྒྱས་དང༌། ཆོས་དང༌། མཁན་པོས་གཙོ་བྱས་པའི་དགེ་འདུན་སོ་སོ་ལ་ཕྱག་གསུམ་གསུམ་འཚལ་དུ་བཅུག་ནས། དེ་ནས་མཁན་པོས་བསྒྲུབ་བྱ་རྣམས་ལ། སེམས་ཅན་ཐམས་ཅད་ལ་དངོས་དང་ཆ་མཐུན་གྱི་སྒོ་ནས་སྐྱེ་རྒ་ན་འཆི་ལ་སོགས་པ་སྡུག་བསྔལ་གྱི་སྡུག་བསྔལ་དང༌། གནས་སྐབས་བདེ་ཡང་མྱུར་དུ་འཇིག་ཅིང་ཉམས་པར་གྱུར་པའི་འགྱུར་བའི་སྡུག་བསྔལ་དང༌།

རྒྱུ་ལས་དང་ཉོན་མོངས་པ་ལས་གྲུབ་པས་མངོན་པར་འདུ་བྱེད་པའི་སྡུག་བསྔལ་ཁྱབ་བྱེད་དུ་ཡོད་པ་དེས་ན། ཁམས་གསུམ་འཁོར་བ་གང་དུ་སྐྱེས་ཀྱང་གྲོགས་དང་བདེ་བ་མེད་པས། སྡུག་བསྔལ་གྱི་རྒྱུ་ལས་དང་ཉོན་མོངས་པ་ཐམས་ཅད་རྣམ་པར་དག་ཅིང༌། རྒྱུ་བསོད་ནམས་དང་ཡེ་ཤེས་ཀྱི་ཚོགས་ཀྱིས་བསྒྲུབས་པས་ཟག་མེད་ཀྱི་བདེ་བ་དང་ཡོན་ཏན་དུ་མ་དང་ལྡན་པ། རྣམ་གྲོལ་མྱ་ངན་ལས་འདས་པ་ཡིན། དེའི་ཡང་མཆོག་ དང་དམ་པར་གྱུར་པ་སངས་རྒྱས་ཡིན་པས་དེའི་གོ་འཕང་སྒྲུབ་དགོས། སངས་ རྒྱས་པའི་ཐབས་དམ་པའི་ཆོས་ཡིན། ཆོས་བསྒྲུབ་པའི་གཞི་ཚུལ་ཁྲིམས་རིན་པོ་ཆེ་ཡིན། སོ་སོར་ཐར་པའི་མཆོག་དེ་དགེ་སློང་གི་སྡོམ་པ་ཡིན་ཏེ། རང་ལ་བླང་དོར་ཐམས་ཅད་རྫོགས་པར་ལོངས་སྤྱོད་ཅིང༌། སངས་རྒྱས་ཀྱི་བསྟན་པའི་རྩ་བ་ལས་མ་མོ་བརྒྱ་རྩ་གཅིག་གིས་ཁ་སྐོང་དང༌། གཞན་ལ་སྡོམ་པ་འབོགས་པ་ལ་དབང་བ་ཡིན། དེ་ཡང་འཇམ་དཔལ་རྩ་བའི་རྟོག་པ་ལས། སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ཅན། །ངུར་སྨྲིག་འཛིན་པ་ཤཱཀྱའི་སྲས ༑ ༑ དགེ་སློང་རྣམས་ནི་ཡིན་པའི་ཕྱིར། །ཞེས་གསུངས་པ་ཡིན། དགེ་སློང་དེ་ཡང་སྟེས་དབང་དང་ཅི་བདེས་འགྲུབ་པ་མ་ཡིན། རྒྱུ་རྐྱེན་ཕུན་སུམ་ཚོགས་པ་ ལས་འགྲུབ་པ་ཡིན། དེའང་ལུང་གཅིག་ལས་འཕྲོས་པ་ཞེས་བྱ་བ་ལས་འབྱུང་ བའི་དོན་བོད་ཀྱི་འདུལ་བ་འཛིན་པ་རྣམས་ཀྱིས་ཚིགས་བཅད་དུ་བསྡེབས་པ། སངས་རྒྱས་ཆོས་དང་དགེ་འདུན་དང༌། །མཁན་པོ་སློབ་དཔོན་བསྙེན་རྫོགས་ འདོད ༑ ༑ ཡོ་བྱད་ཡོངས་སུ་དག་པ་དང༌། །གསོལ་དང་ལས་ནི་མངོན་སུམ་མོ། ། ཞེས་འབྱུང་བ་ཡིན། དེ་ལྟར་བཅུ་པོ་དེ་གང་ལས་བླང་བའི་ཡུལ། གང་གིས་ལེན་ པའི་གང་ཟག ཇི་ལྟར་ལེན་པའི་ཚུལ་གསུམ་དུ་འདུས། དེ་ལ་ཡུལ་ལ་ལྔ་ཡོད་པའི་སངས་རྒྱས་ཀྱི་རྟེན་རབ་ཏུ་གནས་པ་བྱས་པའི་སངས་རྒྱས་ཀྱི་སྐུ་ལ་སངས་རྒྱས་དངོས་ཀྱི་འདུ་ཤེས་བསྐྱེད་པ་དང༌། མཁན་སློབ་དགེ་འདུན་དང་བཅས་པའི་ཐུགས་རྒྱུད་ལ་གནས་པའི་ཆོས་དང༌།

དེའི་རྟེན་པུ་སྟི་གླེགས་བམ་དང༌། མཚན་ ཉིད་ཀྱི་ཡན་ལག་བཅུ་བཞི་དང་ལྡན་པའི་དགེ་འདུན་ཡུལ་དབུས་སུ་བཅུ། མཐའ་ འཁོབ་ཏུ་མཁན་པོ་དང་བཅས་པའི་ལྔས་གྲངས་ཚང༌། མི་མཐུན་པ་མེད་པ་ལ་དམིགས་དང་རིགས་ཀྱིས་བསལ་བ་ལ་མ་འདུས་པ་མེད་པ་དང༌། འདུས་པ་ཕྱིར་བཟློག་པའི་ཉེས་པ་དང་བྲལ་བའི་དགེ་འདུན་དང༌། གོང་དུ་བསྟན་པའི་མཚན་ཉིད་དང་ལྡན་པའི་མཁན་པོ་དང༌། དགེ་སློང་གི་སྡོམ་པ་དང་ལྡན་ཞིང༌། ལས་ཀྱི་ཆོ་ག་ལ་མཁས་པའི་ལས་ཀྱི་སློབ་དཔོན་དང༌། འདུན་པ་དང༌། ཞེ་སྡང་དང༌། འཇིགས་པ་དང༌། རྨོངས་པས་འགྲོ་བའི་འགྲོ་བ་བཞི་དང་བྲལ་ཞིང་དགེ་སློང་གི་སྡོམ་པ་དང་ལྡན་ལ་བར་ཆད་འདྲི་བ་དང༌། ནང་དུ་འོང་བར་ཞུ་བ་ལ་མཁས་པའི་གསང་སྟེ་སྟོན་པ་སྟེ། ཡུལ་ལྔའང་ཚང༌། གང་གིས་ལེན་པའི་གང་ཟག་ལ་རྟེན་མཐུན་པའི་རྐྱེན་གླིང་གསུམ་དུ་སྐྱེས་པའི་སྐྱེས་པ་དང་བུད་མེད་མཚན་དང་ལྡན་ཞིང་ལོ་ཉི་ཤུ་ལོན་པ། ཆོ་གའི་སྤྱོད་ཡུལ་དུ་གྱུར་པ། ཚིག་སྔ་མ་ཡན་ཆད་བླངས་ཤིང་ཆགས་པ་ཞིག་དགོས། འདོད་པ་མངོན་དུ་གྱུར་པ་བསམ་པ་དག་པ་ནས་ ལེན་པར་འདོད་པའི་རྒྱུའི་ཀུན་སློང་དང༌། ཐོབ་དུས་གོ་བ་དུས་ཀྱི་ཀུན་སློང་དང༌། གོང་དུ་བསྟན་པ་བཞིན་ངེས་པ་ལྔ་དང་བྲལ་བ་དང༌། ལེན་པ་དང་བསྲུང་བའི་གནས་སྐབས་ཐམས་ཅད་དུ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་དགེ་སློང་གི་སྡོམ་པ་བླངས་ལ་བསྲུང་སྙམ་དུ་སྒོམས། ཐམས་ཅད་དུ་ངེས་འབྱུང་གི་བསམ་པས་ཟིན་པ་སྟེ་འདོད་པ་མངོན་སུམ་དུ་གྱུར་པ་ཡིན། རྒྱུ་ཁ་དོག་དབྱིབས་གསུམ་གྱི་སྒོ་ནས་རུང་ཞིང་ཚད་དང་ལྡན་པའི་ཆོས་གོས་གསུམ ༑ ལྷུང་བཟེད་རྣམས་མཁན་པོས་བྱིན་གྱིས་བརླབས་ནས་གནང་བ་དང༌། གདིང་བ་དང་ཆུ་ཚགས་མཚན་ཉིད་དང་ལྡན་པ་མཁན་པོའི་ཚིག་གིས་གནང་བ་སྟེ ༑ ཡོ་བྱད་མངོན་དུ་གྱུར་པ་དང༌། སྐྱེ་བ་དང༌། གནས་པ་དང༌། མཛེས་པ་དང༌། ཁྱད་པར་དུ་འགྲོ་བའི་གེགས་དང་བྲལ་བ་ཞིག་དགོས། དེ་གསང་སྟེ་སྟོན་པས་ལྐོག་དང༌།

ལས་ཀྱི་སློབ་དཔོན་གྱིས་མངོན་སུམ་དུ་དྲིས་ནས་ངེས་པར་བྱས་ནས་ཡོངས་སུ་དག་པ་མངོན་སུམ་དུ་གྱུར་པ་ཡིན། ཇི་ལྟར་ལེན་པའི་ཚུལ་གྱིས་དངོས་གཞི་གསོལ་བ་དང༌། ལས་མངོན་སུམ་དུ་གྱུར་པ་ཡིན་ཏེ། དེ་ཡང་ད་ལྟ་ཉིད་དུ་འགྲུབ་འོང་བས་དེ་ལྟར་མངོན་དུ་གྱུར་པ་བཅུ་ལ་བརྟེན་ནས་བསྙེན་པར་རྫོགས་པར་འགྱུར་བ་ཡིན། ད་སྦྱོར་བའི་ཆོ་ག་ལ་གང་གིས་བསྙེན་པར་རྫོགས་པར་བྱེད་པའི་མཁན་པོར་གསོལ་བ་གདབ་པ། གང་བསྙེན་པར་རྫོགས་པར་བྱ་བ་ལ་ཡོ་བྱད་སྦྱིན་པ། བར་ཆད་དང་བྲལ་བ་ངེས་པར་བྱ་བའི་ཕྱིར་གསང་སྟེ་སྟོན་པས་ལྐོག་ཏུ་བར་ཆད་དྲི་བ། གང་ལ་རག་ལས་པའི་ཡུལ་དགེ་འདུན་ལ་གསོལ་བ་གདབ་པ། དགེ་འདུན་ཐུགས་ཆེས་པར་བྱ་བའི་ཕྱིར་ལས་ཀྱི་སློབ་དཔོན་གྱིས་སྔོན་དུ་བར་ཆད་དྲི་བ་དང་ལྔ་ཡོད་པ་ཡིན། དེ་ལ་ཐོག་མ་མཁན་པོར་གསོལ་བ་འདེབས་པ་ཡིན་པས་ང་ལ་མཁན་པོར་ཞུ་སྙམ་དུ་བསྒོམ་ལ་ལད་མོ་གྱིས་ཞེས་བརྗོད་ནས། དགེ་ཚུལ་གྱིས་མཁན་པོ་ཡིན་ན་མཁན་པོ། སློབ་དཔོན་ཡིན་ན་སློབ་དཔོན། མིན་ན་བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། བཙུན་པ་ལ་མཁན་པོར་གསོལ་གྱི། བཙུན་པ་བདག་གི་མཁན་པོ་མཛད་དུ་ གསོལ ༑ བཙུན་པ་མཁན་པོས་བདག་བསྙེན་པར་རྫོགས་པར་བགྱིའོ། །ཞེས་ལན་གཉིས་དང་གསུམ་པ་ལ། མཁན་པོ་མཁན་པོས་བདག་བསྙེན་པར་རྫོགས་པར་བགྱིའོ། །ཞེས་བརྗོད་ནས། མཁན་པོས་ཐབས་ཡིན་ནོ། །མཁན་བུས་ལེགས་སོ་ཞེས་བརྗོད་དོ། །དེ་ནས་ཡོ་བྱད་སྦྱིན་པའི་ཕྱིར་བསྒྲུབ་བྱ་རྣམས་ཀྱིས་མཁན་པོ་ལ་ཕྱག་འཚལ་ནས། མཁན་པོས་དགེ་སློང་ཞིག་ལ་ཚེ་དང་ལྡན་པ་ཆེ་གེ་མོའི་ལྷུང་བཟེད་དགེ་འདུན་ལ་བསྟན་པར་ཞུ་ཞེས་བརྗོད་པ་དང༌། དེས་ཀྱང་དགེ་འདུན་རྣམས་ལ་རིམ་པས་ཆེས་རྒན་པ་ལ་གནས་བརྟན་དང༌། ཅུང་ཟད་རྒན་པ་ལ་བཙུན་པ་དང༌། གཞོན་པ་ལ་ཚེ་དང་ལྡན་པ་དགོངས་སུ་གསོལ། ཚེ་དང་ལྡན་པ་ཆེ་གེ་མོའི་ལྷུང་བཟེད་འདི། མི་ཆེའམ། མ་ཆུང་ངམ། མི་སྐྱའམ་ཞེས་དྲི། ཡུལ་ དེ་རྣམས་ཀྱིས་ཀྱང་ལྷུང་བཟེད་བཟང་ངོ་ཞེས་བརྗོད་དོ།

།དེ་ནས་ཆོས་གོས་ གསུམ་པ་ཕྲག་པ་གཡོན་པ་ལ་བཀལ་ནས། འགྲེང་སྟེ་སྣམ་སྦྱར་ལག་པ་གཉིས་ཀྱིས་སྟེང་འོག་ཏུ་སྦྱར་ནས་འདི་སྐད་ཅེས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ནས། མཁན་པོས་ཐབས་ཡིན་ནོ་དང༌། མཁན་བུས་ལེགས་སོ་ཞེས་བརྗོད་དོ། །དེ་ནས་ བླ་གོས་བཟུང་ནས། འདི་སྐད་ཅེས་མཁན་པོ་དགོངས་སུ་གསོལ། བདག་མིང་ འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི།ཆོས་གོས་བླ་གོས་སུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ནས། མཁན་པོས་ ཐབས་ཡིན་ནོ་དང༌། མཁན་བུས་ལེགས་སོ་ཞེས་བརྗོད་དོ། །དེ་ནས་ཤམ་ཐབས་ བཟུང་ལ། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི། ཆོས་གོས་མཐའ་གོས་སུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ནས། མཁན་པོས་ཐབས་ཡིན་ནོ་ དང་ ༑ མཁན་བུས་ལེགས་སོ་ཞེས་བརྗོད་དོ། །གལ་ཏེ་དྲུབས་པའི་ཆོས་གོས་དག་མེད་ན། ཆོས་གོས་ཀྱི་རྒྱུ་དག་ལ་བྱིན་གྱིས་བརླབ་པར་བྱ་སྟེ་སྣམ་སྦྱར་གྱི་རྒྱུ་བཟུང་ལ། འདི་སྐད་ཅེས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི་སྣམ་སྦྱར་དུ་བྱིན་གྱིས་བརླབ་བོ་འཚལ་ལ། བར་ཆད་མ་བྱུང་ན་སྣམ་ཕྲན་དགུ་པ་ལ་སོགས་པ་བགྱི་སྟེ་གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ། །བཀྲུའོ། །བརྐྱང་ངོ༌། །དྲའོ། །བསྡེབ་བོ། །ཟུངས་ གདབ་ བོ ༑ ༑ དྲུབ་བོ། ཁ་བསྒྱུར་རོ། །ཡང་ན་འདི་ལ་ལྷན་ཐབས་སུ་གླན་ནོ། །རྐྱེན་ཇི་ལྟ་བ་བཞིན་དུ་བགྱིས་ཏེ་ཆོས་གོས་འདི་ནི་རུང་བ་སྤྱད་པར་འོས་པའོ། །དེ་བཞིན་དུ་ལན་གཉིས་ལན་གསུམ་དུ་བཟླས་ནས། མཁན་པོས་ཐབས་ཡིན་ནོ་ཞེས་བརྗོད་པར་བྱའོ། །སློབ་མས་ལེགས་སོ་ཞེས་བྱ་བ་བརྗོད་དོ། །དེ་ནས་བླ་གོས་ཀྱི་རྒྱུ་ བཟུང་ནས། མཁན་པོ་དགོངས་སུ་གསོལ།

བདག་མིང་འདི་ཞེས་བགྱི་བ་ཆོས་གོས་འདི་བླ་གོས་སུ་བྱིན་གྱིས་བརླབ་བོ་འཚལ་ལ་བར་ཆད་མ་བྱུང་ན་སྣམ་ཕྲན་བདུན་པར་བགྱི་སྟེ། གླེགས་བུ་ཕྱེད་དང་གསུམ་པར་བགྱིའོ། །བཀྲུའོ། །བརྐྱང་ངོ་ ༑ ༑ དྲའོ། །བསྡེབ་བོ། །ཟུངས་གདབ་བོ། །དྲུབ་བོ། ཁ་བསྒྱུར་རོ། །ཡང་ན་ འདི་ལ་ལྷན་ཐབས་སུ་གླན་ནོ། །རྐྱེན་ཇི་ལྟ་བ་བཞིན་དུ་བགྱི་སྟེ། ཆོས་གོས་འདི་ ནི་རུང་བ་སྤྱད་པར་འོས་པའོ། །དེ་བཞིན་དུ་ལན་གཉིས་ལན་གསུམ་དུ་བཟླས། མཁན་པོས་ཐབས་ཡིན་ནོ་དང༌། སློབ་མས་ལེགས་སོ་ཞེས་བརྗོད་དོ། །དེ་ནས་ ཤམ་ཐབས་ཀྱི་རྒྱུ་བཟུང་ནས། འདི་སྐད་ཅེས་མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི་མཐའ་གོས་སུ་བྱིན་གྱིས་བརླབ་བོ་འཚལ་ལ། བར་ཆད་མ་བྱུང་ན་སྣམ་ཕྲན་ལྔ་པར་བགྱི་སྟེ། གླེགས་བུ་ཕྱེད་དང་ གཉིས་པར་བགྱིའོ། །བཀྲུའོ། །བརྐྱང་ངོ༌། །དྲའོ། །བསྡེབ་བོ། །ཟུངས་གདབ་ བོ ༑ ༑ དྲུབ་བོ། ཁ་བསྒྱུར་རོ། །ཡང་ན་འདི་ལ་ལྷན་ཐབས་སུ་གླན་ནོ། །རྐྱེན་ཇི་ལྟ་ བ་བཞིན་དུ་བགྱི་སྟེ། ཆོས་གོས་འདི་ནི་རུང་བ་སྤྱད་པར་འོས་པའོ། །དེ་བཞིན་དུ་ལན་གཉིས་ལན་གསུམ་དུ་བཟླས། མཁན་པོས་ཐབས་ཡིན་ནོ་དང༌། སློབ་མས་ ལེགས་སོ་ཞེས་བརྗོད་དོ། །དེ་ནས་ལྷུང་བཟེད་བཟུང་ནས། འདི་སྐད་ཅེས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པ་རུང་བ་དྲང་སྲོང་གི་སྣོད་འདི་བསླང་བའི་སྣོད་དུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ནས། མཁན་པོས་ཐབས་ཡིན་ནོ་དང༌། མཁན་བུས་ལེགས་སོ་ཞེས་བརྗོད་དོ། །དེ་ནས་གདིང་བ་དང་ཆུ་ཚགས་ཀྱང་དགེ་ཚུལ་གྱི་སྐབས་ལྟར་སྦྱིན་ནོ། །དེ་ནས་ཆོས་གོས་གནང་བའི་སྐུ་དྲིན་གྱི་ཕྱག་འཚལ་དུ་བཅུག་ལ། བསྒྲུབ་བྱ་དེ་དག་ཐོས་པའི་ཉེ་འཁོར་ལས་བཀར་ཏེ། མཐོང་བའི་ཉེ་འཁོར་དུ་ཆོས་གོས་དག་གོན་དུ་བཅུག་ནས་དགེ་འདུན་ལ་ཕྱོགས་ཏེ་འགྲེང་སྟེ་འདུད་པ་དང་བཅས་པས་གཞག་གོ །དེ་ནས་ལྟུང་བ་མཐུན་པ་བྱིན་གྱིས་བརླབ་པའི་ཕྱིར།

མཁན་པོའམ། སློབ་དཔོན་ནམ། དགེ་སློང་གང་ཡང་རུང་བ་ཞིག་གིས་དགེ་འདུན་རྣམས་ཀྱི་ལྟུང་བ་མཐུན་པ་རྣམས་བྱིན་གྱིས་བརླབས་ལ། བསྙེན་པར་རྫོགས་པའི་ཕྲིན་ལས་ཀྱི་སྒྲིབ་པར་མི་འགྱུར་བར་བྱ་སྙམ་དུ་དགོངས་ལ་ཐུགས་གཏད་པར་ཞུ། ཞེས་བརྗོད་ནས། འདི་སྐད་ཅེས། དགེ་འདུན་བཙུན་པ་རྣམས་དགོངས་སུ་གསོལ། དེང་དགེ་འདུན་གྱི་བསྙེན་པར་རྫོགས་པའི་ཕྲིན་ལས་ལགས་ལ། བདག་ཅག་དགེ་འདུན་ཐམས་ཅད་ནི་ལྟུང་བ་དག་དང་བཅས་པར་གྱུར་ན། གང་གི་མདུན་དུ་ལྟུང་བ་དེ་དག་འཆགས་པར་བགྱིད་པ་ལ། བདག་ཅག་ལས་དགེ་སློང་འགའ་ཞིག་གནས་གཞན་དུ་མཆིས་ལ། དགེ་སློང་གི་མདུན་དུ་ ལྟུང་བ་དེ་དག་ཆོས་བཞིན་དུ་སླར་བགྱིད་པར་སྤྲོ་བ་སུ་ཡང་མ་མཆིས་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་ ༑ དེང་དགེ་འདུན་གྱི་ལྟུང་བ་དེ་དག་བྱིན་གྱིས་བརླབས་ཏེ། བསྙེན་པར་རྫོགས་པའི་ཕྲིན་ལས་མཛད་ལ། སླད་ཀྱང་དགེ་སློང་གི་མདུན་དུ་ལྟུང་བ་དེ་དག་ཆོས་བཞིན་དུ་སླར་བརྗོད་དོ། །འདི་ནི་གསོལ་བའོ། །ཞེས་ལན་གཅིག་བརྗོད་ དོ ༑ ༑ དེ་ནས་གནས་ཁང་དེའི་ཕྱི་རོལ་ཉེ་འཁོར་འདོམ་གང་དང་བཅས་པར་བསྙེན་པར་རྫོགས་པའི་གནས་སུ་དགོངས་པར་ཞུ་ཞེས་བརྗོད་ནས། འདི་སྐད་ཅེས་དགེ་འདུན་བཙུན་པ་རྣམས་དགོངས་སུ་གསོལ། གནས་ཐམས་ཅད་གྲུབ་ པའམ ༑ བགྱིས་པའམ། ལགས་པ་ནང་མཚམས་དང༌། ཕྱི་རོལ་ཉེ་འཁོར་འདོམ་གང་བཅས་པ་འདི། དགེ་འདུན་གྱིས་བསྙེན་པར་རྫོགས་པའི་ཕྲིན་ལས་ཀྱི་ གནས་སུ་བློ་མཐུན་པར་བཞེད་ན། གལ་ཏེ་དེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་གནས་ཐམས་ཅད་གྲུབ་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི ༑ དགེ་འདུན་གྱི་བསྙེན་པར་རྫོགས་པའི་ཕྲིན་ལས་ཀྱི་གནས་སུ་ཐུགས་མཐུན་པར་བགྱིའོ། །འདི་ནི་གསོལ་བའོ། །དེས་གསོལ་བ་ཐལ་བརྗོད་པ་ལ་ཐུགས་གཏོད་མཛོད་ཅིག་དགེ་འདུན་བཙུན་པ་རྣམས་དགོངས་སུ་གསོལ།

གནས་ཐམས་ཅད་གྲུབ་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི ༑ དགེ་འདུན་གྱི་བསྙེན་པར་རྫོགས་པའི་ཕྲིན་ལས་ཀྱི་གནས་སུ་བློ་མཐུན་པར་བཞེད་དེ། དེའི་སླད་དུ་དགེ་འདུན་གྱི་གནས་ཐམས་ཅད་གྲུབ་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་བསྙེན་པར་རྫོགས་པའི་ཕྲིན་ལས་ཀྱི་གནས་སུ་ཐུགས་མཐུན་པར་བགྱི་ན། ཚེ་དང་ལྡན་པ་གང་དག་གནས་ཐམས་ཅད་གྲུབ་པ་ནང་མཚམས་དང་ཕྱི་རོལ་ཉེ་ འཁོར་འདོམ་གང་དང་བཅས་པ་འདི། དགེ་འདུན་གྱིས་བསྙེན་པར་རྫོགས་པའི་ཕྲིན་ལས་ཀྱི་གནས་སུ་བློ་མཐུན་པར་མཛད་པར་བཟོད་པ་དེ་དག་ནི་ཅང་མ་གསུངས་ཤིག་གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ན་དགེ་འདུན་གྱི་གནས་ཐམས་ཅད་གྲུབ་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་བསྙེན་པར་རྫོགས་པའི་ཕྲིན་ལས་ཀྱི་གནས་སུ་ཐུགས་མཐུན་པར་མཛད་དེ། འདི་ལྟར་ཅང་མི་གསུང་བས། དེ་དེ་བཞིན་དུ་འཛིན་ཏོ། །ཞེས་ལན་གཅིག་བརྗོད་དོ། །གནས་ལ་བློ་མཐུན་ནོ། །དོན་གསུམ་པ་བར་ཆད་དང་བྲལ་བ་ངེས་པར་བྱ་བའི་ཕྱིར། གསང་སྟེ་སྟོན་པས་ལྐོག་ཏུ་བར་ཆད་དྲི་བའི་དོན་དུ། ལས་བྱེད་པའི་སློབ་དཔོན་གྱིས་གསང་སྟེ་སྟོན་པ་ངོས་གཟུང་བར་བྱ་སྟེ། འདི་སྐད་ཅེས། མཁན་པོ་མིང་འདི་ཞེས་བགྱི་བས། ཚེ་དང་ལྡན་པ་མིང་འདི་ཞེས་བགྱི་བའི་གསང་སྟེ་སྟོན་པར་གསོལ་བ་བཏབ་པའི་དགེ་སློང་གང་ཡིན་ཞེས་དྲིའོ། །དེས་ཀྱང་བདག་དགེ་སློང་ཆེ་གེ་མོ་ཞེས་བགྱི་བ་ལགས་སོ། །ཞེས་ལན་གདབ་བོ། །དེ་ནས་ལས་བྱེད་པའི་དགེ་སློང་གིས་གསང་སྟེ་སྟོན་པ་ལ། དགེ་སློང་མིང་འདི་ཞེས་བྱ་བ་ཁྱོད། མཁན་པོ་མིང་འདི་ཞེས་བྱ་བས། ཚེ་དང་ལྡན་པ་མིང་འདི་ཞེས་བྱ་བ་ལ། གསང་སྟེ་སྟོན་པ་སྤྲོའམ་ཞེས་དྲིའོ། །དེས་ཀྱང་སྤྲོ་ཞེས་ལན་གདབ་བོ། །དེ་ནས་དགེ་སློང་ལས་བྱེད་པས། གསང་སྟེ་སྟོན་པར་བསྒོ་བ་གསོལ་བ་འབའ་ཞིག་གི་ལས་བྱས་ཏེ་འདུག་ལ།

འདི་སྐད་ཅེས། དགེ་འདུན་བཙུན་པ་རྣམས་དགོངས་སུ་གསོལ། དགེ་སློང་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། མིང་འདི་ཞེས་བགྱི་བ་ལ་གསང་སྟེ་སྟོན་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་སློང་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས། མིང་འདི་ཞེས་བགྱི་བ་ལ་ གསང་སྟེ་སྟོན་ནོ། །འདི་ནི་གསོལ་བའོ། །དེ་ནས་གསང་སྟེ་སྟོན་པས། ཕྱི་རོལ་ཏུ་སོང་ལ་བསྙེན་པར་རྫོགས་པར་བྱ་བ་དེ། བདག་ལ་ཕྱག་འཚལ་དུ་བཅུག་ལ། མདུན་དུ་ཐལ་མོ་སྦྱར་ཏེ་ཙོག་བུས་འདུག་པ་ལ་འདི་སྐད་ཅེས། ཚེ་དང་ལྡན་པ་ཁྱོད་ཉོན་ཅིག འདི་ནི་ཁྱོད་ཀྱི་བདེན་པའི་དུས་འདི་ནི་འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་ཞིག་དྲིའི། ཁྱོད་མ་འཛེམ་པར་བྱོས་ལ། ཡིན་པ་ལ་ཡིན་ཞེས་སྨྲོས་ཤིག མ་ཡིན་པ་ལ་ཡང་མ་ཡིན་ཞེས་ལན་ཐོབ་ཅིག ཁྱོད་སྐྱེས་པ་ཡིན་ནམ

༑ དེས་སྐྱེས་པ་ལགས་ཞེས་བརྗོད་པར་བྱའོ། །སྐྱེས་པའི་དབང་པོ་དང་ལྡན་ནམ ༑ དེས་ལྡན་ཞེས་བརྗོད་པར་བྱའོ། །ལོ་ཉི་ཤུ་ལོན་ནམ། དེས་ལོན་ཞེས་ བརྗོད་པར་བྱའོ། ཁྱོད་ཀྱི་ཆོས་གོས་གསུམ་དང་ལྷུང་བཟེད་ཚང་ངམ། དེས་ཚང་ ཞེས་བརྗོད་པར་བྱའོ། ཁྱོད་ཀྱི་ཕ་མ་གསོན་ནམ། གལ་ཏེ་གསོན་ཞེས་ཟེར་ན། ཁྱོད་ཕ་མས་གནང་ངམ་ཞེས་དྲི་བར་བྱའོ། །དེས་གནང་ཞེས་བརྗོད་པར་བྱའོ། ། གལ་ཏེ་ཤི་ཞེས་ཟེར་ན། ཁྱོད་བྲན་མ་ཡིན་ནམ། བརྐུས་པ་མ་ཡིན་ནམ། རྙེད་ བཙོན་མ་ཡིན་ནམ། རྩོད་པ་ཅན་མ་ཡིན་ནམ། བཙོངས་པ་མ་ཡིན་ནམ། རྒྱལ་པོས་བཀྲབས་པ་མ་ཡིན་ནམ། རྒྱལ་པོ་ལ་བསྡིགས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ། ཁྱོད་ཀྱིས་རྒྱལ་པོ་ལ་གནོད་པའི་ལས་བྱས་སམ་བྱེད་དུ་བཅུག་པ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་ནམ། གནས་པར་མི་བྱ་བ་མ་ཡིན་ནམ། མུ་སྟེགས་ཅན་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ། ཕ་བསད་པ་མ་ཡིན་ནམ། མ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་གྱི་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ། ཞེས་དྲི་བར་བྱའོ། །དེས་མ་ལགས་ཞེས་བརྗོད་པར་བྱའོ། ཁྱོད་ལ་ལ་ལའི་བུ་ལོན་མང་ཡང་རུང༌། ཉུང་ཡང་རུང༌། ཅུང་ཟད་ཆགས་པ་མེད་དམ་ཞེས་དྲི་བར་བྱའོ། །གལ་ཏེ་བུ་ལོན་ཆགས་སོ་ཞེས་ཟེར་ན། ཁྱོད་བསྙེན་པར་རྫོགས་ནས་འཇལ་ནུས་སམ་ཞེས་དྲི་བར་བྱའོ། །གལ་ཏེ་མི་ནུས་ཞེས་ཟེར་ན། འོ་ན་སོང་ཤིག་ཅེས་བརྗོད་པར་བྱའོ། །གལ་ཏེ་བསྙེན་པར་རྫོགས་ནས་འཇལ་ནུས་ཞེས་ཟེར་ན། ཁྱོད་སྔོན་རབ་ཏུ་བྱུང་བ་མ་ཡིན་ནམ་ཞེས་དྲི་བར་བྱའོ། །གལ་ཏེ་རབ་ཏུ་བྱུང་ངོ་ཞེས་ཟེར་ན། ཁྱོད་ལ་ཕམ་པར་འགྱུར་བའི་ལྟུང་བ་བཞི་ལས་ལྟུང་བ་གང་ཡང་རུང་བ་བྱུང་བ་མ་ཡིན་ནམ་ཞེས་དྲི།

གལ་ཏེ་ཚུལ་ཁྲིམས་དང་མི་ལྡན་པ་ཞིག་ན། ཁྱོད་བབས་པ་ན་བསླབ་པ་ལེགས་པར་ཕུལ་ལམ་ཞེས་དྲི་བར་བྱའོ།། གལ་ཏེ་ལྟུང་བ་བྱུང་ངོ་ཞེས་ཟེར་ན། འོ་ན་སོང་ཤིག་ཅེས་བརྗོད་པར་བྱའོ། །གལ་ཏེ་མ་བྱུང་ངོ་ཞེས་ཟེར་ན། ཅི་ཁྱོད་ད་ལྟར་རབ་ཏུ་བྱུང་བ་ཡིན་ནམ་ཞེས་དྲི་བར་བྱའོ ༑ ༑ གལ་ཏེ་བདག་རབ་ཏུ་བྱུང་བ་ཡིན་ཞེས་ཟེར་ན། ཁྱོད་ཀྱིས་ཚངས་པར་སྤྱོད་པ་ལེགས་པར་སྤྱད་དམ་ཞེས་དྲིའོ། །དེས་ལེགས་པར་སྤྱད་ཅེས་བརྗོད་པར་བྱའོ ༑ ཁྱོད་ཀྱི་མིང་ཅི། ཁྱོད་ཀྱི་མཁན་པོའི་མིང་ཅི་ཞེས་དྲི། དེས་བདག་གི་མིང་འདི་ཞེས་བགྱི། དོན་གྱི་སླད་དུ་མཚན་ནས་སྨོས་ཏེ་མཁན་པོའི་མིང་འདི་ཞེས་བགྱིའོ་ཞེས་བརྗོད་པར་བྱའོ། །ཚེ་དང་ལྡན་པ་ཁྱོད་ཉོན་ཅིག མི་རྣམས་ཀྱི་ལུས་ལ་ལུས་ཀྱི་ནད་རྣམ་པ་འདི་ལྟ་བུ་འབྱུང་བ་འདི་ལྟ་སྟེ། མཛེ་དང༌། འབྲས་དང༌། ཕོལ་མིག་དང༌། འབྲུམ་ཕྲན་དང༌། ཤ་བཀྲ་དང༌། ཁྱི་རྔཽ་དང༌། གཡའ་བ་དང༌། ལྷོག་པ་དང༌། རྐང་ཤུ་དང༌། སྐེམས་ནད་དང༌། སྐེམ་པ་དང༌། བརྗེད་བྱེད་དང༌། བཀྲེས་ངབ་དང༌། སྐྱ་རྦབ་དང༌། རྐང་བམ་དང༌། མཚན་བར་རྡོལ་བ་དང༌། རིམས་དང༌། རིམས་དྲག་པོ་དང༌། ཉིན་གཅིག་པ་དང༌། ཉིན་གཉིས་པ་དང༌། ཉིན་གསུམ་པ་དང༌། ཉིན་བཞི་པ་དང༌། འདུས་པ་དང༌། ཉིན་རེ་བ་དང༌། རྟག་ པའི་རིམས་དང༌། རིམས་ལྡང་དུབ་པ་དང༌། ཤུ་བ་དང༌། གསུད་པ་དང༌། སྐྱིགས་ བུ་དང༌། ལུད་པ་དང༌། དབུགས་མི་བདེ་བ་དང༌། ཡན་ལག་ཏུ་ཟུག་པ་དང༌། སྐྲན་དང་ ༑ ཁྲག་ནད་དང༌། མཁྲིས་ནད་དང༌། གཞང་འབྲུམ་དང༌། སྐྱུག་བྲོ་བ་དང༌། ངལ་བ་དང༌། ཆུ་འགགས་པ་དང༌། ལུས་ཚ་བ་དང༌། རྩིབ་ལོགས་ཚ་བ་དང༌། རུས་པ་ལ་ཟུག་པ་སྟེ། ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་ དང་ ༑ འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ། དེས་མ་མཆིས་ཞེས་བརྗོད་པར་བྱའོ། །ཚེ་དང་ལྡན་པ་ཁྱོད་ཉོན་ཅིག ཁྱོད་ལ་ངས་ད་ལྟར་གང་དྲིས་ པ་དེ་དགེ་འདུན་གྱི་དབུས་སུ་ཡང་ཁྱོད་ལ་དྲིའི་དེར་ཡང་མ་འཛེམ་པར་བྱོས་ལ། ཡིན་པ་ལའང་ཡིན་ཞེས་སྨྲོས་ཤིག

མ་ཡིན་པ་ལ་ཡང་མ་ཡིན་ཞེས་ལན་ཐོབ་ཅིག ཁྱོད་མ་བོས་ཀྱི་བར་དུ་མ་འོངས་པར་སྡོད་ཅིག ཅེས་བསྒོའོ། །དེ་ནས་གསང་སྟེ་སྟོན་པ་ནང་དུ་སོང་ནས་དགེ་འདུན་གྱི་རྒན་པའི་མཐའ་ལོགས་སུ་འགྲེང་སྟེ་འདུད་པ་དང་བཅས་པས་འདི་སྐད་ཅེས་བརྗོད་དོ། །དགེ་འདུན་བཙུན་པ་རྣམས་དགོངས་སུ་གསོལ། བདག་གི་མཁན་པོ་མིང་འདི་ཞེས་བགྱི་བས། ཚེ་དང་ལྡན་པ་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་ན། དེ་ཡང་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆི་ན། ཅི་མཆི་ ཞིག་གམ་ཞེས་བརྗོད་པར་བྱའོ། །དགེ་འདུན་ཐམས་ཅད་ཀྱིས། གལ་ཏེ་ཡོངས་ སུ་དག་ནའོ་ཞེས་བརྗོད་པར་བྱའོ། །གལ་ཏེ་དེ་སྐད་བརྗོད་ན་དེ་ལྟ་ན་ལེགས། གལ་ཏེ་མི་བརྗོད་ན་འགལ་ཚབས་ཅན་དུ་འགྱུར་རོ། །དེ་ནི་འོང་བ་ཞུ་བའོ། །དེའི་འོག་ཏུ་བསྙེན་པར་རྫོགས་པར་བྱ་བ་དེ་དལ་བར་བཀུག་ནས་ནང་དུ་བཅུག་པའི་ བཀའ་དྲིན་གྱི་ཕྱག་དགེ་འདུན་ལ་འཚལ་དུ་གཞུག་གོ །དེ་ནས་བཞི་པ་གང་ལ་རག་ལས་པའི་ཡུལ་དགེ་འདུན་ལ་གསོལ་བ་གདབ་པའི་ཕྱིར། ཐོག་མར་སྟོན་པ་ ལ་ཕྱག་འཚལ། དེ་ནས་དགེ་འདུན་ལ་ཕྱག་འཚལ་དུ་བཅུག་ལ་ཕ་གུའི་སྟེང་དུ་རྩྭ་ བཏིང་བ་ལ་ཙོག་ཙོག་པོར་འདུག་ནས་ཐལ་མོ་སྦྱོར་དུ་བཅུག་པ་ལ། ལས་བྱེད་ པའི་སློབ་དཔོན་གྱིས་འདི་སྐད་ཅེས་བརྗོད་པར་བྱའོ། ཁྱོད་དགེ་སློང་གི་སྡོམ་པ་ལེན་པར་འདོད་པ་ལ་བླང་བའི་ཡུལ་དེ་དགེ་འདུན་ཡིན། དེ་ལས་སྡོམ་པ་ལེན་པ་ ལ་གསོལ་བ་གདབ་དགཽས་པ་ཡིན་ཏེ། བཅོམ་ལྡན་འདས་ཀྱིས་དགེ་འདུན་གྱི་ ལས་ལ། སྦྱིན་པའི་ལས་ལ་གསོལ་བ་གདབ་པ་དང༌། བསྐོ་བའི་ལས་ལ་སྤྲོ་བ་དྲི་ བ་དང༌། ཚར་གཅོད་པའི་ལས་ལ་གླེང་དྲན་དང༌། བཞམས་བསྒོ་སྔོན་དུ་བྱེད་ དགོས་པར་གསུངས། ལས་འདི་སྦྱིན་པའི་ལས་ཡིན་པས་གསོལ་བ་གདབ་དགོས་པ་ཡིན་པས། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་དགེ་སློང་གི་སྡོམ་པ་བླང༌། དེ་དགེ་འདུན་ལ་རག་ལས་པའི་

ཕྱིར ༑ དགེ་འདུན་ལ་གསོལ་བ་གདབ། དེ་ཡང་བསྙེན་པར་རྫོགས་པར་བྱ་བས་བདག་མིང་འདི་ཞེས་བགྱི་བས། བསྙེན་པར་རྫོགས་པར་མཛད་པ་པོ་མཁན་པོ་མིང་འདི་ཞེས་བགྱི་བས། བསྙེན་པར་རྫོགས་བྱའི་ཡུལ་དགེ་འདུན་ལས། བསྙེན་ པར་རྫོགས་པར་བགྱིད་པར་གསོལ་བ་འདེབས་ན། ཡུལ་དགེ་འདུན་བཙུན་པ་ རྣམས་ཀྱིས། བདག་གནོད་པ་དང་ཉེས་པ་རྫོགས་པར་སྤངས་ཤིང༌། །ཡོན་ཏན་རྫོགས་པར་མངོན་དུ་བྱས་པའི་རྣམ་གྲོལ་མྱ་ངན་ལས་འདས་པ་རྣམ་པ་གསུམ་ལ་བསམ་པ་དང་སྦྱོར་བས་བསྙེན་པར་རྫོགས་པར་མཛད་དུ་གསོལ། བསྙེན་ པར་མ་རྫོགས་པ་ཁྱིམ་གྱི་གནས་འདམ་རྫབ་དང་འདྲ་བ་ནས་དྲང་བར་མཛད་དུ་ གསོལ ༑ བསྙེན་པར་རྫོགས་པ་དགེ་སློང་གི་དངོས་པོ་ལགས་པར་གཟུང་དུ་ གསོལ ༑ དེའི་བླང་བ་དང་དོར་བའི་ཐབས་རྗེས་སུ་བསྟན་དུ་གསོལ། རྙེད་པ་དང་ བཀུར་སྟི་ལ་མི་གཟིགས་པར་སྤྱིར་སེམས་ཅན་ཐམས་ཅད་ལ་བརྩེ་བར་དགོངས་ཤིང་ ༑ ཁྱད་པར་དུ་བདག་ལ་ཐུགས་བརྩེ་བར་དགོངས་ནས། དགེ་འདུན་བཙུན་པ་རྣམས་ཀྱིས་བདག་སྡུག་བསྔལ་ལས་དྲང་ཞིང༌། མྱ་ངན་ལས་འདས་པའི་གོ་འཕང་ལ་འགོད་པའི་སླད་དུ་ཐུགས་བརྩེ་བར་མཛད་དུ་གསོལ། ཞེས་གསོལ་བ་ གདབ་པའི་འདུན་པས། ངག་གསལ་པོའི་སྒོ་ནས་རྗེས་ཟློས་གྱྀས་ཞེས་བརྗོད་ལ། དགེ་འདུན་བཙུན་པ་རྣམས་དགོངས་སུ་གསོལ། བདག་མིང་འདི་ཞེས་བགྱི་བ། དོན་གྱི་སླད་དུ་མཚན་ནས་སྨོས་ཏེ། མཁན་པོ་མིང་འདི་ཞེས་བགྱི་བས། དགེ་ འདུན་ལས་བསྙེན་པར་རྫོགས་པར་འཚལ་ཏེ། བདག་མིང་འདི་ཞེས་བགྱི་བ་དོན་ གྱི་སླད་དུ་མཚན་ནས་སྨོས་ཏེ། མཁན་པོ་མིང་འདི་ཞེས་བགྱི་བས་དགེ་འདུན་ ལས་བསྙེན་པར་རྫོགས་པས་གསོལ་ན། དགེ་འདུན་བཙུན་པ་རྣམས་ཀྱིས་བདག་བསྙེན་པར་རྫོགས་པར་མཛད་དུ་གསོལ། དགེ་འདུན་བཙུན་པ་རྣམས་ཀྱིས་བདག་དྲང་བར་གསོལ། དགེ་འདུན་བཙུན་པ་རྣམས་ཀྱིས་བདག་རྗེས་སུ་གཟུང་ དུ་གསོལ། དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཐུགས་བརྩེ་བ་ཅན། དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ།

བདག་ལ་ཐུགས་བརྩེ་བར་མཛད་དུ་གསོལ། དེ་བཞིན་དུ་ལན་གཉིས་ལན་གསུམ་བཟླས་སོ། །དེ་ནི་བསྙེན་པར་རྫོགས་པར་གསོལ་བའོ། །ལྔ་པ་དགེ་འདུན་ཐུགས་ཆེས་པར་བྱ་བའི་ཕྱིར། དགེ་འདུན་གྱི་མངོན་དུ་བར་ཆད་ཀྱི་ཆོས་དྲི་བ་ལ་གཉིས་ལས། སྔོན་དུ་འགྲོ་བ་ནང་དུ་བར་ཆད་ཀྱི་ཆོས་དྲི་བ་དང༌། དགེ་འདུན་ཐུགས་མཐུན་པའི་སླད་དུ་གསོལ་བ་འབའ་ཞིག་གིས་ལས་ནི། དེའི་འོག་ཏུ་ལས་བྱེད་པས། དགེ་འདུན་གྱི་ནང་དུ་བར་ཆད་དྲི་བའི་ཕྱིར་གསོལ་བ་འབའ་ ཞིག་གི་ལས་བྱའོ། །འདི་ལྟར་བྱ་སྟེ། འདུག་ལ་འདི་སྐད་ཅེས་བརྗོད་དོ། །དགེ་ འདུན་རྣམས་གསོལ་བའི་ལས་ལ་ཐུགས་གཏད་པར་ཞུ་ཞེས་བརྗོད་ལ། དགེ་ འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་ མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་འཚལ་ཏེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་ བསྙེན་པར་རྫོགས་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་ བཟོད་ན་དགེ་འདུན་གྱིས་གནང་བར་མཛོད་ཅིག་དང༌། བདག་གིས་དགེ་འདུན་གྱི་ནང་དུ་མཁན་པོ་མིང་འདི་ཞེས་བགྱི་བས། མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་དྲི་བར་བྱའོ། །འདི་ནི་གསོལ་བའོ། །གཉིས་པ་བར་ཆད་དྲི་བ་དངོས་ནི་ལས་བྱེད་པས། ཁྱོད་བསྙེན་པར་རྫོགས་པའི་སྡོམ་པ་ལེན་པ་ལ། རྒྱུད་སྣོད་དུ་རུང་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་པ་ཞིག་དགོས། བར་ཆད་དང་ལྡན་པས་སྡོམ་པ་བླངས་ཀྱང་མི་སྐྱེ། སྐྱེས་ཀྱང་ཡུན་རིང་དུ་མི་གནས། གནས་ཀྱང་ཡོན་ཏན་ཁྱད་པར་ཅན་སྐྱེ་བའི་རྟེན་དུ་མི་འགྱུར། རྒྱུད་བར་ཆད་ཀྱི་ཆོས་ཀྱིས་ཡོངས་སུ་དག་པས་སྡོམ་པ་བླངས་ན། དང་པོ་སྐྱེ། བར་དུ་གནས། མཐར་ཡོན་ཏན་ཁྱད་པར་ཅན་སྐྱེ་བའི་རྟེན་དུ་འགྱུར། བར་ཆད་དེ་དག་ཡོད་མེད་གསང་སྟེ་སྟོན་པས་ལྐོག་ཏུ་དྲིས་ཀྱང༌། བར་ཆད་འགའ་ཞིག་གློ་བུར་པ་ཡིན་པས་གསར་དུ་འབྱུང་སྲིད་པ་དང༌། ད་ཅི་མ་དྲན་པ་ད་ལྟ་དྲན་པ་སྲིད་པ་དང༌།

གཙོ་བོར་དགེ་འདུན་རྣམས་ཐུགས་ཆེས་པར་བྱ་བའི་དོན་དུ་དྲི་བར་བྱའི། ཁོ་བོ་ལ་ཕྱག་གསུམ་འཚོལ་ལ། མདུན་དུ་ཕ་གུའི་སྟེང་དུ་རྩྭ་བཏིང་བ་ལ་རྟིང་པ་གཉིས་ཀྱིས་མནན་ནས། ཙོག་ཙོག་པོར་འདུག་སྟེ། ཐལ་མོ་སྦྱར་དུ་བཅུག་ནས་འདི་སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་ཁྱོད་ཉོན་ཅིག འདི་ནི་ཁྱོད་ཀྱི་བདེན་པའི་དུས ༑ འདི་ནི་ཁྱོད་ཀྱི་འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་ཅིག་འདྲིའི། ཁྱོད་མ་འཛེམ་པར་བྱོས་ལ་ཡིན་པ་ལ་ཡིན་ཞེས་སྨྲོས་ཤིག མ་ཡིན་པ་ལ་མ་ཡིན་ཞེས་ལན་ཐོབ་ཅིག ཁྱོད་སྐྱེས་པ་ཡིན་ནམ། དེས་སྐྱེས་པ་ལགས་ཞེས་བརྗོད་པར་ བྱའོ ༑ ༑ སྐྱེས་པའི་དབང་པོ་དང་ལྡན་ནམ། དེས་ལྡན་ཞེས་བརྗོད་པར་བྱའོ། །ལོ་ཉི་ཤུ་ལོན་ནམ། དེས་ལོན་ཞེས་བརྗོད་པར་བྱའོ། ཁྱོད་ཀྱི་ཆོས་གོས་གསུམ་དང་ ལྷུང་བཟེད་ཚང་ངམ། དེས་ཚང་ཞེས་བརྗོད་པར་བྱའོ། ཁྱོད་ཀྱི་ཕ་མ་གསོན་ནམ། གལ་ཏེ་གསོན་ཞེས་ཟེར་ན། ཁྱོད་ཕ་མས་གནང་ངམ། ཞེས་དྲིའོ། །དེས་གནང་ཞེས་བརྗོད་པར་བྱའོ། །གལ་ཏེ་ཤི་ཞེས་ཟེར་ན། ཁྱོད་བྲན་མ་ཡིན་ནམ། བརྐུས་པ་མ་ཡིན་ནམ། རྙེད་བཙོན་མ་ཡིན་ནམ། རྩོད་པ་ཅན་མ་ཡིན་ནམ། བཙོངས་པ་མ་ཡིན་ནམ། རྒྱལ་པོས་བཀྲབས་པ་མ་ཡིན་ནམ། རྒྱལ་པོ་ལ་བསྡིགས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ། ཁྱོད་རྒྱལ་པོ་ལ་གནོད་པའི་ལས་བྱས་སམ་བྱེད་དུ་བཅུག་པ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་ནམ ༑ གནས་པར་མི་བྱ་བ་མ་ཡིན་ནམ། མུ་སྟེགས་ཅན་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ། ཕ་བསད་པ་མ་ཡིན་ནམ། མ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་གྱི་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ། ཞེས་དྲི་བར་བྱའོ།

།དེས་མ་ལགས་ཞེས་བརྗོད་པར་བྱའོ། ཁྱོད་ལ་ལ་ལའི་བུ་ལོན་མང་ཡང་རུང༌། ཉུང་ཡང་རུང༌། ཅུང་ཟད་ཆགས་པ་མེད་དམ། ཞེས་དྲི་བར་བྱའོ། །གལ་ཏེ་བུ་ལོན་ཆགས་སོ་ཞེས་ཟེར་ན ༑ ཁྱོད་བསྙེན་པར་རྫོགས་ནས་འཇལ་ནུས་སམ་ཞེས་དྲི་བར་བྱའོ། གལ་ཏེ་མི་ནུས་སོ་ཞེས་ཟེར་ན། འོ་ན་སོང་ཤིག་ཅེས་བརྗོད་པར་བྱའོ། །གལ་ཏེ་བསྙེན་པར་རྫོགས་ནས་འཇལ་ནུས་སོ་ཞེས་ཟེར་ན། ཁྱོད་སྔོན་རབ་ཏུ་བྱུང་བ་མ་ཡིན་ནམ་ཞེས་དྲིའོ། །གལ་ཏེ་རབ་ཏུ་བྱུང་ངོ་ཞེས་ཟེར་ན། ཁྱོད་ཕམ་པར་འགྱུར་བའི་ལྟུང་བ་བཞི་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ། ཁྱོད་བབས་པ་ ན་བསླབ་པ་ལེགས་པར་ཕུལ་ལམ། ཞེས་དྲི་བར་བྱའོ། །གལ་ཏེ་ལྟུང་བ་བྱུང་ངོ་ ཞེས་ཟེར་ན། འོ་ན་སོང་ཤིག་ཅེས་བརྗོད་པར་བྱའོ། །གལ་ཏེ་མ་བྱུང་ངོ་ཞེས་ཟེར་ ན ༑ ཇི་ལྟར་ཁྱོད་ད་ལྟར་རབ་ཏུ་བྱུང་བ་ཡིན་ནམ། ཞེས་དྲི་བར་བྱའོ། །གལ་ཏེ་རབ་ཏུ་བྱུང་བ་ཡིན་ནོ་ཞེས་ཟེར་ན། ཁྱོད་ཀྱིས་ཚངས་པར་སྤྱོད་པ་ལེགས་པར་སྤྱད་དམ་ཞེས་དྲི་བར་བྱའོ། །དེས་ལེགས་པར་སྤྱད་ཅེས་བརྗོད་པར་བྱའོ། ཁྱོད་ཀྱི་མིང་ཅི། ཁྱོད་ཀྱི་མཁན་པོའི་མིང་ཅི། དེས་བདག་གི་མིང་འདི་ཞེས་བགྱི། དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོའི་མིང་འདི་ཞེས་བགྱི་ཞེས་བརྗོད་པར་བགྱིའོ། །ཚེ་དང་ལྡན་པ་ཁྱོད་ཉོན་ཅིག མི་རྣམས་ཀྱི་ལུས་ལ་ལུས་ཀྱི་ནད་རྣམ་པ་འདི་ལྟ་བུ་འདི་དག་འབྱུང་བ་འདི་ལྟ་སྟེ། མཛེ་དང༌། འབྲས་དང༌། ཕོལ་མིག་དང༌། འབྲུམ་ཕྲན་དང༌། ཤ་བཀྲ་དང༌། ཁྱི་རྔོ་དང༌། གཡའ་བ་དང༌། ལྷོག་པ་དང༌། རྐང་ཤུ་དང༌། སྐེམས་ནད་དང༌། སྐེམ་པ་དང༌། བརྗེད་བྱེད་དང༌། བཀྲེས་ངབ་དང༌། སྐྱ་རྦབ་དང༌། རྐང་བམ་དང༌། མཚན་བར་རྡོལ་བ་དང༌། རིམས་དང༌། རིམས་དྲག་པོ་དང༌། ཉིན་གཅིག་པ་དང༌། ཉིན་གཉིས་པ་དང༌། ཉིན་གསུམ་པ་དང༌། ཉིན་བཞི་པ་དང༌། འདུས་པ་དང༌། རིམས་ཉིན་རེ་བ་དང༌། རྟག་པའི་རིམས་དང༌། རིམས་ལྡང་དུབ་པ་དང༌། ཤུ་བ་དང༌། གསུད་པ་དང༌། སྐྱིགས་བུ་དང༌།

ལུད་པ་དང༌། དབུགས་མི་བདེ་བ་དང༌། ཡན་ལག་ཏུ་ཟུག་པ་ དང་ ༑ སྐྲན་ནད་དང༌། ཁྲག་ནད་དང༌། མཁྲིས་ནད་དང༌། གཞང་འབྲུམ་དང༌། སྐྱུག་བྲོ་བ་དང༌། ཆུ་འགགས་པ་དང༌། ངལ་བ་དང༌། ལུས་ཚ་བ་དང༌། རྩིབ་ ལོགས་ཚ་བ་དང༌། རུས་པ་ལ་ཟུག་པ་སྟེ་ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང༌། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ། དེས་མ་མཆིས་ཞེས་བརྗོད་པར་བྱའོ། །དེ་ནི་ནང་དུ་བར་ཆད་དྲི་བའོ། །གཉིས་པ་དངོས་གཞི་ལ་གཉིས་ལས། ཐོག་མར་སྡོམ་པ་ཇི་ལྟར་ཐོབ་པའི་ཚུལ་ལ་ངེས་པ་ བསྐྱེད་པའི་ཕྱིར། གྲུབ་མཐའ་ལ་གྲགས་པ་རྒྱུ་དྲུག་རྐྱེན་བཞིའམ། ཆོས་སྤྱི་ལ་ གྲགས་པའི་ལས་བྱེད་པ་བྱ་བའམ། ལུང་ལས་འབྱུང་བའི་དོན་མངོན་དུ་གྱུར་པ་ བཅུ་ལ་སོགས་པའི་སྒོ་ནས་བརྡ་སྤྲོད་པར་བྱེད་དེ། དེ་ཡང་ལས་བྱེད་པའི་སློབ་ དཔོན་གྱིས་གནས་སྐབས་དང་སྦྱར་ནས། གོང་དུ་བསྟན་པ་ལྟར་མངོན་དུ་གྱུར་པ་ བཅུས་བརྡ་སྤྲད་པར་བྱ་ཞིང༌། ཁྱད་པར་དུ་སྙིང་ཐག་པ་ནས་ཐོབ་པར་འདོད་པ་ དང་ ༑ ཉེས་པ་ལྔ་དང་བྲལ་བའི་སྒོ་ནས་བླང་ཞིང༌། ལེན་པ་དང་བསླབ་པ་ཐམས་ ཅད་ཀྱང་མྱ་ངན་ལས་འདས་པའི་བསམ་པ་བརྟན་པོས་ཟིན་པ་དང༌། དངོས་གཞི་ལས་བརྗོད་པ་ལན་གསུམ་པའི་ཐ་མ་ལ་ཐོབ་པར་འགྱུར་རོ། །སྙམ་པ་དུས་ཀྱི་ཀུན་སློང་རྣམས་དང་ལྡན་པར་བྱའོ། །གཉིས་པ་གསོལ་བ་དང་བཞིའི་ལས་ལ་བརྗོད་པ་ནི། ལས་ཀྱི་སློབ་དཔོན་གྱིས་བསྒྲུབ་བྱ་ལ། ཡིད་མ་གཡེངས་པར་ཆོ་ག་ལ་ཡིད་གཏོད་ཅེས་པ་དང༌། དགེ་འདུན་རྣམས་སྤྱོད་ལམ་མ་འཁྲུགས་པས་གསོལ་བ་ལ་ཐུགས་གཏད་པར་ཞུ་ཞེས་པ་བརྗོད་ལ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་ འདུན་ལས་བསྙེན་པར་རྫོགས་པར་འཚལ་ནས། མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང༌།

བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ །ཞེས་དེ་ཁོ་ན་ཉིད་མཆི་སྟེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་དོ། །འདི་ནི་གསོལ་བའོ། དེ་ནས་བརྗོད་པའི་ལས་བྱ་བའི་ཕྱིར། ལས་བྱེད་པའི་སློབ་དཔོན་གྱིས། བརྗོད་པ་དང་ པོ་ལ་ཐུགས་གཏད་པར་ཞུ་ཞེས་སྔོན་དུ་འགྲོ་བས་འདི་ལྟར་བྱ་སྟེ། དགེ་འདུན་ བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ན། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལ་བསྙེན་པར་ རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང༌། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ །ཞེས་ཁོ་ན་ཉིད་མཆི་སྟེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ན། དེའི་སླད་དུ་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་པར་བཟོད་པ་དེ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིགའདི་ནི་ལས་བརྗོད་པ་དང་པོའོ། ། དེ་བཞིན་དུ་ལན་གཉིས་ལན་གསུམ་དུ་བཟླས། དེས་ལས་དངོས་གཞི་གྲུབ་པས་ཁྱེད་བསྙེན་པར་རྫོགས་པ་དགེ་སློང་གི་དངོས་པོར་གྱུར་པ་ཡིན། དགེ་འདུན་རྣམས་ལས་ཀྱི་མཇུག་སྡུད་ལ་ཐུགས་གཏད་པར་ཞུ་ཞེས་བརྗོད་ལ། དགེ་འདུན་གྱིས་བཟོད་ཅིང་གནང་ན་དགེ་འདུན་གྱིས་མིང་འདི་ཞེས་བགྱི་བ།

མཁན་པོ་མིང་འདི་ཞེས་བགྱི་བས། བསྙེན་པར་རྫོགས་པར་མཛད་ལགས་པ་འདི་ལྟར་ཅང་མི་གསུང་བ་དེ་དེ་བཞིན་དུ་འཛིན་ཏོ། །དེ་ནི་བསྙེན་པར་རྫོགས་པ་ཉེ་བར་སྒྲུབ་པའི་ཆོ་ག་དང་ལས་དངོས་གཞིའོ། །གཉིས་པ་རྗེས་ཀྱི་ཆོ་ག་ལ་གཉིས། བསྙེན་བཀུར་གྱི་གནས་དང་གནས་མ་ཡིན་པ་ཤེས་པར་བྱ་བའི་ཕྱིར། བསྙེན་པར་རྫོགས་པའི་དུས་གོ་བར་བྱ་བ་ནི། དེའི་འོག་ཏུ་དགེ་སློང་ལས་བྱེད་པ་མ་ཡིན་པ་གཞན་གང་ཡང་རུང་བ་ཞིག་གིས་གྲིབ་ཚོད་གཞལ་བར་བྱའོ། །འདི་ལྟར་བྱ་སྟེ། ཐུར་མ་སོར་བཞི་ཙམ་གྱིས་གཞལ་བར་བྱ་ཞིང༌། ཐུར་མ་ཇི་ཙམ་ཡོད་པ་དེ་ཙམ་ལ་སྐྱེས་བུ་ཞེས་བརྗོད་པར་བྱའོ། །སོར་རེ་ལ་ནི་རྐང་པའམ་རྩ་བ་ཞེས་བརྗོད་པར་བྱའོ། ། དེས་ནི་གྲིབ་ཚོད་གཞལ་བར་བྱའོ། །དེའི་འོག་ཏུ་ཉིན་མཚན་གྱི་ཆ་བརྗོད་པར་བྱ་སྟེ

༑ སྔ་དྲོ་དང༌། གུང་དང༌། ཕྱི་དྲོ་དང༌། མཚན་མོའི་ཐུན་དང་པོ་དང༌། ཐུན་དང་པོའི་ཕྱེད་དང༌། གུང་ཐུན་དང༌། གུང་ཐུན་གྱི་ཕྱེད་དང༌། ཐུན་ཐ་མ་དང༌། ཐུན་ཐ་མའི་ཕྱེད་དང༌། སྐྱ་རེངས་མ་ཤར་བ་དང༌། སྐྱ་རེངས་ཤར་བ་དང༌། ཉི་མ་མ་ཤར་བ་དང༌། ཉི་མ་ཤར་བ་དང༌། ཉི་མ་བརྒྱད་ཆ་ཤར་བ་དང༌། ཉི་མ་བཞི་ཆ་ཤར་བ་ དང་ ༑ གུང་ཚིགས་མ་ཡོལ་བ་དང༌། ཉི་མ་བཞི་ཆ་ལུས་པ་དང༌། ཉི་མ་བརྒྱད་ཆ་ལུས་པ་དང༌། ཉི་མ་མ་ནུབ་པ་དང༌། ཉི་མ་ནུབ་པ་དང༌། རྒྱུ་སྐར་རྣམས་མ་ཤར་བ་དང༌། རྒྱུ་སྐར་རྣམས་ཤར་བ་སྟེ། དེ་ནི་ཉིན་མཚན་གྱི་ཆ་བརྗོད་པའོ། དེའི་འོག་ཏུ་དུས་ཚོད་བརྗོད་པར་བྱ་སྟེ། དུས་ཚོད་ནི་ལྔ་སྟེ། དགུན་གྱི་དུས་དང༌། དཔྱིད་ཀྱི་དུས་དང༌། དབྱར་གྱི་དུས་དང༌། དབྱར་ཐུང་ངུའི་དུས་དང༌། དབྱར་རིང་པོའི་དུས་སོ། དེ་ལ་དགུན་གྱི་དུས་ནི། དབྱུ་གུའི་ཚེས་བཅུ་དྲུག་ནས་ཟླ་བ་ བཞིའོ ༑ ༑ དཔྱིད་ཀྱི་དུས་ཀྱང་སྟ་བའི་བཅུ་དྲུག་ནས་ཟླ་བ་བཞིའོ། །དབྱར་གྱི་དུས་ནི་གདུ་བུའི་བཅུ་དྲུག་ནས་ཟླ་བ་གཅིག་གོ །དབྱར་ཐུང་བའི་དུས་ནི་ཉིན་ཞག་གཅིག་དང་བྲེའི་བཅུ་དྲུག་གོ །དབྱར་རིང་པོའི་དུས་ནི་བྲེའི་བཅུ་བདུན་ནས་དབྱུ་གུའི་བཅོ་ལྔའི་བར་ཉིན་ཞག་གཅིག་གིས་ཟླ་བ་གསུམ་དུ་མ་ཆོག་པའོ། །དེ་ནི་དུས་ཚོད་བརྗོད་པའོ། །དུས་འདི་ལ་ཁྱེད་རྣམས་བསྙེན་པར་རྫོགས་པ་ཡིན་པས། རང་བས་གྲིབ་མ་སོར་གཅིག་གིས་རྒན་པ་ཡན་ཆད་ལ་བསྙེན་བཀུར་གྱི་ཡུལ་ཡིན་པའི་ཕྱིར་ཕྱག་དང༌། སྔོན་དུ་ལྡང་བ་དང༌། གྲལ་གོང་དུ་འཇོག་པ་ལ་སོགས་པའི་སྒོ་ནས་བསྙེན་བཀུར་བ་དང་གུས་པ་གྱིས། གྲིབ་མ་སོར་གཅིག་གིས་གཞོན་པ་མན་ཆད་བསྙེན་བཀུར་དང་དུ་བླང་བའི་ཡུལ་ཡིན་པས་དེ་དག་གིས་བསྙེན་བཀུར་ཇི་ལྟར་བྱས་པ་དང་དུ་ལོངས། ཁྱེད་རང་རྣམས་ལྟ་བུ་དུས་གཅིག་ལ་བསྙེན་པར་རྫོགས་པ་རྣམས། བསླབ་པའི་སྒོ་ནས་ཕྱག་བྱེད་མི་དགོས། གྲལ་སྔོན་ལ་གང་འོངས་བ་གྲལ་མགོར་སྡོད། དེ་ལྟར་བྱས་པའི་དགོས་པ་རང་གཞན་གྱི་བསླབ་པ་ལ་གུས་པ་དང༌།

འཇིག་རྟེན་གྱི་ཆོས་དགེ་བ་སྤྱོད་པ་དང་མཐུན་པ་དང་ ༑ དགེ་འདུན་འདུ་འཚོགས་བྱེད་པའི་ཚེ་བགོ་བཤའ་སླ་བ་ལ་སོགས་པའི་དགོས་པ་ཡོད་པས། དེ་རྣམས་ཡིད་ལ་ཟུངས་ལ་ལག་ལེན་ལ་ཐོབ་ཅེས་བརྗོད་པར་བྱའོ། །དོན་གཉིས་པ་བསླབ་བྱ་རགས་རིམ་ཤེས་པར་བྱ་བའི་ཕྱིར། དགེ་སློང་ལས་བྱེད་པས་གནས་ལ་སོགས་པ་རྣམས་བརྗོད་པར་བྱ་སྟེ། དེ་ལ་གསུམ། གང་གིས་འཚོ་བའི་ཡོ་བྱད་ལ་གདམས་པ། གང་ལ་བསླབ་པའི་བསླབ་བྱ་ལ་གདམས་པ། ཇི་ལྟར་སློབ་པའི་ཐབས་ལ་གདམས་པའོ། །དང་པོ་གང་གིས་འཚོ་བའི་ཡོ་བྱད་ལ་གདམས་པ་ལ་གཉིས་ལས། སྤྱིར་བསྟན་པ་ནི། ཚེ་དང་ལྡན་པ་མིང་འདི་ཞེས་བྱ་བ་ཁྱོད་ཉོན་ཅིག བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་དེ་ལྟར་རབ་ཏུ་བྱུང་བ་དང༌། བསྙེན་པར་རྫོགས་པའི་དགེ་སློང་གི་གནས་སུ་གསུངས་ཏེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༌། བསྙེན་པར་རྫོགས་པའི་དགེ་སློང་ གི་དངོས་པོར་འགྱུར་རོ། །གཉིས་པ་སོ་སོར་བསྟན་པ་ལ་བཞི་ལས། དང་པོ་གོས་ ལ་གདམས་པ་ལ་གཉིས་ལས། འདོད་པ་བསོད་ཉམས་ཀྱི་མཐའ་སྤང་བ་ནི། བཞི་གང་ཞེ་ན། གོས་ཀྱི་ནང་ན་ཕྱག་དར་ཁྲོད་ནི་རུང་བ་རྙེད་ཀྱང་སླ་བ་སྟེ། དེ་ལ་ གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་ དང་ ༑ བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །མིང་འདི་ཞེས་ བྱ་བ་ཁྱོད། ཇི་སྲིད་འཚོའི་བར་དུ། ཕྱག་དར་ཁྲོད་ཀྱི་གོས་ཀྱིས་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །གཉིས་པ་ངལ་ཞིང་དུབ་པའི་མཐའ་སྤང་བ་ནི། ལྷག་པར་རྙེད་ན། རས་སམ། རས་ཡུག་ཆེན་ནམ། བེའུ་རས་སམ། དར་ལའམ། མོན་དར་རམ། བེའུ་རས་ཡུག་ཆེའམ། བེའུ་རས་ཡུག་དམར་པོའམ། བེའུ་རས་ཕྲུག་གམ། ལྭ་དམར་རམ། ཡུལ་ཀ་ཤི་ཀའི་རས་ཕྲན་ནམ། ཁ་དོག་རན་པའམ། ཁ་དོག་ངན་པའམ། བལ་གོས་སམ། ཤ་ནའི་རས་སམ།

ཟར་མའི་རས་སམ། རས་གོས་སམ། དུ་ཀུ་ལའི་རས་སམ། ཀོ་ཏ་མའི་རས་སམ། ཉི་འོག་གི་གོས་སམ ༑ གཞན་ཡང་གོས་རུང་བ་གང་དགེ་འདུན་ནམ། གང་ཟག་ལས་རྙེད་ན། དེ་ཡང་ཁྱོད་ཀྱིས་ལོངས་ལ་ཚོད་ཟིན་པར་གྱིས་ཤིག ཇི་ལྟར་ཁྱོད་གནས་འདི་ལྟ་བུ་ལ་དམ་བཅའ་འམ། དེས་དམ་འཆའོ་ཞེས་བརྗོད་པར་བྱའོ། །ཟས་ལ་གདམས་པ་ལ་གཉིས་ལས། འདོད་པ་བསོད་ཉམས་ཀྱི་མཐའ་སྤང་བ་ནི་མིང་འདི་ཞེས་བགྱི་བ་ཁྱོད་ཉོན་ཅིག ཟས་ཀྱི་ནང་ན་བསོད་སྙོམས་ནི་རུང་བ་རྙེད་ཀྱང་སླ་བ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་ ༑ བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་བསོད་སྙོམས་ཀྱི་ཟས་ཀྱི་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །ངལ་ཞིང་དུབ་པའི་མཐའ་སྤོང་བ་ནི། ལྷག་པར་རྙེད་ ན ༑ འབྲས་ཆན་ནམ། སྐྱོ་མའམ། ཐུག་པའམ། ལྔ་སྟོན་ནམ། བརྒྱད་སྟོན་ནམ། བཅུ་བཞིའི་སྟོན་ནམ། ཉ་སྟོན་ནམ། རྟག་རེས་འཁོར་རམ། མགྲོན་དུ་བོས་ པའམ ༑ འཕྲལ་ལ་བོས་པའམ། སྤགས་པའམ། གཞན་ཡང་ཟས་རུང་བ་གང་ དགེ་འདུན་ནམ་གང་ཟག་ལས་རྙེད་ན། དེའང་ཁྱོད་ཀྱིས་ལོངས་ལ། ཚོད་ཟིན་ པར་གྱིས་ཤིག ཇི་ལྟར་ཁྱོད་གནས་འདི་ལྟ་བུ་ལ་དམ་འཆའ་འམ། དེས་དམ་ འཆའ་འོ་ཞེས་བརྗོད་པར་བྱའོ། །གནས་མལ་ལ་གདམས་པ་ལ་གཉིས་ལས། འདོད་པ་བསོད་ཉམས་ཀྱི་མཐའ་སྤང་བ་ནི། མིང་འདི་ཞེས་བྱ་བ་ཁྱོད་ཉོན་ཅིག ། གནས་མལ་གྱི་ནང་ན་ཤིང་དྲུང་ནི་རུང་བ་རྙེད་ཀྱང་སླ་བ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༌། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད། ཇི་སྲིད་འཚོའི་བར་དུ་ཤིང་དྲུང་གི་གནས་མལ་གྱིས་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །ངལ་ཞིང་དུབ་པའི་མཐའ་སྤང་བ་ནི། ལྷག་པར་རྙེད་ན། ཁང་པའམ ༑ ལྔ་ཁང་ངམ། ཁང་པ་བརྩེགས་པའམ། བསིལ་ཁང་ངམ། སབ་མས་བསྐོར་བའམ།

བ་གམ་མམ། ཁང་བཟངས་སམ། སྒོ་ཁང་གི་སྟེང་གི་བསིལ་ཁང་ངམ ༑ ཁང་སྟེང་གི་ཡོལ་ཁང་ངམ། སྤང་ལེབ་ཁང་ངམ། ས་ཕུག་གམ། བྲག་ཕུག་གམ ༑ རི་ཕུག་གམ། རྩྭའི་སྤྱིལ་བུའམ། ལོ་མའི་སྤྱིལ་བུའམ། འཆག་སར་བྱས་ པའམ། འཆག་སར་མ་བྱས་པའམ། བྱ་སྐྱིབས་སུ་བྱས་པའམ། བྱ་སྐྱིབས་སུ་མ་བྱས་པའམ། གཞན་ཡང་གནས་མལ་རུང་བ་གང་དགེ་འདུན་ནམ། གང་ཟག་ལས་རྙེད་ན། དེ་ཡང་ཁྱོད་ཀྱིས་ལོངས་ལ་ཚོད་ཟིན་པར་གྱིས་ཤིག ཇི་ལྟར་ཁྱོད་ཀྱིས་གནས་འདི་ལྟ་བུ་ལ་དམ་འཆའ་འམ། དེས་དམ་འཆའོ་ཞེས་བརྗོད་པར་བྱའོ ༑ ༑ སྨན་ལ་གདམས་པ་ལ་གཉིས་ལས། འདོད་པ་བསོད་ཉམས་ཀྱི་མཐའ་སྤང་བ་ནི། མིང་འདི་ཞེས་བྱ་བ་ཁྱོད་ཉོན་ཅིག སྨན་གྱི་ནང་ན་བཀུས་ཏེ་བོར་བ་ནི ༑ རུང་བ་རྙེད་པ་སླ་བ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༌། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད། ཇི་སྲིད་འཚོའི་བར་དུ། བཀུས་ཏེ་བོར་བའི་སྨན་གྱི་འཚོ་བར་སྤྲོའམ། དེས་སྤྲཽ་ཞེས་བརྗོད་པར་བྱའོ། །ངལ་ཞིང་དུབ་པའི་མཐའ་སྤང་བ་ནི། ལྷག་པ་རྙེད་ན་ཞུན་མར་རམ། འབྲུ་མར་རམ། སྦྲང་རྩིའམ ༑ བུ་རམ་གྱི་ལྦུ་བའམ། དུས་སུ་རུང་བའམ། ཐུན་ཚོད་དུ་རུང་བའམ། ཞག་བདུན་པའམ། འཚོ་བའི་བར་དུ་བཅང་བའམ། རྩ་བའི་སྨན་ནམ། སྡོང་བུའི་སྨན་ནམ། ལོ་མའི་སྨན་ནམ། མེ་ཏོག་གི་སྨན་ནམ། འབྲས་བུའི་སྨན་ནམ། གཞན་ཡང་སྨན་རུང་བ་གང་དགེ་འདུན་ནམ། གང་ཟག་ལས་རྙེད་ན། དེ་ཡང་ཁྱོད་ཀྱིས་ལོངས་ལ་ཚོད་ཟིན་པར་གྱིས་ཤིག ཇི་ལྟར་ཁྱོད་གནས་འདི་ལྟ་བུ་ལ་དམ་འཆའ་འམ། དེས་འཆའོ་ཞེས་བརྗོད་པར་བྱའོ། །དེ་ནི་གནས་རྣམས་བརྗོད་པའོ ༑ ༑ གཉིས་པ་གང་ལ་བསླབ་པའི་བསླབ་བྱ་ལ་གདམས་པ་ལ་གཉིས། འདིར་བསླབ་པར་བྱ་བ་མདོར་བསྟན་པ་དང༌། རྒྱས་པར་གཞན་དུ་ཤེས་པར་བྱའོ། ། དང་པོ་ལ་གཉིས། ཁྱད་པར་གྱི་གཞི་ཚུལ་ཁྲིམས་ལ་བསླབ་པ་དང༌། ཁྱད་པར་གྱི་ཆོས་ཤེས་རབ་ལ་བསླབ་པར་བྱ་བ་དང༌། ཏིང་ངེ་འཛིན་ལ་བསླབ་པའོ།

།དང་པོ་ ལ་བཞི། གང་ལ་བསླབ་པར་བྱ་བ། དེ་ལ་སློབ་དགོས་པའི་རྒྱུ་མཚན། ཇི་ལྟར་ སློབ་པའི་དཔེ། གང་ལ་བསླབ་པའི་ཡུལ་ལོ། །དང་པོ་ལ་གཉིས་ལས། ཕམ་པར་འགྱུར་བའི་ཆོས་སྤང་བར་གདམས་པ་ལ་གཉིས། སྤྱིར་གདམས་པ་དང༌། སོ་སོར་ གདམས་པའོ། །སྤྱིར་གདམས་པ་ནི། མིང་འདི་ཞེས་བྱ་བ་ཁྱོད་ཉོན་ཅིག བཞི་པོ་ འདི་དག་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་ལྟུང་བར་འགྱུར་བའི་ཆོས་སུ་གསུངས་ཏེ། དགེ་སློང་གིས་དེ་བྱས་ན། བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་ སྦྱོང་དུ་མི་རུང༌། ཤཱཀྱའི་སྲས་ཀྱིར་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སློང་གི་ཚུལ་ཞིག་པར་འགྱུར་ཞིང༌། ཉམས་པ་བཅོམ་པ ༑ ལྟུང་བ་ཕམ་པར་གྱུར་པ་སྟེ། དེའི་དགེ་སྦྱོང་གི་ཚུལ་ཕྱིར་བསླང་དུ་མེད་པར་འགྱུར་རོ། །འདི་ལྟ་སྟེ་དཔེར་ན། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང༌། ཡངས་པར་འགྱུར་དུ་མི་རུང་བ་བཞིན་ནོ།། གཉིས་པ་སོ་སོར་གདམས་པ་ལ་བཞི་ལས། དང་པོ་མི་ཚངས་པར་སྤྱོད་པ་ཆ་ དང་བཅས་པ་སྤང་བར་གདམས་པ་ནི། བཞི་གང་ཞེ་ན། འདོད་པ་དང༌། འདོད་ པ་ལ་ཞེན་པ་དང༌། འདོད་པ་ལ་འཆུམས་པ་དང༌། འདོད་པ་ལ་ལྷག་པར་ཞེན་པ་ ནི ༑ བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ། །འདོད་པ་སྤངས་པ་ནི། བསྔགས་ཏེ། བོར་བ་དང༌། བཙལ་བ་དང༌། ཟད་པ་དང༌། འདོད་ཆགས་དང་ བྲལ་བ་དང༌། འགོག་པ་དང༌། ཉེ་བར་ཞི་བ་དང༌། ནུབ་པ་ནི་བསྟོད་དོ། ། བཀུར་རོ། །བསྔགས་སོ། །སྙན་པར་བརྗོད་དོ། །ཚེ་དང་ལྡན་པ་ཁྱོད་དེང་ཕྱིན་ཆད་ཆགས་པའི་སེམས་ཀྱིས་བུད་མེད་ཀྱི་ལུས་ལ་མིག་གཏད་དེ། མིག་གིས་ལྟ་བ་ཡང་མི་བྱ་ན། གཉིས་ཀྱིས་གཉིས་སྤྲད་དེ་མི་ཚངས་པར་སྤྱོད་པ་འཁྲིག་པའི་ཆོས་བསྟེན་པ་ལྟ་སྨོས་ཀྱང་ཅི་དགོས། ཚེ་དང་ལྡན་པ།

བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། ཡང་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་པར་གྱུར་པས། བསླབ་པ་མ་ཕུལ། བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ན། ཐ་ན་དུད་འགྲོའི་སྐྱེ་གནས་སུ་སྐྱེ་བ་དང་ལྷན་ཅིག་ཀྱང་རུང་སྟེ། དགེ་སློང་དེ་ཡང་ཕམ་པར་གྱུར་པ་ཡིན་གྱི། གནས་པར་མི་བྱའོ་ཞེས་བྱ་བ་འདི་བཀའ་སྩལ་ཏེ། དགེ་སློང་གི་གནས་དེ་ལྟ་བུ་བྱས་ན། བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང་ ༑ ཤཱ་ཀྱའི་སྲས་ཀྱིར་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ ཏེ ༑ དེའི་དགེ་སྦྱོང་གི་ཚུལ་ ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ་ཕམ་པར་འགྱུར་བ་སྟེ། དེའི་དགེ་སྦྱོང་གི་ཚུལ་ཕྱིར་བསླབ་ཏུ་མེད་པར་འགྱུར་རོ ༑ ༑ འདི་ལྟ་སྟེ། དཔེར་ན། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང༌། ཡངས་པར་འགྱུར་དུ་མི་རུང་བ་བཞིན་ནོ། ། དེང་ཕྱིན་ཆད་ཁྱོད་སྤྱད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་སྤང་བ་དེ་ལ་དྲན་པ་དང༌། བག་ཡོད་པར་སེམས་ཤིན་ཏུ་བསྲུང་བ་ལ་བརྩོན་པར་གྱིས་ཤིག ཇི་ལྟར་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །གཉིས་པ་མ་བྱིན་པར་ལེན་པ་ཆ་དང་བཅས་པ་སྤང་བར་གདམས་པ་ནི། ཚེ་དང་ལྡན་པ་ཁྱོད་ཉོན་ཅིག མ་བྱིན་པར་ལེན་པ་ནི། བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ། །མ་བྱིན་པར་ལེན་པ་སྤང་བ་ནི་བསྟོད་དོ། །བཀུར་རོ། །བསྔགས་སོ། །སྙན་པར་བརྗོད་དོ། །ཚེ་དང་ལྡན་པ་ཁྱོད་དེང་ཕྱིན་ཆད་རྐུ་སེམས་ཀྱིས་གཞན་གྱི་ཏིལ་གྱི་ཕུབ་མ་ཡང་མ་བྱིན་པར་མི་བླང་ན ༑ མ་ཤ་ཀ་ལྔའམ། མ་ཤ་ཀ་ལྔ་ལས་ལྷག་པ་མ་བྱིན་པར་བླངས་པ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས།

ཡང་དགེ་སློང་གང་གཞན་དག་གི་གྲོང་ན་འདུག་པའམ། དགོན་པ་ན་འདུག་པ་མ་བྱིན་པར་རྐུ་བའི་གྲངས་སུ་གཏོགས་པ་བླངས་ན། ཇི་ཙམ་ན་མ་བྱིན་པར་བླངས་པས། དེ་རྒྱལ་པོའམ། བློན་པོ་ཆེན་པོས་བཟུང་ནས། འདི་ལ་འདི་སྐད་ཅེས། ཀྱེ་མི་ཁྱོད་ནི་རྐུན་མའོ། །བྱིས་པའོ། །བླུན་པོའོ། །རྐུ་བའོ་ཞེས་ཟེར་ཞིང་གསོད་དམ། འཆིང་ངམ ༑ སྤྱུགས་ཀྱང་རུང་སྟེ། དགེ་སློང་དེ་དེ་ལྟར་མ་བྱིན་པར་ལེན་ན། དགེ་སློང་དེ་ཡང་ཕམ་པར་འགྱུར་བ་ཡིན་གྱི། གནས་པར་མི་བྱའོ་ཞེས་བྱ་བ་འདི་བཀའ་སྩལ་ ཏེ ༑ དགེ་སློང་གིས་གནས་དེ་ལྟ་བུ་བྱས་ན། བྱས་མ་ཐག་ཏུ་དགེ་སློང་དུ་མི་རུང་ བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་ཀྱིར་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ་དཔེར་ན། ཤིང་ཏ་ལའི་མགོ་བཅད་ ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང༌། ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱིན་ཆད་ཁྱོད་སྤྱད་པ་མ་ཡིན་པ་དང༌། བྱ་བ་མ་ཡིན་པ་དང་ ༑ སྤྱད་པ་མ་ཡིན་པ་ཡང་སྤང་བ་དེ་ལ་དྲན་པ་དང་བག་ཡོད་པར་སེམས་ཤིན་ཏུ་བསྲུང་བ་ལ་བརྩོན་པར་གྱིས་ཤིག ཇི་ལྟར་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །གསུམ་པ་སྲོག་གཅོད་པ་ཆ་དང་བཅས་པ་ སྤང་བར་གདམས་པ་ནི། ཚེ་དང་ལྡན་པ་ཁྱོད་ཉོན་ཅིག སྲོག་གཅོད་པ་ནི་བཅོམ་ ལྡན་འདས་ཀྱིས་རྣམ་གྲངས་དུ་མས་སྨད་དོ། །སྲོག་གཅོད་པ་སྤང་བ་ནི་བསྟོད་ དོ ༑ ༑ བཀུར་རོ། །བསྔགས་སོ། །སྙན་པར་བརྗོད་དོ། །དེང་ཕྱིན་ཆད་ཚེ་དང་ལྡན་པ་ཁྱོད་ཀྱིས་བསམས་བཞིན་དུ་སྲོག་ཆགས་གྲོག་སྦུར་ཡང་གསད་པར་མི་བྱ་ན། མིའམ་མིར་ཆགས་པ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས།

ཡང་དགེ་སླཽང་གང་མིའམ། མིར་ཆགས་པ་ལ་བསམས་བཞིན་ཏུ། རང་གི་ལག་དར་ཏེ་སྲོག་གཅོད་པའམ། དེ་ལ་མཚོན་བྱིན་ ནམ ༑ དེ་ལ་མཚོན་ཐོགས་པ་གཉེར་ཏམ། དེ་འཆིར་བཅུག་གམ། དེ་ལ་འཆི་ བའི་བསྔགས་པ་བརྗོད་ཀྱང་རུང་སྟེ། དེ་ཡང་འདི་སྐད་ཅེས། ཀྱེ་མི་ཁྱོད་འཚོ་བ་ སྡིག་པ་མི་གཙང་བ་ངན་པ་འདིས་ཅི་ཞིག་བྱ། ཀྱེ་མ་མི་ཁྱོད་གསོན་པ་བས་ཤི་བ་ བླའོ་ཞེས་ཟེར་ཞིང་སེམས་ཀྱིས་འདོད་པ་དང༌། སེམས་ཀྱི་ཀུན་ཏུ་རྟོག་པ་དག་ གིས་རྣམ་གྲངས་དུ་མས་དེ་འཆྀར་བཅུག་གམ། དེ་ལ་འཆི་བའི་བསྔགས་པ་བརྗོད་དེ ༑ དེ་ཡང་རྩོམ་པ་དེས་དུས་བྱས་ནས་དགེ་སློང་དེ་ཡང་ཕམ་པར་འགྱུར་བ་ཡིན་གྱི ༑ གནས་པར་མི་བྱའོ་ཞེས་བྱ་བ་འདི་བཀའ་སྩལ་ཏེ། དགེ་སློང་གིས་གནས་དེ་ལྟ་བུ་བྱས་ན། བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང་ ༑ ཤཱཀྱའི་སྲས་ཀྱིར་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ ༑ དེའི་དགེ་སྦྱོང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེའི་དགེ་སློང་གི་ཚུལ་ཕྱིར་བླང་དུ་མེད་པར་འགྱུར་རོ། ། འདི་ལྟ་སྟེ་དཔེར་ན། ཤིང་ཏ་ལའི་མགོ་བཅད་ན་སྔཽན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང༌། ཡངས་པར་འགྱུར་དུ་མི་རུང་བ་བཞིན་དུ། དེང་ཕྱིན་ཆད་ཁྱོད་སྤྱོད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་དེ་ལ་ དྲན་པ་དང༌། བག་ཡོད་པར་སེམས་ཤིན་ཏུ་བསྲུང་བར་བརྩོན་པར་གྱིས་ཤིག ཇི་ལྟར་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། ། བཞི་པ་བརྫུན་དུ་སྨྲ་བ་ཆ་དང་བཅས་པ་སྤང་བར་གདམས་པ་ནི། ཚེ་དང་ལྡན་པ་ ཁྱོད་ཉོན་ཅིག བརྫུན་དུ་སྨྲ་བ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་ དོ

༑ ༑ བརྫུན་དུ་སྨྲ་བ་སྤང་བ་ནི་བསྟོད་དོ། །བཀུར་རོ། །བསྔགས་སོ། །སྙན་པར་བརྗོད་དོ། །ཚེ་དང་ལྡན་པ་ཁྱོད་དེང་ཕྱིན་ཆད་ཐ་ན་བཞད་གད་བྱ་བར་བསམས་ཏེ་ཤེས་བཞིན་དུ་བརྫུན་དུ་སྨྲ་བ་ཡང་མི་བྱ་ན། བསམས་བཞིན་དུ་མི་ཆོས་བླ་མ་སྨྲ་བ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། ཡང་དགེ་སློང་གང་མངོན་པར་མི་ཤེས་ཤིང་ཡོངས་སུ་མ་ཤེས་པར་མི་ཆོས་བླ་མ་མཐའ་དང༌། འཕགས་པ་དང༌། བྱེ་བྲག་ཐོབ་པ་དང༌། ཤེས་པ་དང་ ༑ མཐོང་བ་དང༌། རེག་པར་སྤྱོད་པ་མེད་ལ། མེད་བཞིན་དུ་འདི་ཤེས་སོ། ། འདི་མཐོང་ངོ་ཞེས་ཁས་འཆེ་བ་ལས། དེ་ལྟུང་བ་བྱུང་བ་རྣམ་པར་དག་པར་འདོད་ནས་དུས་གཞན་ཞིག་ན། དྲིས་ཀྱང་རུང༌། མ་དྲིས་ཀྱང་རུང༌། འདི་སྐད་ཅེས་ཚེ་དང་ལྡན་པ་དག་བདག་གིས་ནི་མི་ཤེས་པར་ཤེས་སོ་ཞེས་སྨྲས། མ་མཐོང་བར་མཐོང་ངོ་ཞེས་སྨྲས་ཏེ། གསོག་གསོབ་བརྫུན་དུ་སྨྲས་སོ། །ཞེས་ཟེར་ན་མངོན་ པའི་ང་རྒྱལ་མ་གཏོགས་ཏེ། དགེ་སློང་དེ་ཡང་ཕམ་པར་འགྱུར་བ་ཡིན་གྱི། གནས་ པར་མི་བྱའོ། །ཞེས་བྱ་བ་འདི་བཀའ་སྩལ་ཏེ། ཅི་ཞིག་ཅེ་ན། སྡུག་བསྔལ་ཤེས་ སོ ༑ ༑ ཀུན་འབྱུང་དང༌། འགོག་པ་དང༌། ལམ་ཤེས་སོ། །ཅི་ཞིག་མཐོང་ཞེ་ན། ལྷ་རྣམས་མཐོང་ངོ༌། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་ རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་ དང་ ༑ ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། རྡུལ་ཁྲོད་ཀྱི་ཤ་ཟ་རྣམས་མཐོང་ངོ༌། ། ལྷ་རྣམས་ཀྱིས་ཀྱང་བདག་མཐོང་ངོ༌། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌།

རྡུལ་ཁྲོད་ཀྱི་ཤ་ཟ་རྣམས་ཀྱིས་ཀྱང་བདག་མཐོང་ངོ༌། །ལྷ་རྣམས་ཀྱིས་སྒྲ་ཐོས་སོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང་ ༑ གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། རྡུར་ཁྲོད་ཀྱི་ཤ་ཟ་རྣམས་ཀྱིས་སྒྲ་ཐོས་སོ། །ལྷ་རྣམས་ཀྱིས་ཀྱང་བདག་གི་སྒྲ་ཐོས་སོ ༑ ༑ ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་ རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། རྡུར་ཁྲོད་ཀྱི་ཤ་ཟ་རྣམས་ཀྱིས་ཀྱང་བདག་གི་སྒྲ་ཐོས་སོ ༑ ༑ ལྷ་རྣམས་བལྟ་བའི་ཕྱིར་འགྲོའོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུ་རྣམས་དང་ ༑ སྲུལ་པོ་རྣམས་དང༌། ལུས་སྲུལ་པོ་རྣམས་དང༌། རྡུར་ཁྲོད་ཀྱི་ཤ་ཟ་རྣམས་ བལྟ་བའི་ཕྱིར་འགྲོའོ། །ལྷ་རྣམས་བདག་ལ་བལྟ་བའི་ཕྱིར་འོང་ངོ༌། །ཀླུ་རྣམས་ དང་ ༑ གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་ རྣམས་དང༌། རྡུར་ཁྲོད་ཀྱི་ཤ་ཟ་རྣམས་བདག་ལ་བལྟ་བའི་ཕྱིར་འོང་ངོ༌། །ལྷ་རྣམས་དང་ལྷན་ཅིག་གཏམ་འདྲེ་བར་བྱེད། ཕེབས་པར་སྨྲ་བར་བྱེད། སོ་སོར་ཀུན་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། །ཀླུ་རྣམས་དང་ ༑ གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌།

ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་ དང་ ༑ རྡུར་ཁྲོད་ཀྱི་ཤ་ཟ་རྣམས་དང་ལྷན་ཅིག་གཏམ་འདྲེ་བར་བྱེད། ཕེབས་པར་ སྨྲ་བར་བྱེད། སོ་སོར་ཀུན་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། །མ་ཐོབ་བཞིན་དུ་བདག་གིས་མི་རྟག་པ་ལ་རྟག་པའི་འདུ་ཤེས་དང༌། མི་རྟག་པ་ལ་སྡུག་བསྔལ་བའི་འདུ་ཤེས་དང༌། སྡུག་བསྔལ་བ་ལ་བདག་མེད་པའི་འདུ་ཤེས་དང༌། ཟས་ལ་མི་མཐུན་པའི་འདུ་ཤེས་དང༌། འཇིག་རྟེན་ཐམས་ཅད་ ལ་མངོན་པར་མི་དགའ་བའི་འདུ་ཤེས་དང༌། ཉེས་དམིགས་ཀྱི་འདུ་ཤེས་དང༌། སྤོང་བའི་འདུ་ཤེས་དང༌། འདོད་ཆགས་དང་བྲལ་བའི་འདུ་ཤེས་དང༌། འགོག་པའི་འདུ་ཤེས་དང༌། འཆི་བའི་འདུ་ཤེས་དང༌། མི་སྡུག་པའི་འདུ་ཤེས་དང༌། རྣམ་པར་སྡོས་པའི་འདུ་ཤེས་དང༌། རྣམ་པར་རྣགས་པའི་འདུ་ཤེས་དང༌། རྣམ་པར་བམ་པའི་འདུ་ཤེས་དང༌། རྣམ་པར་འབུས་གཞིག་པའི་འདུ་ཤེས་དང༌། རྣམ་པར་ཟོས་པའི་འདུ་ཤེས་དང༌། རྣམ་པར་དམར་པའི་འདུ་ཤེས་དང༌། རྣམ་པར་འཐོར་བའི་འདུ་ཤེས་དང༌། རུས་གང་གི་འདུ་ཤེས་དང༌། སྟོང་པ་ཉིད་དུ་སོ་སོར་རྟོག་པའི་འདུ་ཤེས་ཐོབ་བོ། །མ་ཐོབ་བཞིན་དུ་བདག་གིས་བསམ་གཏན་དང་པོ་དང༌། གཉིས་པ་དང༌། གསུམ་པ་དང༌། བཞི་པ་དང༌། བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་དང༌། ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དང༌། རྒྱུན་ཏུ་ཞུགས་པའི་འབྲས་བུ་དང༌། ལན་ཅིག་ཕྱིར་འོང་བའི་འབྲས་བུ་དང༌། ཕྱིར་མི་འོང་བའི་འབྲས་བུ་དང༌། དགྲ་བཅོམ་པ་ཉིད་ཀྱི་འབྲས་བུ་དང༌། རྫུ་འཕྲུལ་གྱི་ཡུལ་དང༌། ལྷའི་རྣ་བ་དང༌། སེམས་ཀྱི་རྣམ་གྲངས་དང༌། སྔོན་གྱི་གནས་པ་དང༌། འཆི་འཕོ་དང༌། སྐྱེ་བ་དང༌། ཟག་པ་ཟད་པ་ཐོབ་བོ། །བདག་ནི་དགྲ་བཅོམ་པ་རྣམ་པར་ཐར་པ་བརྒྱད་ལ། བསམ་གཏན་པ་དང༌། གཉིས་ཀའི་ཆ་ལས་རྣམ་པར་གྲོལ་བ་ཡིན་ནོ།

།ཞེས་བྱ་བ་སྟེ། དགེ་སློང་གིས་གནས་འདི་ལྟ་བུ་བྱས་ན། བྱས་མ་ཐག་ཏུ་དགེ་སློང་དུ་མི་ རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་ཀྱིར་མི་རུང༌། དགེ་སྦྱོང་གི་ དངོས་པོ་ལས་ཉམས་པར་འགྱུར་ཏེ། དེས་དགེ་སྦྱོང་གི་ཚུལ་ཞིག་པར་འགྱུར་ ཞིང་ ༑ ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེ་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ་དཔེར་ན། ཤིང་ཏ་ལའི་མགོ་བཅད་ན། སྔོན་པོར་འགྱུར་དུ་མི་རུང་ལ་འཕེལ་ཞིང་རྒྱས་པ་དང༌། ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱིན་ཆད་ཁྱོད་སྤྱད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་སྤང་བ་དེ་ལ་དྲན་པ་དང་བག་ཡོད་པས་སེམས་ཤིན་ཏུ་བསྲུང་བ་ལ་བརྩོན་པར་གྱིས་ཤིག ཇི་ལྟར་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །དེས་ནི་ལྟུང་བར་འགྱུར་བའི་ཆོས་རྣམས་བརྗོད་པའོ། །གཉིས་པ་དགེ་སྦྱོང་དུ་བྱེད་པའི་ཆོས་བཞི་བསྟན་པ་ནི། དེའི་འོག་ཏུ་དགེ་སྦྱོང་དུ་བྱེད་པའི་ཆོས་རྣམས་བརྗོད་པར་བྱ་སྟེ། ཚེ་དང་ལྡན་པ་ཁྱོད་ཉོན་ཅིག བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། དེ་ལྟར་རབ་ཏུ་བྱུང་བ་དང༌། བསྙེན་པར་རྫོགས་པའི་དགེ་སྦྱོང་དུ་བྱེད་པའི་ཆོས་སུ་གསུངས་ཏེ། བཞི་གང་ཞེ་ན། ཚེ་དང་ལྡན་པ་ཁྱོད་ཀྱིས་དེང་ཕྱིན་ཆད་གཤེ་ཡང་སླར་མི་གཤེ་བར་བྱ་བ་དང༌། ཁྲོས་ཀྱང་སླར་མི་ཁྲོ་བར་བྱ་བ་དང༌། བརྡེགས་ཀྱང་སླར་མི་བརྡེགས་པར་བྱ་བ་དང༌། མཚང་བྲུས་ཀྱང་སླར་མི་འབྲུ་བར་བྱའོ། །ཇི་ ལྟར་གནས་འདི་ལྟ་བུ་ལ་སྤྱོད་དམ། དེས་ཀྱང་སྤྱོད་ཅེས་བརྗོད་པར་བྱའོ། །དེ་ནི་དགེ་སྦྱོང་དུ་བྱེད་པའི་ཆོས་རྣམས་བརྗོད་པའོ། །གཉིས་པ་སློབ་དགོས་པའི་རྒྱུ་མཚན་ནི། དེའི་འོག་ཏུ་མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་པར་བྱ་སྟེ།

ཚེ་དང་ལྡན་པ་ཁྱོད་ཉོན་ཅིག ཁྱོད་སྔོན་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༌། བསྙེན་པར་རྫོགས་པ་དགེ་སློང་གི་དངོས་པོ་ཐོབ་ཀྱང༌། ཅི་མ་རུང་སྙམ་དུ་སྨོན་པ་གང་ཡིན་པ་དེ། ད་ ཁྱོད་མཁན་པོར་འོས་པ་དང༌། སློབ་དཔོན་དུ་འོས་པ་གཉིས་དང༌། དགེ་འདུན་མཐུན་པ་དང༌། གསོལ་བ་དང་བཞིའི་ལས་མི་གཡོ་བ་བཞག་པར་མི་འོས་པས་རབ་ཏུ་བྱུང་ཞིང་བསྙེན་པར་རྫོགས་སོ། །དེ་ནི་མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་པའོ། །གསུམ་པ་ཇི་ལྟར་སློབ་པའི་དཔེ་ནི ༑ དེའི་འོག་ཏུ་ཚུལ་ཁྲིམས་མཉམ་པར་གྱུར་པ་ཉིད་བསྒྲུབ་པར་བྱ་བ་ལ་ངེས་པར་སྦྱར་བར་བྱ་སྟེ། ཚེ་དང་ལྡན་པ་ཁྱོད་ཉོན་ཅིག བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གིས་བསླབ་པ་གང་ལ་བསླབ་པར་བྱ་བ་དེ་ལ་དེ་རིང་བསྙེན་པར་རྫོགས་པས་ཀྱང་བསླབ་པར་བྱའོ། །དེ་རིང་བསྙེན་པར་རྫོགས་པའི་ དགེ་སློང་གི་བསླབ་པ་གང་ལ་བསླབ་པར་བྱ་བ་དེ་ལ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་བསླབ་བོ། །དེ་ལྟར་ན་ཚུལ་ཁྲིམས་ཉིད་ཀྱིས་མཉམ་པ་དང༌། བསླབ་པ་ཉིད་ཀྱིས་མཉམ་པ་དང༌། སོ་སོར་ཐར་པའི་མདོ་བཏོན་པ་ཉིད་ཀྱིས་མཉམ་པ་དེ་ཁྱོད་ཀྱིས་དེང་ཕྱིན་ཆད་བསྒྲུབ་པར་བྱའོ། །མི་འགྲུབ་པ་མི་བྱའོ། །དེ་ནི་ཚུལ་ཁྲིམས་ཀྱིས་མཉམ་པར་གྱུར་པ་ཉིད་བསྒྲུབ་པ་ལ་ངེས་པར་སྦྱར་བར་ བྱའོ ༑ ༑ གསུམ་པ་གང་ལ་བསླབ་པའི་ཡུལ་ལ་གཉིས་ལས། དང་པོ་མཁན་པོ་ལ་བརྟེན་པ་ནི། དེའི་འོག་ཏུ་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བར་བྱ་སྟེ། དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་ཉེ་བར་བཞག་པར་བྱའོ། །མཁན་པོས་ཀྱང་ཁྱོད་ལ་བུའི་འདུ་ཤེས་ཉེ་བར་བཞག་པར་བྱའོ། ཁྱོད་ཀྱིས་དེང་ཕྱིན་ཆད་མཁན་པོ་ལ་ཇི་སྲིད་འཚོའི་བར་དུ་བསྙེན་བཀུར་བྱའོ། ། མཁན་པོས་ཀྱང་ཁྱོད་ཤིའམ་གསོན་གྱི་བར་དུ་ནད་གཡོག་བྱའོ། །དེའི་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བར་བྱའོ།

།གཉིས་པ་གྲོགས་ཚངས་པ་མཚུངས་པར་སྤྱོད་པ་ལ་བརྟེན་པ་ནི། དེའི་འོག་ཏུ་དུལ་བར་གནས་པ་ ཉིད་ལ་ངེས་པར་སྦྱར་བར་བྱ་སྟེ། དེང་ཕྱིན་ཆད་ཁྱོད་ཀྱིས་ཚངས་པ་མཚུངས་པར་ སྤྱོད་པ་རྣམས་དང༌། གནས་བརྟན་རྣམས་དང༌། བར་མ་རྣམས་དང༌། གསར་བུ་ རྣམས་ལ་གུས་པ་དང་བཅས་པ་དང༌། ཞེ་ས་དང་བཅས་པ་དང༌། སེམས་དམའ་ བ་དང་བཅས་པ་དང༌། འཇིགས་པ་དང་བཅས་པའི་དབང་དུ་གྱུར་པར་གནས་པར་བྱའོ། །དེ་ནི་དུལ་བར་གནས་པ་ཉིད་ལ་ངེས་པར་སྦྱར་བའོ། །གཉིས་པ་ཁྱད་པར་གྱི་ཆོས་ཤེས་རབ་དང་ཏིང་ངེ་འཛིན་ལ་བསླབ་པ་ནི། དེའི་འོག་ཏུ་དགོས་ པ་རྗེས་སུ་བསྒྲུབ་པ་ལ་ཉེ་བར་སྦྱར་བར་བྱ་སྟེ། དེང་ཕྱིན་ཆད་ཁྱོད་ཀྱིས་ལུང་ནོད་ པར་བྱ། བཀླག་པར་བྱ། ཁ་ཏོན་བྱའོ། །ཕུང་པོ་ལ་མཁས་པ་དང༌། ཁམས་ལ་མཁས་པ་དང༌། སྐྱེ་མཆེད་ལ་མཁས་པ་དང༌། བདེན་པ་ལ་མཁས་པ་དང༌། རྟེན་ ཅིང་འབྲེལ་བར་འབྱུང་བ་ལ་མཁས་པ་དང༌། གནས་དང་གནས་མ་ཡིན་པ་ལ་ མཁས་པར་བྱའོ། །མ་ཐོབ་པ་ཐོབ་པར་བྱ་བ་དང༌། མ་རྟོགས་པ་རྟོགས་པར་བྱ་བ་ དང་ ༑ མངོན་དུ་མ་བྱས་པ་མངོན་དུ་བྱ་བའི་ཕྱིར་ཁྱོད་ཀྱིས་བརྩོན་པ་མི་འདོར་ བར་བྱའོ། །དེ་ནི་དགོས་པ་རྗེས་སུ་བསྒྲུབ་པ་ལ་ཉེ་བར་སྦྱར་བའོ། །གཉིས་པ་ རྒྱས་པར་གཞན་དུ་ཤེས་པར་བྱ་བ་ནི། དེའི་འོག་ཏུ་མ་བརྗོད་པ་ཡང་དག་པར་ བླངས་པ་ཡོངས་སུ་ཤེས་པར་བསྒྲུབ་པར་འགྱུར་བ་ཉིད་ཀྱང་བརྗོད་པར་བྱ་སྟེ། འདི་དག་ནི་ཁོ་བོས་ཁྱོད་ལ་བསླབ་པའི་གཞི་ཆེ་ལོང་ཙམ་ཞིག་བརྗོད་པར་ཟད་དེ། གཞན་དག་ནི་ཟླ་བ་ཕྱེད་ཕྱེད་ཅིང༌། སོ་སོ་ཐར་པའི་མདོ་འདོན་པའི་ཚེ་ཐོས་པར་འགྱུར་རོ། །གཞན་དག་ཀྱང་སློབ་དཔོན་དང༌། མཁན་པོ་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་འདྲེས་པ་དང༌། ཕེབས་པར་སྨྲ་བ་དང་ ༑ སྨོས་འདྲིན་དང༌། འགྲོགས་བཤེས་རྣམས་ཀྱིས་ཀྱང་རྒྱ་ཆེར་སྟོན་པར་འགྱུར་རོ། །དེ་ནི་མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པའི་བསྒྲུབ་པར་འགྱུར་བ་ཉིད་བརྗོད་པའོ། །གསུམ་པ་སློབ་པའི་ཐབས་ལ་གཉིས་ལས།

དང་པོ་སྟོན་པ་དང་བསྟན་པ་ལ་གུས་པར་བྱ་བ་ནི་དེའི་འོག་ཏུ་གུས་པ་ལ་ངེས་པར་སྦྱར་བར་བྱ་སྟེ། ཤེས་རབ་མཆོག་གི་བསྟན་པ་ལ། ཁྱོད་ནི་བསྙེན་པར་རྫོགས་པར་འགྱུར། །དལ་དང་འབྱོར་པ་རྙེད་དཀའ་བས། །འདི་དག་ཇི་ལྟ་བཞིན་དུ་སྒྲུབས། །མཛེས་པ་རབ་ཏུ་དབྱུང་བ་དང༌། །ཡོངས་སུ་དག་པ་བསྙེན་རྫོགས་ པར ༑ ༑ རྫོགས་སངས་རྒྱས་ཀྱིས་རབ་མཁྱེན་ཏེ། །བདེན་པའི་མཚན་གྱི་བཀའ་བསྩལ་ཏོ། །དེ་ནི་གུས་པ་ལ་ངེས་པར་སྦྱར་བའོ། །གཉིས་པ་རང་ཉིད་བག་ཡོད་པར་གདམས་པ་ནི། དེའི་འོག་ཏུ་བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བར་བྱ་སྟེ། ཚེ་དང་ལྡན་པ་ཁྱོད་བསྙེན་པར་རྫོགས་ཟིན་གྱི། བག་ཡོད་པར་སྒྲུབས་ཤིག དེ་ནི་བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བའོ། །དགེ་བསྙེན་དང༌། དགེ་ཚུལ་དང༌། དགེ་སློང་དུ་ཉེ་བར་བསྒྲུབ་པའི་ཆོ་གའི་གསལ་བྱེད་འདི་ནི། དགེ་སློང་འཕགས་པས་དཔལ་ས་སྐྱའི་གཙུག་ལག་ཁང་དུ་སྦྱར་བའོ། །རྫོགས་སོ།། །།༄༅། །བསྙེན་གནས་ཀྱི་གདམས་པ་འབོགས་ཚུལ་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །བསྙེན་གནས་ཀྱི་སྡོམ་པ་འབོགས་པའི་ཚུལ་ནི། སློབ་དཔོན་ཁྲིའམ་སྟན་བདེ་བ་ལ་འདུག ལེན་པ་པོས་ཁྲུས་བྱ་བའམ་ཁ་དང་ངོ་བཤལ་ནས་ཕྱག་འཚལ་ལ། ཙོག་ཙོག་པོར་འདུག་ལ་འདི་སྐད་ཅེས་བརྗོད་དོ། །འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ཐར་བར་བྱ་བའི་ཐབས་དམ་པའི་ཆོས་ཉག་གཅིག་ཡིན། ཆོས་ཀྱི་རྩ་བ་ཚུལ་ཁྲིམས་རིན་པོ་ཆེ་ཡིན། ཚུལ་ཁྲིམས་དེའང་ཇི་སྲིད་འཚོ་བའི་བར་དུ་བསྲུང་བར་མ་ནུས་ན། ཉིན་ཞག་ཕྲུགས་རེ་བསྲུང་བའི་བསྙེན་གནས་ཡན་ལག་བརྒྱད་པ་ལ་སློབ་དགོས་པས། བདག་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ། དེའི་དོན་དུ་བསྙེན་གནས་ཀྱི་ སྡོམ་པ་བླང་སྙམ་དུ་སོམས་ལ། འདི་སྐད་ཅེས། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། ཇི་སྲིད་འཚོ་བའི་བར་དུ་རྐང་གཉིས་རྣམས་ཀྱི་མཆོག

སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག ཆོས་ ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ། ། བདག་ནམ་འདོད་པའི་ཉིན་པར་བསྙེན་གནས་དང་ལྡན་པར་བཙུན་པས་གཟུང་དུ་གསོལ ༑ ཞེས་ལན་གསུམ་བརྗོད་དོ། །ཐ་མ་ལ་སློབ་དཔོན་གྱིས་གཟུང་དུ་གསོལ། ཞེས་བྱའོ། །དེ་ནས་སློབ་དཔོན་གྱི་ཐབས་ཡིན་ནོ་ཞེས་བརྗོད་དོ། །སློབ་མས་ལེགས་སོ་ཞེས་བརྗོད་དུ་གཞུག དེས་བསྙེན་གནས་ཀྱི་དངོས་གཞི་ཐོབ་པ་ཡིན། དེ་ནས་ བསླབ་བྱ་ཡན་ལག་བརྒྱད་པོ་བསྙེན་གནས་ཀྱི་ཉིན་པར་ཁས་ལེན་པའི་བསམ་པས་འདི་སྐད་ཅེས། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་གིས་ཀྱང་བསྙེན་གནས་ཀྱི་ཉིན་པར་སྲོག་གཅོད་པ་སྤང་སྟེ། སྲོག་གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་སྒྲུབ་བོ། །རྗེས་སུ་བགྱིད་དོ། །གཞན་ཡང་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ། མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། རྫུན་ དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་ གནས་དང༌། གླུ་གར་དང༌། རོལ་མོའི་སྒྲ་དང༌། ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བ་དང༌། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལོག་པ་དེ་བཞིན་དུ། བདག་གིས་ཀྱང་བསྙེན་གནས་ཀྱི་ཉིན་པར་མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། བརྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང༌། རོལ་མོའི་སྒྲ་དང་

༑ ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བ་དང༌། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་སྤང་སྟེ། དུས་མ་ཡིན་པའི་ཁ་ཟས་ལས་སླར་ལྡོག་པར་བགྱིའོ། །ཡན་ལག་བརྒྱད་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་སྒྲུབ་ བོ ༑ ༑ རྗེས་སུ་བགྱིད་དོ། །སློབ་དཔོན་གྱིས་ཐབས་ཡིན་ནོ་ཞེས་བརྗོད་དོ། །སློབ་མས་ལེགས་སོ་ཞེས་བརྗོད་དུ་གཞུག་གོ །དེས་བསྙེན་གནས་ཀྱི་དངོས་གཞིའི་སྡོམ་པ་ཐོབ་པ་ཡིན། དེའི་བསླབ་པར་བྱ་བ་ནི། ཆོས་མངོན་པ་མཛོད་ལས། ཚུལ་ཁྲིམས་ཡན་ལག་བག་ཡོད་པའི། །ཡན་ལག་བརྟུལ་ཞུགས་ཡན་ལག་སྟེ། །བཞི་གཅིག་ སུམ་རིམ་གོ་རིམ་བཞིན། །ཞེས་གསུངས་པས། ཡན་ལག་བརྒྱད་བསྲུང་དགོས་ཏེ། དེའང་ཉ་དང་གནམ་སྟོང་ལ་སོགས་པ་བསྲུང་བར་འདོད་པའི་ཉིན་པར་སྔ་དྲོ་ཁྲུས་བྱ ༑ དཀོན་མཆོག་གི་དྲུང་དུ་ཕྱག་འཚལ་ནས་བདག་འཁོར་བ་ལས་ཐར་པ་དང༌། མྱ་ངན་ལས་འདས་པའི་བདེ་བ་ཐོབ་པར་བྱ་བའི་དོན་དུ། སང་ཉི་མ་མ་ཤར་གྱི་བར་དུ་བསྙེན་གནས་བསྲུང་སྙམ་དུ་སེམས་བསྐྱེད་ལ། དེའི་ཉིན་པར་ཡན་ལག་བརྒྱད་པོ་འདི་བསྲུང་བར་བྱ་སྟེ། དེའི་ཚུལ་ཁྲིམས་ཀྱི་ཡན་ལག་བཞི་ནི། སྲོག་གཅོད་པ་སྤོང་བ་དང༌། མ་བྱིན་པར་མི་ལེན་པ་དང༌། མི་ཚངས་པར་མི་སྤྱོད་པ་དང༌། བརྫུན་དུ་མི་སྨྲ་བ་བཞི་ཡིན། བག་ཡོད་པའི་ཡན་ལག་ནི། ཆང་གི་རིགས་གང་ཡང་མི་འཐུང་བའོ ༑ ༑ བརྟུལ་ཞུགས་ཀྱི་ཡན་ལག་གསུམ་ནི། གླུ་གར་མི་བྱ་བ་དང༌། རྒྱན་གསར་པ་མི་འདོགས་ཤིང་ཁྲི་སྟན་མཐོན་པོ་དང་ཆེན་པོ་ལ་མི་འདུག་པ་དང༌། ཕྱི་དྲོའི་ཁ་ཟས་མི་བཟའ་བའོ། །དེ་ལྟར་ཡན་ལག་བརྒྱད་དེ་ལེགས་པར་བསྲུང་ནས་ནངས་ པར་ནམ་ལངས་པའི་ཚེ་ཁྲུས་བྱས། དཀོན་མཆོག་གི་དྲུང་དུ་ཕྱག་འཚལ་ནས། བདག་གིས་ཡན་ལག་བརྒྱད་དང་ལྡན་པའི་བསྙེན་གནས་ཀྱི་སྡོམ་པ་བསྲུངས་པའི་དགེ་བའི་རྩ་བ་དེས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག

།ཅེས་བསྔོ་བར་བྱའོ། །དེ་ནས་ཇི་ལྟར་བདེ་བར་སྤྱད་པས་ཆོག འདི་མདོ་སྡེ་པའི་ལུགས་ཡིན་པས། ནམ་བསྲུང་བའི་ཉིན་པར་བླང་མི་དགོས་ལེན་པའི་དུས་སུ། ནམ་འདོད་པའི་ཚེ་ཞེས་སྨོས་པས། ཉ་དང་གནམ་སྟོང་ལ་སོགས་པའི་དུས་ཚིགས་ཐམས་ཅད་ཀྱང་ངེས་པར་མི་འགྱུར། དེའི་དོན་ནམ་སྐབས་ན་བསྲུངས་པས་ཆོག དེ་ལྟར་བསྲུངས་པའི་ཕན་ཡོན་ནི། གང་ཞིག་དགའ་བའི་སེམས་ཀྱིས་ནི། །ལོ་བརྒྱ་སྦྱིན་པ་བྱིན་པ་བས། །གང་ཞིག་ཉིན་གཅིག་ཚུལ་ཁྲིམས་ནི། །བསྲུང་བ་དེ་ནི་ཁྱད་པར་འཕགས ༑ ༑ ཞེས་གསུངས་པས། ལོ་བརྒྱར་སྦྱིན་པ་བྱིན་པ་བས། ཉི་མ་གཅིག་བསྙེན་གནས་བསྲུངས་པ་བསོད་ནམས་ཆེ་བ་ཡིན། དེའང་བྱང་ཆུབ་ཀྱི་སེམས་དང་ བསྔོ་བས་ཟིན་ན། ཐར་པ་དང་ཐམས་ཅད་མཁྱེན་པའི་རྒྱུར་འགྱུར་ལ། དེའང་བཅོམ་ལྡན་འདས་ཀྱི་ཞལ་ནས། ཚེས་བརྒྱད་དང་ནི་བཅུ་བཞི་དང༌། །དེ་བཞིན་ཟླ་ཕྱེད་བཅོ་ལྔ་དང༌། །ཆོ་འཕྲུལ་གྱི་ནི་ཟླ་བ་ལ། །བསྙེན་གནས་ཡན་ལག་བརྒྱད་བསྲུངས་པས ༑ ༑ ང་ནི་ཅི་འདྲ་དེ་འདྲར་འགྱུར། །ཞེས་གསུངས་ལ། དེ་དག་གིས་ ( ¡¶ ཞ ¡· + མ་ ) ཟིན་ནའང་ལྷ་དང་མིའི་གོ་འཕང་ཕུན་སུམ་ཚོགས་པ་ཐོབ་པའི་རྒྱུར་འགྱུར་བ་ཡིན་ཏེ ༑ མདོ་ལས། ཁྲིམས་ཀྱིས་འགྲོ་བ་བཟང་པོར་འགྲོ། །ཞེས་གསུངས་པ་དང༌། སློབ་དཔོན་ཀླུ་སྒྲུབ་ཀྱིས་ཀྱང༌། གསོ་སྦྱོང་འདོད་སྤྱོད་ལྷ་ཡི་ཡུལ་དུ་སྐྱེ། །ཞེས་གསུངས་པ་ལྟ་བུའོ། །བསྙེན་གནས་ཀྱི་ཆོ་ག་བསླབ་བྱ་ཕན་ཡོན་དང་བཅས་པའོ། ། བསྙེན་གནས་སུ་བསླབ་པའི་ཆོ་ག་འཕགས་པས་སྦྱར་བའོ།། །།༄༅། །རྒྱལ་པོ་ཡབ་སྲས་ཀྱིས་མཆོད་རྟེན་བཞེངས་པ་ལ་བསྔགས་པའི་སྡེབ་སྦྱོར་དཎྜ་ཀ་བཞུགས་སོ། ། ༄༅། །ཨོཾ་སྭསྟི་སིདྡྷཾ། ན་མོ་གུ་རུ་རཏྣ་ཏྲ་ཡཱ་ཡ། དཔལ་དང་ལྡན་ཞིང་ཡོན་ཏན་ཕུན་ཚོགས་ཕྲིན་ལས་ལྷུན་གྲུབ་དཀོན་མཆོག་གསུམ་ལ་སྤྱི་བོས་བཏུད་ནས་རྨད་བྱུང་དོན་གང་ཉེ་བར་བསྔགས་འདི་བློ་གསལ་རྣམས་ཀྱི་མཉན་བྱ་ཉིད་ཡིན་གང་སྔོན་བྱུང་བ་ཤཱཀྱའི་རྒྱལ་པོས་ཆོས་ཀྱི་རྒྱལ་ཐབས་སྲིད་ནི་ལེགས་མཛད་དེ་ཡི་རྗེས་བྱུང་དགེ་བ་སྤྱད་པའི་རྒྱུ་ལས་ལེགས་བསྐྲུན་རྒྱལ་སྲིད་སྐྱོང་བའི་རྒྱལ་པོའི་ཚོགས་ནི་ཆེས་མང་བྱུང་ཡང་དེ་དག་ཀུན་བས་མཐུ་སྟོབས་ཐོགས་མེད་རྒྱལ་སྲིད་རབ་ཡངས་གང་ཡིན་དེ་ནི་ཧོར་གྱི་རིགས་ཀྱི་མཛེས་མའི་རྫིང་བུར་ལྷ་ཡིས་ས་བོན་རྣམ་པར་བཏབ་ལས་མི་ཡི་གཙོ་བོའི་ཆུ་སྐྱེས་བསྐྲུན་པའི་རིགས་ཀྱི་རྒྱུད་ལས་ཉེ་བར་འཁྲུངས་གང་དེ་བཞིན་གཤེགས་པ་ཞི་བར་གཤེགས་ནས་སུམ་སྟོང་ཉིས་བརྒྱ་

¡Ã དགུ་བཅུ་ ( ¡¶ ཞ ¡· བཅུ་དགུ་ ) ལྷག་པའི་ལོ་ཡི་རྗེས་བྱུང་གང་ཡིན་དེ་ནི་ཇིང་གིར་གན་ཞེས་འགྲོ་ལ་ རབ་གྲགས་ལྷ་ཡི་དབང་པོས་མི་ཡི་དབང་པོར་དབང་རབ་བསྐུར་བའི་དབང་པོ་དེ་ནི་གཞན་སྡེ་འཇོམས་ལ་གཅིག་ཏུ་དཔའ་བས་རྣམ་པར་བསྒྱིངས་པའི་སེང་གེ་བཞིན་དེ་རང་སྲིད་སྐྱོང་ལ་རེ་བ་བསྐོང་བས་འདོད་རྒུ་སྦྱིན་པའི་རིན་ཆེན་དང་འདྲ་གྲགས་པ་གསལ་བས་ཉི་ཟླའི་འོད་མཚུངས་འཇིག་རྟེན་ལུགས་ཀྱི་གཙུག་ལག་དག་ཀྱང་རང་གི་མཐུ་ཡིས་རྣམ་པར་བཀོད་ཕྱིར་གཞུང་ལུགས་འབྱེད་པའི་སྟོན་པ་ལྟར་འགྱུར་མཐོ་རིས་བདེ་ལ་ཡུན་རིང་སྤྱད་བྱས་ལྷ་དེའི་སྲས་མཆོག་ག་གན་ཞེས་བྱ་རང་གི་ཡབ་ཀྱི་རྗེས་སུ་གནང་ཞིང་རྒྱལ་རིགས་ཀུན་གྱིས་མཐུན་པར་རབ་བསྔགས་རྒྱལ་སྲིད་ཀུན་གྱི་ལྷ་གཅིག་ཉིད་གྱུར་དཔལ་གྱི་གཟི་ཡིས་གཞན་སྡེ་ཟིལ་གནོན་ཉིན་མོར་བྱེད་ལྟར་ཀུན་ནས་ལྷམ་པས་སྲིད་འབངས་ཀུན་ཀྱང་དགའ་རྒུར་སྤྱོད་པའི་རྩ་ལག་གཅིག་པུར་ངང་གིས་གྱུར་ན་རང་ཉིད་བདེ་ལ་དགྱེས་དགུར་སྤྱོད་པ་སྨོས་ཅི་འཚལ་ཏེ་ལྷ་དབང་ཉིད་མཚུངས་དེ་ཡི་གཅུང་གྱུར་མི་དབང་དེ་ཡང་གཟུགས་དང་ངང་ཚུལ་ཀུན་ནས་བཟང་བས་ཕན་ཚུན་འགྲན་ནས་བཀོད་པ་བཞིན་ཏེ་གཉི་ག་བརྒྱན་ཕྱིར་རྣམ་དཔྱོད་རྒྱན་མཚུངས་རང་རིགས་འཛིན་པའི་མིག་དང་འདྲ་ཞིང་རྒྱལ་སྲིད་སྐྱོང་བའི་བཀོད་པ་འགོད་ལ་ལག་པ་ལྟ་བུར་ཀུན་ནས་རབ་རྩེན་ཀུན་ལ་ཕན་སླད་གཅེན་གྱི་དོན་དུ་སྲོག་ཀྱང་གཏོང་བར་རྣམ་པར་སྨོན་པས་འཇིག་རྟེན་གཞནགྱི་རྒྱལ་པོར་གཤེགས་གྱུར་དེ་ཡི་དཔལ་མོ་ཟོ་རོག་ཏ་ཞེས་གྲགས་པ་གསལ་ལྡན་མཛེས་མ་དེ་ཡི་བུ་སྐྱེད་ཕྱིར་ནི་བུད་མེད་ཡིན་ཡང་དཔལ་བསྐྱེད་སླད་དུ་འདོད་ལྷ་ཉིད་དེ་རྒྱལ་སྲིད་སྐྱོང་བས་རྒྱལ་པོ་ཉིད་མཚུངས་དེ་ཡི་མཐུ་ཡིས་རྒྱལ་སྲིད་དག་ཀྱང་བརྟན་པར་བྱས་ཞེས་རྣམ་པར་གྲགས་གྱུར་ས་བདག་གཉིས་པའི་སྲས་པོ་གང་ཞིག་གོ་ཡུག་གན་ཞེས་རྣམ་པར་གྲགས་དེའང་ཤིན་ཏུ་དཔའ་ཞིང་སྤོབས་པ་མཆོག་ལྡན་རྒྱལ་པོའི་གོ་འཕང་རྣམ་པར་ཐོབ་གྱུར་དེ་ཡི་རྗེས་བྱུང་ཡི་ག་རྒྱལ་པོ་དཔལ་མོ་དང་བཅས་སྲས་ཀྱི་ཐུ་བོ་མོ་གོ་གན་ནི་བསོད་ནམས་དབང་གིས་དབང་ཕྱུག་ཕུན་ཚོགས་འགྲན་ཟླའི་གཟི་བརྗིད་རྣམ་པར་འཕྲོག་བྱེད་གཏོང་བ་རྒྱ་ཆེན་སློང་བའི་དཔལ་གྱུར་ས་བདག་དེས་ཀྱང་རྒྱལ་ཐབས་རབ་མཛད་དེ་ཡི་གཅུང་གྱུར་དེས་པ་འདི་ནི་ཤེས་རབ་གསལ་བའི་ཉི་མ་བཞིན་ཏེ་མཛད་སྤྱོད་དགེ་བ་ཟླ་བ་ལྟར་མཛེས་ལུགས་ཀྱི་རྗེས་འབྲང་ཆུ་བོའི་རྒྱུན་དང་འབྱོར་པས་གང་བ་རྒྱ་མཚོ་དང་མཚུངས་དྲང་པོའི་ཚུལ་འཛིན་དྲང་སྲོང་ཉིད་དེ་ཕན་པར་དགོངས་པ་ཚངས་པ་དང་འདྲ་དེ་ཡི་མིང་ནི་གོ་པེ་ལ་ཡིན་གོ་ནི་ཡོན་ཏན་པེ་ལས་སྣ་ཚོགས་ལ་ཡི་ཡི་གེ་ལེན་པ་ཉིད་དེ་འདི་ཡི་ངང་ཚུལ་དེ་ཉིད་ཡིན་ཞིང་བསོད་ནམས་དཔལ་དང་བདེན་པའི་དབང་གིས་ཕྱོགས་ལས་རྒྱལ་བའི་རྒྱལ་ཆེན་ཉིད་གྱུར་དེ་ཡི་བཙུན་མོ་ཆའུ་ཞེས་གྲགས་རིགས་གཟུགས་དགེ་མཚན་ཚངས་མ་དང་འདྲ་དཔལ་ཕྲེང་འཛིན་པས་དཔལ་མོ་ཉིད་ལ་དད་དང་བརྩེ་བའི་ངང་ཚུལ་ཉིད་དེ་སྣ་ཚོགས་འགོད་པའི་བཀོད་པ་འགོད་ལ་སྣ་ཚོགས་བྱེད་བཞིན་བཀོད་པར་འགོད་མཁས་མཛེས་མ་དེ་ཡང་འགྲོ་བའི་གསོས་གྱུར་དེ་དག་ཟུང་གི་སྲས་ཀྱི་མཆོག་གྱུར་ཇིམ་གྱིམ་ཞེས་བྱ་བརྟན་པའི་བློ་ཅན་བསོད་ནམས་ལྷུན་སྟུག་བློ་གྲོས་རབ་གསལ་ཕྱོགས་ལས་རྒྱལ་བའི་མཚན་མ་བཟང་པོའི་རྒྱལ་མཚན་བསྒྲེང་བས་ཕྱོགས་ཀུན་ཟིལ་མནོན་དེ་ཡི་གཅུང་གྱུར་གཞོན་ནུ་རྣམས་ནི་དབང་པོ་གསལ་ཞིང་གསལ་བའི་ངང་ཚུལ་ཚུལ་གཉིས་འཛིན་པས་ལུགས་གཉིས་རྗེས་སྐྱོང་མངྒ་ལ་དང་ནོ་མོ་གན་སོགས་འགྲོ་བརྒྱའི་ནང་ནས་ཀུན་ནས་རབ་མཛེས་ཁྱུ་མཆོག་སྐྱོང་སོགས་སྲས་གཞན་རྣམས་དང་རིགས་གཟུགས་དཔལ་ལྡན་བཙུན་མོ་གཞན་དང་དཔའ་མཛངས་གུས་ལྡན་བློན་པོའི་ཚོགས་བཅས་རྒྱལ་སྲིད་དཀྱིལ་འཁོར་ཡངས་པའི་དཀྱིལ་ན་དྲི་མེད་ལོངས་སྤྱོད་ཚུལ་གཉིས་དག་ལ་དགྱེས་དགུར་སྤྱོད་ཅིང་རྣམ་པར་རོལ་མཛད་ཚར་གཅོད་པ་དང་རྗེས་སུ་སྐྱོང་བའི་ཕྲིན་ལས་རྒྱ་ཆེན་ཕ་མཐའ་ཡས་པས་དེ་མཐའ་གཞལ་བར་མི་དཔོགས་ཕྱིར་ན་དེ་སྙེད་བརྗོད་པར་སུ་ཞིག་གིས་སྤོབས་དེ་ལྟ་ན་ཡང་མཛད་པ་རྨད་བྱུང་རྣམ་པར་རྒྱལ་བའི་ཁང་བཟངས་ཉིད་བཞིན་ཕོ་བྲང་གཞལ་མེད་རྣམ་པར་བཀྲ་བའི་ངོས་བཞི་དག་ན་རྣམ་པར་བཀྲམ་པའི་གྲོང་ཁྱེར་རྒྱ་ཆེན་ལྷ་ཡི་གྲོང་ཁྱེར་ལྟ་ན་སྡུག་ལྟར་ཀུན་ནས་དཀྲིགས་པ་རྣམ་པར་འཁྲིགས་པས་ས་ཡི་དཀྱིལ་འཁོར་རྒྱས་པར་ཁྱབ་གྱུར་དེ་དང་རྗེས་འབྲེལ་དགེ་འདུན་འདུན་ས་རྣམ་པར་བཀྲམ་དབུས་རྣམ་པར་བརྩེགས་པའི་ཀུན་དགའ་ར་བར་ཚོགས་གཉིས་རང་བཞིན་ལྷུན་པོ་བརྩེགས་སྟེང་དག་གསལ་ངོ་བོ་པད་ཟླའི་གདན་ལ་བསྡུ་དངོས་རང་བཞིན་སྒོ་བཞིས་ཉེར་མཛེས་རྟོགས་པའི་བུམ་བཟང་བུམ་པའི་ངང་ཚུལ་ཡོན་ཏན་སྣ་ཚོགས་རིམ་བཞིན་བརྩེགས་པའི་བྲེ་དང་གདུགས་བཅས་ཐུགས་རྗེའི་ཆར་སྐྱོབ་ཏོག་གིས་རབ་མཛེས་མཛེས་པའི་རྟེན་ལ་བརྟེན་པ་གང་ཞིག་ཡེ་ཤེས་རྡོ་རྗེ་རྡོ་རྗེའི་རང་བཞིན་རྡོ་རྗེའི་དབྱིངས་ལས་རྡོ་རྗེ་ར་བ་བསྒྲུབ་པའི་རྡོ་རྗེ་དབྱིངས་ཀྱི་ལྷ་ཡི་ཚོགས་ནི་ཁྲོ་རྒྱལ་ཆོས་སྐྱོང་ནོར་སྦྱིན་བཅས་དང་བླ་ན་མེད་པའི་བླ་མ་དམ་པ་བླ་མའི་བླ་མ་བླ་མ་བརྒྱུད་པའི་ཚོགས་དང་བཅས་རྣམས་རྒྱལ་བའི་རིང་བསྲེལ་སྙིང་པོ་ཅན་འགྱུར་མཆོད་སྤྲིན་དང་བཅས་ཀུན་ནས་གནས་པའི་མཆོད་རྟེན་རིན་ཆེན་བཟོ་བོའི་མཆོག་གྱུར་བལ་པོའི་རིགས་བྱུང་

¡Ã མ་གུ་ ( ¡¶ ཞ ¡· མ་ནུ་ ) ཞེས་བྱ་རྒྱ་ཡི་བཟོ་བོའི་ཚོགས་དང་བཅས་ཤིང་ ¡Ã མོད་སུ་ ( ¡¶ ཞ ¡· མོང་པུས་ ) དང་ནི་ཅེའུ་ཞོ་སོགས་རྐྱེན་གྱིས་ལེགས་བསྒྲུབས་བརྩེགས་པའི་ཁང་པར་རི་མོའི་རང་བཞིན་ཐུབ་དབང་འཇམ་དབྱངས་བླ་མ་མཆོག་དང་ཆོས་དབྱིངས་ངག་དབང་རྡོ་རྗེ་དབྱིངས་དང་ཁམས་གསུམ་རྣམ་རྒྱལ་འགྲོ་བ་འདུལ་བ་དོན་ཀུན་གྲུབ་པ་ཚེ་དཔག་མེད་དང་གཙུག་ཏོར་དགུར་བཅས་ངན་སོང་སྦྱོང་བའི་འཁོར་ལོའི་ཚོགས་ནི་བླ་མའི་རིམ་པས་རིམ་པར་མཛེས་བྱས་དགེ་འདུན་ཞེས་བྱ་གྲོགས་དང་བཅས་པས་ཀུན་ནས་ལེགས་བྲིས་རྒྱ་ཆེན་བཀོད་པ་དེ་དག་མཆོད་དང་བསྟན་པ་འཛིན་བྱེད་ཚོགས་ཀྱི་གཙོ་བོ་སྡོམ་བརྩོན་ཚོགས་བཅས་སྣ་ཚོགས་རིག་བྱེད་རིག་པའི་ཚོགས་དང་སྣ་ཚོགས་གཞུང་ལུགས་སྨྲ་བའི་ཚོགས་རྣམས་བཀུར་བསྟིའི་ཚོགས་ཀྱིས་བཀུར་བས་བྱས་དང་སྣ་ཚོགས་ཡུལ་དང་སྐད་ཀྱིས་ཕྱེ་བའི་སྐྱེ་རྒུ་སྣ་ཚོགས་རྣམ་པར་འདྲེས་པས་འདྲེས་པའི་ཚལ་བཞིན་རྣམ་པར་བཀྲ་ཞིང་འབྱོར་པ་གཉིས་ཀྱིས་ཀུན་ནས་ལེགས་འབྱོར་ཉིད་ཀྱི་དཔལ་ལས་རྣམ་པར་བྱུང་བའི་དཔལ་འབྱོར་འདི་འདྲ་སྲིད་པ་ཇི་སྲིད་བརྟན་པར་གྱུར་ཞེས་སྨོན་པའི་ཡིད་ཀྱིས་སྨོན་ལམ་བདག་འདེབས་རྟེན་མཆོག་དེ་དག་བཀོད་པར་འགོད་དང་སྡེབ་སྦྱོར་འདི་ཡང་སྦྱོར་བར་བྱེད་དེ་གངས་རིའི་ཕྲེང་བས་རྣམ་པར་བསྐོར་བའི་བོད་ཀྱི་ཡུལ་བྱུང་གནས་ལྔ་དག་ལ་མཁྱཻན་པ་རབ་རྒྱས་ཆོས་ཀྱི་རྒྱལ་པོ་ས་སྐྱ་པ་ཞེས་གྲགས་པ་གསལ་ལྡན་བླ་མ་དེ་ཡི་གཅུང་གི་བུར་གྱུར་སྐྱོབ་པ་དེ་ཡི་ལེགས་བཤད་ཟེར་གྱིས་བློ་གྲོས་གསལ་བའི་འཕགས་པ་ཞེས་བྱས་མི་དབང་ཉྀད་ཀྱི་བཀའ་ལུང་ཐོབ་ནས་ཤིང་གླང་དབྱར་འབྲིང་བཅུ་བཞིའི་ཉིན་པར་དཔལ་ལྡན་ས་སྐྱར་སྦྱར་བ་དགེ། །། འདི་ཡི་མིང་ནི་དཎྜ་ཀ་ཞེས་བགྱི། །ཡི་གེ་ཆིག་སྟོང་སུམ་བརྒྱ་དོན་དགུ་མཆིས། ། བརྗོད་བྱ་འདི་དོན་གཞན་ན་མ་མཆིས་པས། །རྗོད་བྱེད་འདི་ཡང་དེ་འདྲར་མཁྱེན་པར་མཛོད།། །།༄༅། །བསྔགས་འོས་ལ་བསྔགས་པའྀ་རབ་བྱེད་བཞུགས།

། ༄༅། །བསྔགས་པར་འོས་པའི་རབ་ཏུ་བྱེད་པ་ཞེས་བྱ་བ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །དཔལ་ཀུན་གྱི་ནི་འབྱུང་གནས་ཏེ། །སྲིད་པ་གསུམ་གྱི་སྐྱབས་གཅིག་པོ། །ཆེ་བའི་ཆེ་བས་གུས་བཏུད་པ། །སངས་རྒྱས་དཔལ་གྱི་ཕུལ་ལ་འདུད། །རྒྱལ་པོ་ཁྱོད་ཀྱིས་སྔོན་སྤྱད་པའི། །དགེ་ཚོགས་རྒྱ་མཚོ་ལས་གྲུབ་པའི། །དཔལ་འདི་ཕྱོགས་མཐར་གཏུགས་པ་ཡི། །འགྲོ་ལ་སླར་ཡང་བརྟན་གྱུར་ཅིག ཁྱོད་ཀྱིས་རྒྱལ་སྲིད་རྒྱུ་དང་ནི། །དཀའ་ཚེགས་ཆེན་པོས་མ་བཞེས་ཀྱང༌།། ཉིད་ཀྱི་དཔལ་དང་བདེན་པའི་མཐུས། །ཅི་བདེར་དབང་བགྱིས་ངོ་མཚར་ལགས། ཁྱོད་ཀྱི་མཆེད་སོགས་རྒྱལ་བརྒྱུད་གཞན། །གཞན་གྱིས་བསླུས་ནས་ལོག་ཞུགས་ རྣམས ༑ ༑ ཕྱོགས་བསླད་གྱུར་བཞིན་ཉེར་ལྷགས་ཏེ། ཁྱོད་ཞབས་བཏུད་པ་ཡ་མཚན་ལགས ༑ ༑ སྔ་རབས་རྒྱལ་པོ་མང་ཞིག་གིས། །རང་གི་སྐུར་བཅས་སྡེ་ཆེན་གྱི། ། ཚོགས་ཀྱིས་གདུལ་བར་མ་སྤྱོད་པའི། །རྒྱལ་པོར་བཅས་པའི་རྒྱལ་སྲིད་གཞན། ཁྱོད་སྐུ་བསྐྱོད་པར་མ་མཛད་ཅིང༌། །ཤིན་ཏུ་རྩོལ་བའང་མི་མངའ་བཞིན། །རང་དབང་ཉིད་དུ་དབང་མཛད་དེ། །དེ་ཡི་འབྱོར་པས་ཀུན་འབྱོར་དུ། །མཛད་ནས་དེ་དག་བདེ་ལ་སླར། །བཀོད་འདི་སྔོན་ཆད་ས་སྟེང་འདིར། །བྱུང་བ་སུས་ཀྱང་མ་འཚལ་བའི། །སྙན་པས་ས་གསུམ་རབ་ཁྱབ་པས། །རང་སྲིད་སྙེམས་པའི་དཔལ་འཕེལ་ཞིང༌། །ཕྱོགས་གཞན་དྲི་བཞིན་ཡིད་གཡོ་བར། །གྱུར་འདི་ཁྱོད་ཉིད་གཅིག་པུའི་དཔལ། །དོ་ཟླས་རྣམ་པར་དབེན་པ་ལགས། །དཔལ་འབྱོར་འདི་འདྲ་མཐོང་བའི་མིག །ཀུན་ནས་ཟ་ཟིར་གྱུར་པ་ནི། །སྣ་ཚོགས་སྒྱུ་མའི་ཆོ་འཕྲུལ་གྱིས། །རྣམ་པར་བསླད་པའི་མིག་འདྲར་མཆིས། །འདི་འདྲ་ཐོས་པའི་ཉན་ཤེས་ཀྱི། །ཡིད་དབང་རྣམ་པར་བསྐྱོད་པ་ནི། །སྐོམ་པས་གདུང་བ་རྣམས་ཀྱི་ཡིད། །ཀླུང་ཆེན་སྒྲ་ཡིས་བསྐུལ་འདྲར་མཆིས། ཁྱོད་ཀྱི་དཔལ་གྱིས་རྒྱལ་སྲིད་དག །སོ་སོར་བརྟན་པའང་འདྲེས་གྱུར་པ། །འཁོར་ལོས་སྒྱུར་བའི་དཔལ་རྒྱས་ཀྱི། །གླིང་བཞི་གཅིག་ཏུ་འདྲེས་འདྲར་མཆིས།

།འདི་འདྲ་གནས་རིས་གོང་མ་ཡི། །ལྷ་རྣམས་དག་གིས་མཐོང་གྱུར་པས ༑ ༑ སྙིགས་མའི་དུས་ལ་དེ་དག་ཡིད། །ཀུན་ནས་སོམ་ཉིར་གྱུར་ལགས་གྲང༌། ། འདི་འདྲའི་དཔལ་འབྲས་སྨིན་གྱུར་པས། ཁྱོད་ཀྱི་བདེ་འགྲོ་བརྙེས་བགྱི་བའི། །ཕུན་སུམ་ཚོགས་པས་ཕུན་ཚོགས་སླད། །སྨོན་པར་བགྱི་གཞན་མ་མཆིས་སོ། །དེ་སླད་སྐྱེ་རྒུ་ཐམས་ཅད་ཀྱིས། །དཔལ་འབྱོར་འདི་འདྲས་འབྱོར་གྱུར་པའི། །ས་བདག་སྔོན་ཆད་མ་བྱུང་ཞིང༌། །འདི་ཡིས་ཉིད་སྲས་བཞིན་བསྐྱངས་པའི། །འབངས་ཀྱང་སྔོན་ཆད་མ་བྱུང་ཞེས། །ཕན་ཚུན་དགའ་བས་ག་ཞའི་སྒྲ། །ཉེ་བར་སྒྲོགས་པའི་སིལ་སྙན་སྒྲས ༑ ཁྱེད་ཀྱི་ཐུགས་ཀྱང་དགྱེས་འགྱུར་ཞིང༌། །སྐྱེ་རྒུའང་དགའ་བར་མཛད་དུ་གསོལ ༑ ཁྲིམས་ཀྱི་རྨོས་ཀྱིས་སྲིད་འབངས་ཀྱི། །ཞིང་ས་དུལ་བར་བགྱིས་པ་ལས།། ཆོས་ཀྱི་ས་བོན་བཏབ་བགྱིས་ཏེ། །ཟང་ཟིང་ཆུ་ལུད་ཉེར་བྲན་པས། །བདེ་འགྲོའི་འབྱོར་པའི་མྱུ་གུ་དང༌། །རྣམ་གྲོལ་ལོ་ཏོག་སྨིན་པ་ལ། །བདག་གཞན་དགྱེས་རྒུར་སྤྱོད་པར་མཛོད། །གང་གིས་བསོད་ནམས་གསེར་གྱི་གཞིར། །དཔལ་འབྱོར་ཆུ་གཏེར་ཉེར་འཁྱིལ་བ། །བདག་གཞན་ཀུན་གྱི་དུས་ཀུན་ཏུ། །ལྷུག་པར་གང་སྤྱོད་དེ་རྨད་དོ། །གཙུག་ལག་དུ་མའི་དོན་ལ་ཐུགས། །ཀུན་ནས་གསལ་བར་གྱུར་ཁྱོད་ཀྱིས ༑ ༑ མ་དཔྱད་པ་ཡི་དངོས་པོ་དང༌། །མི་མཁྱེན་པ་ཡི་ཆོས་མ་མཆིས། །དེ་སླད་ཁྱོད་ཀྱིས་མཁྱེན་པ་ཡི། །སླད་དུ་ཚིག་འདི་མ་སྨོས་ཀྱང༌། །སྙན་གྲགས་ཐོས་པས་བདག་གི་ཡིད། །སྤྲོ་བའི་སླད་དུ་སྨོས་པ་ལགས། །པད་རྒྱས་དྲི་བསུང་བསེར་བུ་ཡིས

༑ ༑ བསྐྱོད་པས་རིང་གནས་ཉམ་ཆུང་གིས། །བུང་བས་ཚོར་ཚེ་སྟོབས་མེད་ ཀྱང་ ༑ ༑ དར་དིར་སྒྲ་སྙན་སྒྲོགས་པ་བཞིན། །དེ་ལྟར་བསྔགས་བགྱིར་འོས་ཁྱོད་ལ།། བདག་གིས་བསྔགས་པས་ཉེར་བསྐུལ་ནས། །ཕྱོགས་བཅུའི་རྒྱལ་བ་ཐམས་ཅད་ཀྱིས ༑ ༑ བསྔགས་ཤིང་ཤིས་པ་གསུང་གྱུར་ཅིག ཁྱོད་སྐུ་ལྷུན་པོ་ལྟ་བུར་བརྟན། ། དཔལ་འབྱོར་རྒྱ་མཚོ་ཆེ་ལྟར་འཁྱིལ། །འདོད་རྒུའི་རིན་ཆེན་རྣམ་མང་གིས། །སྐྱེ་རྒུ་རྟག་ཏུ་ཚིམས་བྱེད་ཤོག །ཧོར་གྱི་རྒྱལ་རབས་ལྔ་པ་རྒྱལ་པོ་ཆེན་པོ་གོ་པེ་ལ་ཞེས་བྱ་བའི་བསོད་ནམས་ཀྱི་དཔལ་གྱིས། རྒྱལ་ཁམས་ཐམས་ཅད་གཅིག་ཏུ་བཟླུམ་ཞིང༌། ཁྱད་པར་དུ་ཡུན་རིང་པོ་ནས། རྒྱལ་རབས་བར་མ་ཆད་པར་རྒྱལ་སྲིད་བརྟན་པར་གནས་པ། མན་ཙེ་ཞེས་བྱ་བའི་རྒྱལ་ཁམས་རབ་ཏུ་ཡངས་པ་ཐ་གྲུ་དང་བཅས་པ་ ངོ་བལྟས་ཏེ། མིའི་དབང་པོའི་ཞབས་ཀྱི་པདྨོ་ལ་གཏུགས་ནས། དཔལ་འབྱོར་གྱི་ གཟིས་རྒྱ་མཚོའི་མཐས་གཏུགས་པའི་སའི་དཀྱིལ་འཁོར་ཐམས་ཅད་ཁྱབ་པར་མཛད་པ་ལ་བསྔགས་པའི་རབ་ཏུ་བྱེད་པ་ཞེས་བྱ་བ་འདི་དགེ་སློང་འཕགས་པས་ཤིང་མོ་ཕག་གི་ལོ་སྟོན་ཟླ་འབྲིང་པོའི་ཚེས་ཉི་ཤུ་གཉིས་ཀྱི་ཉིན་པར་སྐར་མ་རྒྱལ་ ལ་བབ་པའི་ཚེ་སྨར་ཁམས་ཀྱི་སའི་ཆ་ཙོམ་མདོ་གནས་གསར་ཞེས་བྱ་བར་སྦྱར་བའོ ༑༑ ༑༑ ༄༅། །རྒྱལ་རབས་ལ་བསྔགས་པའི་ཚིགས་བཅད་བཞུགས། ། ༄༅། །ཨོཾ་སྭསྟི་སིངྔྷཾ། གང་གིས་སྲིད་གསུམ་རྒྱ་མཚོའི་རྒྱན་གྱུར་རྒྱལ་པོའི་པདྨོ་རབ་ཏུ་རྒྱལ་ལྡན་པ། །ལྷག་པའི་ཚུལ་ཁྲིམས་ཏིང་འཛིན་དྲི་ཞིམ་སྤོས་ངད་ལྡན་པས་ཀུན་ནས་བརྟེན་གྱུར་དེའི། །དམ་ཆོས་བདུད་རྩིའི་རྒྱུན་འཛག་པ་ཡིས་བློ་གྲོས་ལུས་ བརྟས་སྦྲང་རྩི་བྱེད་པའི་ཚོགས་བཅས་པ། །དཀོན་མཆོག་གསུམ་མཚོན་སྐུ་གསུང་ ཐུགས་ལྡན་བླ་མའི་ཚོགས་ཀྱིས་ཁྱོད་ལ་རྟག་ཏུ་སྐྱོང་གྱུར་ཅིག །བསོད་ནམས་བྱེ་བའི་ཚོགས་ལས་ཉེ་བར་བསྒྲུབས་པའི་དཔལ་གྱི་རི་བོ་མཐོན་པོར་བརྟེན། །རི་དྭགས་རྒྱལ་པོ་སེང་གེ་ལྟ་བུར་གཅིག་པུས་དགྲ་བོའི་ཚོགས་འཇོམས་ཇིང་གིར་

གན ༑ ༑ སྟོབས་ལྡན་དེ་སྲས་ཡེ་ག་གན་ཏེ་དེ་ཡི་གཅུང་པོ་དེ་ལའི་སྲས་ཐུ་བོ། །འབྱོར་ལྡན་མོ་མགོ་རྒྱལ་པོ་ཞེས་གྲགས་དེ་རྗེས་གཉིས་པ་རྒྱལ་པོ་གན་ཉིད་དེ། །གང་གི་རྟ་རྨིག་རབ་ཏུ་གཡོ་བ་རླུང་གིས་བསྐྱོད་པའི་སྤྲིན་གྱི་ཤུགས་ལྡན་ཞིང༌། །གོ་མཚོན་རབ་ཏུ་གསལ་བའི་འོད་ཟེར་ཕྱོགས་བཅུར་འཕྲོས་པས་གློག་གི་སྣང་བ་འཕྲོག །འབྲུག་སྒྲ་ཟིལ་གནོན་རྔ་ཆེན་སྒྲ་ཡིས་དགྲ་བོ་བརྟེན་པ་རབ་ཏུ་འཇོམས་བྱེད་པའི། །འདི་ཡིས་མཁའ་ལ་རྒྱུ་བའི་གནོད་སྦྱིན་དཔུང་ཚོགས་དག་ཀྱང་ཀུན་ནས་རབ་ཏུ་གནོན། ། ལྷ་མིན་མིན་ཡང་ལྷ་ཡི་དབང་པོའི་དཔལ་ལ་འགྲན་པའི་མཐུ་བཟོད་པ། །འབྱོར་པ་རྒྱ་ཆེན་དེ་དག་རྣམས་ཀྱི་འཛམ་བུའི་གླིང་གི་རྒྱལ་ཁམས་ཕལ་ཆེ་བ། ཁབ་ལེན་རྡོ་ཡིས་ལྕགས་ཕྱེའི་ཚོགས་བཞིན་ཉེ་བར་བསྡུས་ཏེ་ཀུན་ནས་གནས་གྱུར་པས། །མི་ དབང་འཁོར་ལོས་སྒྱུར་རྒྱལ་སྙམ་ནས་སྙིགས་མའི་དུས་འདི་ལ་ནི་སོམ་ཉི་གྱུར། ། སྤྱན་རས་གཟིགས་མགོན་ཐུགས་རྗེས་བདག་ཉིད་དེས་སྤྲུལ་འགྲོ་ལ་རྣམ་པར་སྣང་མཛད་པ། །སྲོང་བཙན་སྒམ་པོར་མཚན་གསོལ་དེ་ཡི་གདུང་འཛིན་བློ་གྲོས་གསལ་སླད་འཇམ་པའི་དབྱངས། །འགྲོ་ལ་ཁྲི་སྲོང་སྡེ་བཙན་ཞེས་གྲགས་དཔལ་ལྡན་ལག་ན་རྡོ་རྗེའི་མཐུས་བྱུང་བ། །ཕྱོགས་ལས་རྣམ་རྒྱལ་ཁྲི་གཙུག་སྡེ་བཙན་གང་དེ་དགྲ་ བོ་རྣམས་ཀྱི་ཟུག་རྔུར་གྱུར། །རིགས་གསུམ་མགོན་པོའི་གདུང་གི་བརྒྱུད་འཛིན་དེ་ སླད་ཁྱོད་ནི་ ཤེས་རབ་སྟོབས་ལྡན་ཞིང༌། །གཞན་ལ་བརྩེ་བའི་ལྷག་བསམ་དང་ལྡན་ཆོས་ཀྱི་རྒྱལ་པོ་ཨ་ཤོ་ཀ་ཙ་ལ། །ཐུབ་པའི་བསྟན་པ་སྐྱེ་རྒུའི་རྩ་ལག་གཅིག་ པུ་མིག་འབྲས་ལྟ་བུར་བསྲུང་མཛད་པ། །དེ་ཕྱིར་ཆོས་སྐྱོང་འཇིག་རྟེན་སྐྱོང་ཉིད་དེ་ ལས་གཞན་དུ་ཁྱོད་ཀྱི་བྱ་བ་ཅི། །ཆོས་བསྲུང་བ་ཡིས་བདག་བསྲུང་ཞིང༌། །གཞན་ དོན་བསྒྲུབ་པས་རང་གི་དོན། །གྲུབ་པ་ཆོས་ཀྱི་ལུགས་འཚལ་བ། ཁྱོད་ལ་གསོལ་ ཀྱང་ཅི་ཞིག་འཚལ།། །།༄༅། །བོད་ཀྱི་རྒྱལ་རབས་བཞུགས།

། ༄༅། །སྲོང་བཙན་སྒམ་པོ་མེ་མོ་གླང་ལ་འཁྲུངས། བཅུ་གསུམ་པ་ལ་རྒྱལ་སར་བཏོན། དྲུག་ཅུ་རྩ་དགུར་རྒྱལ་པོ་མཛད། བརྒྱད་ཅུ་རྩ་གཉིས་ས་ཕོ་ཁྱི་ལ་འདས ༑ ཆུང་སྲོང་གིས་རྒྱལ་པོ་ལོ་ལྔ་མཛད་ཀྱང༌། སླར་ཡབ་ཀྱིས་རྒྱལ་པོ་མཛད་པས་ལོགས་སུ་མི་བགྲང༌། མང་སྲོང་མང་བཙན་མེ་མོ་ཁྱི་ལ་འཁྲུངས། བཅུ་གསུམ་པ་ལ་རྒྱལ་སར་བཏོན། ལོ་བཅོ་ལྔར་རྒྱལ་པོ་མཛད། ཉི་ཤུ་རྩ་བདུན་ཆུ་ཕོ་བྱི་བ་ལ་འདས ༑ དུར་སྲོང་མང་པོ་རྗེ་རྨུག་ཡིན་ལ། ཆུ་ཕོ་བྱི་བའི་ལོ་དེ་ལ་འཁྲུངས། དེ་མ་ཐག་རྒྱལ་པོར་མངའ་གསོལ། ལོ་ཉི་ཤུ་རྩ་དགུ་ལྕགས་འབྲུག་ལ་འཇང་དུ་འདས། ཁྲི་ལྡེ་གཙུག་བརྟན་ལྕགས་འབྲུག་དེ་ཉིད་ཀྱི་དཔྱིད་ལ་འཁྲུངས། དེའི་ལོ་གཞུག་ལ་ཡབ་འདས་ནས། རྒྱལ་པོར་མངའ་གསོལ། དགུང་ལོ་དྲུག་ཅུ་རྩ་གསུམ་ཆུ་རྟ་ལ་འདས ༑ ཁྲི་སྲོང་ལྡེའུ་བཙན་ལྕགས་ཕོ་རྟའི་དཔྱིད་ལ་འཁྲུངས། ལོ་བཅུ་གསུམ་ཆུ་རྟ་ལ་རྒྱལ་པོར་མངའ་གསོལ། ལོ་བཞི་བཅུ་རྩ་གསུམ་རྒྱལ་པོ་མཛད། ལྔ་བཅུ་རྩ་དྲུག་ཤིང་མོ་གླང་ལ་འདས། མུ་ནེ་བཙད་པོ་ཆུ་ཕོ་རྟ་ལ་འཁྲུངས། ལོ་ཉི་ཤུ་རྩ་ལྔ་ལ་རྒྱལ་པོར་མངའ་གསོལ། ལོ་ངོ་གཉིས་ལ་འདས། དེའི་གཅུང་ཁྲི་ལྡེ་སྲོང་བཙན་ཤིང་ཕོ་འབྲུག་གི་སྟོན་ལ་འཁྲུངས། ལོ་ཉི་ཤུ་རྩ་བཞི་མེ་ཡོས་ལ་རྒྱལ་ས་བཟུང༌། ལོ་སུམ་ཅུ་རྩ་གཅིག་རྒྱལ་པོ་མཛད། ལྔ་བཅུ་རྩ་བཞི་མེ་བྱ་ལ་འདས། རལ་པ་ཅན་མེ་ཕོ་ཁྱི་ལ་འཁྲུངས ༑ ལོ་བཅུ་གཉིས་མེ་བྱ་ལ་རྒྱལ་པོར་མངའ་གསོལ། ལོ་ཉི་ཤུ་རྩ་བཞི་རྒྱལ་སྲིད་བཟུང༌། ལོ་སུམ་ཅུ་རྩ་དྲུག་ལྕགས་བྱ་ལ་འདས། ཁྲི་སྲོང་ལྡེའུ་བཙན་ཆུ་རྟ་ལ་རྒྱལ་པོར་མངའ་གསོལ་བ་ནས་བཟུང་ནས། ལྕགས་མོ་བྱ་ལ་རལ་པ་ཅན་གཤེགས་པའི་བར་ལ་ལོ་བརྒྱ་ཐམ་པ་སོང་ལ། དེའི་བར་དུ་བོད་ཀྱི་ཆོས་ཁྲིམས་དང་རྒྱལ་ཁྲིམས་གཉིས་ཀ་དར་བས་སྐྱིད་པའི་དུས་རབས་ཡིན་ནོ། །རལ་པ་ཅན་གྱི་གཅེན་པོ་གླང་དར་མ་ཆུ་མོ་ལུག་ལོ་ལ་སྐྱེས། སུམ་ཅུ་རྩ་དགུ་ལྕགས་མོ་བྱའི་ལོ་གཞུག་ལ་རྒྱལ་སར་བཏོན།

ཟླ་བ་དྲུག་ཚུལ་བཞིན་རྒྱལ་པོ་བྱས། དེ་ནས་ཟླ་བ་ཕྱེད་བདུན་ དུ་སྡིག་རྒྱལ་བྱས། སྤྱིར་བསྡམས་པས་ལོ་གཅིག་དང་ཟླ་བ་ཕྱེད་རྒྱལ་པོ་བྱས་ནས། ཆུ་ཕོ་ཁྱིའི་ལོ་ལ་བསད། དེའི་སྲས་འོད་སྲུངས་རྨུག་ཡིན་ཏེ་ཆུ་མོ་ཕག་ལ་འཁྲུངས། དེ་མ་ཐག་རྒྱལ་སྲིད་བཟུང་ནས། ལོ་དྲུག་ཅུ་རྩ་གསུམ་ཤིང་མོ་གླང་ལ་ཡར་ལུངས་ འཕང་མདར་འདས། འོད་སྲུངས་ཀྱི་སྲས་དཔལ་གོར་བཙན་ཆུ་མོ་གླང་ལ་འཁྲུངས། ལོ་བཅུ་གསུམ་ལ་རྒྱལ་སར་བཏོན། རྒྱལ་པོ་ལོ་བཅོ་བརྒྱད་མཛད་ནས། ཆུ་མོ་ལུག་ལ་འདས། དཔལ་གོར་བཙན་གྱི་སྲས་གཉིས་ཀྱི་ཆེ་བ་བཀྲ་ཤིས་བརྩེགས་པ་ཡིན་ལ ༑ དེ་ལ་སྲས་གསུམ་གྱི་ཆེ་བ་དཔལ་སྡེའི་རྒྱུད་ནི། གུང་ཐང་ཀླུ་རྒྱལ་བ། སྤྱི་པ་ལྷ་རྩེ་བ། གླ་ལུང་བཙད་ཀོར་བ་རྣམས་ཡིན་ནོ། །བར་པ་འོད་ལྡེའི་རྒྱུད་ནི། གྲོམ་པ། སྲད་པ། ཉང་སྟོད་པ། ཡར་ལུངས་ཀྱི་ལྷ་ཆེན་དཔལ་འབར་བ་ལ་སོགས་པ་རྣམས་ཡིན་ནོ། །ཆུང་བ་སྐྱིད་ལྡེའི་རྒྱུད་ནི། མུས་པ། འཇད་པ། ཉང་སྟོད་ནའང་འགའ་ཞིག་ཡོད ༑ དཔལ་གོར་བཙན་གྱི་སྲས་ཆུང་བ་སྐྱིད་ལྡེའི་སྲས་ཆེ་བ་དཔལ་མགོན་གྱི་རྒྱུད་ནི ༑ མར་ལུངས་ཀྱི་བཙད་པོ་རྣམས་ཡིན་ནོ། །འབྲིང་པོ་བཀྲ་ཤིས་མགོན་གྱི་རྒྱུད་ནི། ཞང་ཞུང་ཕྱི་ནང་དང༌། པུ་རངས་པ་དང༌། ཡ་ཚེ་བ་རྣམས་ཡིན་ནོ། །ཆུང་བ་ལྡེ་གཙུག་མགོན་གྱི་རྒྱུད་ནི། ཁུ་འབུ་བ་དང༌། མོན་ཡུལ་ནའང་ཅི་རིགས་པ་ཡོད། ཤིང་མོ་ཕག་གི་ཟླ་བའི་ཚེས་བཅུ་དྲུག་ལ་འཕགས་པས་སྐྱར་རྐ་མདོར་སྦྱར་བའོ།། །།༄༅། །ལུང་དང་བརྒྱུད་པ་སྣ་ཚོགས་ཐོབ་པའི་གསན་ཡིག་བཞུགས། ། ༄༅། །ཨོཾ་སྭསྟི་སིངྔྷཾ། རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། སུ་བྷ་ཀི ལ་ལི་ཏ་བཛྲ། ཨ་མོ་གྷ་བཛྲ་ཆེ་བ། མཉྫུ་ཤྲཱི་མི་ཏྲཱ། དེ་ཝ་ཨཱ་ཀ་ར་ཙནྡྲ། ཉི་མ་སྦས་པའི་ཞབས། ཨ་མོ་གྷ་བཛྲ་ཆུང་བ། སྐྱོ་སྟོན་འོད་འབྱུང༌། སྲས་འཛམ་མེ། གཅུང་སད་དེ། ཇོ་སྲས་ཁམས་པ། གཉན་རིན་ཆེན་བརྟན། དེའི་སྲས་སློབ་དཔོན་གཉན་འོད་སྲུངས་དགུང་ལོ་བརྒྱད་ཅུ་རྩ་ལྔ་ལོན་པ་ལ།

བཅོམ་ལྡན་འདས་འཇམ་དཔལ་གྱི་དྲག་པོ་སྔགས་ཀྱི་དབང་ལན་བདུན་ཞུས་ནས། སློབ་དཔོན་ལ་ལི་ཏ་བཛྲས་མཛད་པའི་འཇམ་དཔལ་ཞི་ཁྲོའི་སྒྲུབ་ཐབས་རྒྱས་པ། སློབ་དཔོན་ཨ་མོ་གྷ་བཛྲས་མཛད་པའི་སེམས་ཉིད་བསྡུས་པ་ཞེས་བྱ་བའི་སྒྲུབ་ཐབས། རྡོ་རྗེ་འཇིགས་བྱེད་ཀྱི་གཟུངས་རིང་ལས་ཚོགས་དང་བཅས་པ། ཞི་བ་ཡེ་ཤེས་ཀྱི་བསྙེན་པའི་ཆོ་ག བསྒྲུབ་པའི་ཆོ་ག དྲག་པོ་ཕྱོགས་གཅིག་པའི་ལས་སྦྱོར། ཞི་བ་ལས་བདུན་གྱི་ཆོ་ག དྲག་པོ་ལས་བདུན་གྱི་ཆོ་ག གཤིན་རྗེ་ཆོས་ཀྱི་རྒྱལ་པོའི་སྒྲུབ་ཐབས། རྟོག་པ་གསུམ་པའི་རྒྱུད་གཏམ་རྒྱུད་ཀྱི་རྟོག་པ་དེ་དག་གི་ཞལ་གདམས་དང་བཅས་པ་རྣམས་དང༌། དཔལ་ས་སྐྱའི་སློབ་དཔོན་རིན་པོ་ཆེ་དང༌། གཉན་རིན་ཆེན་བརྟན་ལས་བརྒྱུད་ནས། སློབ་དཔོན་འོད་སྲུངས་དེ་ཉིད་ལས་སློབ་དཔོན་ངག་གི་དབང་ཕྱུག་གྲགས་པས་མཛད་པའི་འཆི་བ་བསླུ་བའི་གཞུང་རྒྱས་པ་མན་ངག་དང་བཅས་པ། ཡན་ལག་བདུན་པའི་བསྟན་བཅོས། དེ་ཁོ་ན་ཉིད་རིན་པོ་ཆེའི་སྣང་བ། དེའི་འགྲེལ་པ་སློབ་དཔོན་ཉིད་ཀྱིས་མཛད་པ་དབང་གི་ཆོ་ག་མདོར་བསྡུས་པ་རྣམས་ཐོས་སོ།། །།སློབ་ དཔོན་རཏྣ་ཨཱ་ཀ་ར་ཤཱནྟི་བ། བལ་པོའི་པཎྜི་ཏ་ཤཱནྟི་བྷ་དྲ། ལོ་ཙཱ་བ་སིང་ཀ་ར་ཤཱཀྱ་འོད ༑ ཁྱུང་པོ་གྲགས་སེ། ཤེ་བུ་དཀོན་པ་བ། བྱང་འཇད་དཀོན་མཆོག་ཤེས་རབ། ཚ་ལུང་སྟོད་སྟོན་དཀོན་མཆོག་སྐྱབས། སླ་ང་ར་པ་བརྡ་ ( ¡¶ ཞ ¡· རྟག་ ) སྟོན་ཡོན་ཏན་བསོད་ནམས་རྣམས་ལས་བརྒྱུད་ནས། སློབ་དཔོན་དགེ་བའི་བཤེས་གཉེན་ཡོན་ ཏན་དཔལ་ལས་ཐེག་པ་ཆེན་པོའི་རྒྱུ་ཁམས་སྟོན་པར་བྱེད་པ་དེ་བཞིན་གཤེགས་པའི་སྙིང་པོའི་མདོ། སྒྲུབ་བྱེད་ཀྱི་ལམ་ཐབས་ཀྱི་ཆ་སྟོན་པ་གསང་ཆེན་ཐབས་ལ་མཁས་པའི་མདོ། ཤེས་རབ་ཀྱི་ཆ་སྟོན་པར་བྱེད་པ་ཏིང་ངེ་འཛིན་གྱི་རྒྱལ་པོའི་མདོ། བགྲོད་བྱའི་ས་ལམ་སྟོན་པར་བྱེད་པ་ས་བཅུའི་མདོ། ཐེག་པ་ཆེན་པོའི་འབྲས་བུ་སྟོན་པར་བྱེད་པ་འཕགས་པ་སངས་རྒྱས་ཀྱིས་སའི་མདོ་སྡེ། ཟབ་མོའི་མདོ་ལྔར་ཡོངས་སུ་གྲགས་པ་དང༌།

དེ་དག་གི་མན་ངག་ཕྱོགས་གཅིག་ཏུ་བསྡུས་པ་དགེ་བའི་བཤེས་གཉེན་ཚ་ལུང་སྟོད་སྟོན་དཀོན་མཆོག་སྐྱབས་ཀྱིས་མཛད་པའི་ཐེག་པ་ཆེན་པོའི་གཞི་ལམ་རྣམས་ཐོས་སོ།། །།ཡང་དག་པར་རྫོགས་པའི་སངས་རྒྱས་མགོན་པོ་བྱམས་པ། སློབ་དཔོན་ཐོགས་མེད། དབྱིག་གཉེན། འཕགས་པ་རྣམ་ གྲོལ་སྡེ། བཙུན་པ་རྣམ་གྲོལ་སྡེ། མཆོག་གི་སྡེ། དུལ་བའི་སྡེ། རྣམ་པར་སྣང་མཛད། སེང་གེ་བཟང་པོ། ཡོན་ཏན་བཟང་པོ། རིན་ཆེན་བཟང་པོ། ཤར་ཕྱོགས་ཀྱི་པཎྜི་ཏ་ཟླ་བ་བཟང་པོ། ཇོ་བོ་འབུམ་ཕྲག་གསུམ་པ། དགེ་བའི་བཤེས་གཉེན་རྔོག་ལོ་ཙཱ་བ། དགེ་བའི་བཤེས་གཉེན་འབྲེ་ཤེས་རབ་འབར། ཨར་བྱང་ཆུབ་ཡེ་ཤེས། འདུལ་འཛིན་དཀར་མོ། གཙང་པ་འབྲེ་སྒྱུར། དགེ་བའི་བཤེས་གཉེན་ཉི་མ་བརྩོན་འགྲུས་རྣམས་ལས་བརྒྱུད་ནས། སློབ་དཔོན་དགེ་བའི་བཤེས་གཉེན་མཆིམས་ནམ་མཁའ་གྲགས་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ཉི་ཁྲི་ལྔ་སྟོང་པའི་འགྲེལ་པ་སློབ་དཔོན་འཕགས་པ་རྣམ་གྲོལ་སྡེས་མཛད་པའི་ཉི་ཁྲི་སྣང་བ་ཐོས་སོ།། །།ཇོ་བོ་ཆེན་པོ་རྗེ་དང༌། ནག་ཚོ་ལོ་ཙཱ་བ་ལས་བྱུང་ཞིང་དགེ་བའི་བཤེས་གཉེན་པུ་ཏོ་བ་དང༌། ཤ་ར་བ་ལ་སོགས་པ་ལས་རིམ་པར་བརྒྱུད་དེ་འོངས་པའི་ཇོ་བོའི་ཆོས་ཆུང་བརྒྱ་རྩར་གྲགས་པ་དང༌། གཞན་ཡང་བརྒྱུད་པ་དེ་ཉིད་ལས་འོངས་པ། ཆོས་ཉིད་རང་གི་ངོ་བོ་ཉིད་ལས་མི་གཡོ་བར་ཐ་དད་པར་སྣང་བའི་མདོ། རྒྱལ་པོ་གཟུགས་ཅན་སྙིང་པོ་ལ་གདམས་པའི་མདོ། བཏྶའི་རྒྱལ་པོ་འཆར་བྱེད་ལ་གདམས་པའི་མདོ། སྦྱིན་པའི་ཕན་ཡོན་བསྟན་པའི་མདོ། རྒྱལ་བའི་བློ་གྲོས་ཀྱིས་ཞུས་པའི་མདོ། འཕགས་པ་སྤྱན་རས་གཟིགས་དབང་ཕྱུག་གིས་ཞུས་པའི་ཆོས་བདུན་པའི་མདོ། ཆོས་བཞི་བསྟན་པའི་མདོ། མདོའི་དུམ་བུ་གསལ་རྒྱལ་གྱིས་ཚིགས་སུ་བཅད་པ། ཀུན་ཏུ་རྒྱུ་སེན་རིངས་ཀྱིས་ཞུས་པའི་མདོ། མཆོད་རྟེན་ལ་བསྐོར་བ་བྱས་པའི་ཕན་ཡོན་གྱི་ཚིགས་སུ་བཅད་པའི་མདོའི་དུམ་བུ། སྐྱབས་སུ་འགྲོ་བའི་མདོ། སེམས་བསྐྱེད་པའི་མདོ ༑ ཡང་སྐྱབས་གསུམ་བསྟན་པའི་མདོ།

ཆོས་སྤྱོད་བཅུ་པའི་མདོ། ཟླ་བའི་མདོ། ཕུང་པོ་གསུམ་པའི་མདོ། འཕགས་པ་འདའ་ཀ་ཡེ་ཤེས་ཀྱི་མདོ། འདུ་ཤེས་བཅུ་པའི་མདོ། བཟང་པོ་སྤྱོད་པའྀ་མདོ། སངས་རྒྱས་སྨན་གྱི་བླའི་མདོ། རྟེན་ཅིང་འབྲེལ་བར་འབྱུང་བའི་དང་པོ་དང་རྣམ་པར་དབྱེ་བའི་མདོ། ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་མན་ངག་དང་བཅས་པ་སློབ་དཔོན་ཀླུ་སྒྲུབ་ཀྱིས་མཛད་པའི་སྦྱིན་པའི་གཏམ ༑ སློབ་དཔོན་ཟླ་བ་གྲགས་པས་མཛད་པའི་སྐྱབས་གསུམ་བདུན་བཅུ་པ། པཎྜི་ཏ་ཆེན་པོ་སུ་ཡཱ་ན་ཤྲཱི་མི་ཏྲས་མཛད་པའི་དགེ་བསྙེན་གྱི་སྡོམ་པ་བརྒྱད་པའི་གཞུང་དང༌། དེའི་རང་འགྲེལ་དང༌། སློབ་དཔོན་ཞི་བ་ལྷས་མཛད་པར་གྲགས་པའི་འདའ་ཀ་ཡེ་ཤེས་ཀྱི་འགྲེལ་པ་དང༌། ཁ་ཆེ་པཎྜི་ཏ་ཆེན་པོ་ཛྙཱ་ན་ཤྲཱིས་མཛད་པའི་ཚུལ་ཁྲིམས་དང་དམ་ཚིག་མི་འགལ་བར་བསྟན་པའི་རབ་ཏུ་བྱེད་པ། ཁ་ཏོན་དང་གླེགས་བམ་བཀླག་པའི་སྔོན་དུ་བྱ་བའི་ཆོ་ག་སློབ་དཔོན་བི་མ་ལ་མི་ཏྲས་མཛད་པའི་སྐྱབས་འགྲོ་ཡན་ལག་དྲུག་པ། ཇོ་བོ་རྗེས་མཛད་པའི་སྐྱབས་སུ་འགྲོ་བ་བསྟན་པ ༑ བྱང་ཆུབ་སེམས་དཔའ་ལས་དང་པོ་པའི་ལམ་ལ་འཇུག་པ་བསྟན་པ། ཆོས་ཀྱི་དབྱིངས་སུ་ལྟ་བའི་གླུ་དྲན་པ་གཅིག་པ། སློབ་དཔོན་དབྱིག་གཉེན་གྱིས་མཛད་པའི་སངས་རྒྱས་རྗེས་སུ་དྲན་པའི་མདོའི་འགྲེལ་པ། སློབ་དཔོན་ཞི་བ་འཚོས་མཛད་པའི་སངས་རྒྱས་སྨན་གྱི་བླའི་ཆོ་ག་མན་ངག་དང་བཅས་པ། རྟེན་ཅིང་འབྲེལ་བར་འབྱུང་བའི་མདོའི་འགྲེལ་པ། སློབ་དཔོན་དབྱིག་གཉེན་གྱིས་མཛད་པ་ལས་གྲུབ་པའི་རབ་ཏུ་བྱེད་པའི་འགྲེལ་པ་སློབ་དཔོན་ཉིད་ཀྱིས་མཛད་པ། རྣམ་པར་བཤད་པའི་རིགས་པ ༑ ཆོས་མངོན་པ་མཛོད་ཀྱི་རབ་ཏུ་བྱེད་པའི་འགྲེལ་པ་སློབ་དཔོན་ཉིད་ཀྱིས་མཛད་པ་དང་བཅས་པ་དང༌། ཡང་སློབ་དཔོན་གྱིས་མཛད་པའི་དབུས་དང་མཐའ་རྣམ་པར་འབྱེད་པའི་བཤད་སྦྱར། སློབ་དཔོན་བློ་གྲོས་བརྟན་པས་མཛད་པ། དགེ་བའི་བཤེས་གཉེན་བཙན་ཁའོ་ཆེའི་ལུགས་ཀྱི་ཡིག་སྣ་བཏབ་པའི་མདོ་སྡེ་རྒྱན་འགྲེལ་པ་དང་བཅས་པ་དང༌།

དགེ་བའི་བཤེས་གཉེན་གཙང་ནག་པས་མཛད་པའི་ཡིག་སྣ་བཏབ་པའི་མངོན་པར་རྟོགས་པའི་རྒྱན་དང༌། ལོ་ཙཱ་བ་ཆེན་པོ་ཟུ་དགའ་རྡོར་གྱི་ལུགས་ཀྱི་ཐེག་པ་ཆེན་པོ་རྒྱུད་བླ་མའི་ཁྲིད་བཀའི་མན་ངག་དང་བཅས་པ་དང་ ༑ ལོ་ཙཱ་བ་ཞ་མ་སེང་གེ་དགེ་མཚན་གྱི་ལུགས་ཀྱི་ཆོས་དང་ཆོས་ཉིད་རྣམ་པར་འབྱེད་པའི་རྩ་བ་དང༌། ཡང་ཇོ་བོ་རྗེ་ལྷ་གཅིག་ལས་བརྒྱུད་པ། སློབ་དཔོན་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་པ་མན་ངག་དང་བཅས་པ། ཡང་ཇོ་བོ་རྗེ་ལས་བརྒྱུད་པ་སློབ་དཔོན་ཞི་བ་ལྷས་མཛད་པ། བསླབ་པ་ཀུན་ལས་བཏུས་འགྲེལ་ པ་དང་བཅས་པ། དགྲ་བཅོམ་པ་གནས་བརྟན་ཆོས་སྐྱོབ་ཀྱིས་བསྡུས་པའི་ཆེད་དུ་ བརྗོད་པའི་ཚོམས། སློབ་དཔོན་འཕགས་པ་ཐོགས་མེད་ཀྱིས་མཛད་པའི་སའི་ དངོས་གཞི། བསྡུ་བ་རྣམ་པར་གཏན་ལ་དབབ་པ། གཞི་བསྡུ་བ། རྣམ་གྲངས་བསྡུ་བ ༑ རྣམ་པར་བཤད་པའི་སྒོ་བསྡུ་བ་སྟེ་རྒྱས་པའི་བསྟན་བཅོས་ས་སྡེ་ལྔ། སའི་སྟོད་འགྲེལ་དང་བཅས་པ། བསྡུས་པའི་བསྟན་བཅོས་ཐེག་པ་ཆེན་པོ་བསྡུས་པ་དང༌། སློབ་དཔོན་ཀ་མ་ལ་ཤཱི་ལས་མཛད་པའི་དབུ་མ་སྣང་བ། དབུ་མ་བསྒོམ་པའི་རིམ་པ་རྣམ་པ་གསུམ་དང༌། མན་ངག་གི་སྐོར་ལ། ཇོ་བོ་སྨྲྀ་ཏི་ཛྙཱ་ན་ཀཱིརྟིའི་མན་ངག ཁ་ རག་སྒོམ་ཆུང་ལས་བྱུང་བ་སེམས་སྦྱོང་རིན་ཆེན་སྤུངས་པ་ཁ་འཐོར་བ་སྟེ། སྐོར་གསུམ་དུ་གྲགས་པ་སོ་སོའི་ཞལ་གདམས་དང་བཅས་པ་དང༌། དགེ་བའི་བཤེས་གཉེན་ཀ་མ་ལའི་ལུགས་ཀྱི་ལམ་གྱི་རིམ་པ་དང༌། དགེ་བའི་བཤེས་གཉེན་འཆད་ཁ་བ་ནས་བརྒྱུད་པའི་ཐེག་པ་ཆེན་པོ་བློ་སྦྱོང་གི་མན་ངག་དང༌། བྱང་ཆུབ་སེམས་དཔའ་ཟླ་བ་རྒྱལ་མཚན་ནས་བརྒྱུད་པ། དབུ་མ་ཆེན་པོའི་མན་ངག་དང༌། དགེ་བའི་བཤེས་གཉེན་དོལ་པ་དམར་ཞུར་པས་མཛད་པའི་བེའུ་བུམ་སྔོན་པོ་གྲགས་པ་གཞུང་མན་ངག་དང་བཅས་པ་དང༌། དགེ་བའི་བཤེས་གཉེན་པུ་ཏོ་པའི་མན་ངག་དཔེ་ཆོས་སུ་གྲགས་པ་དགེ་བའི་བཤེས་གཉེན་གཞོན་ནུ་འོད་ཀྱིས་ཡི་གེར་བཀོད་པ་དང་

༑ གནས་བརྟན་ཆེན་པོ་བཅུ་དྲུག་སྤྱན་དྲང་ཞིང་མཆོད་པའི་ཆོ་ག་དང༌། ཇོ་མོ་ལབ་སྒྲོན་ནས་བརྒྱུད་པ་ནམ་མཁའ་གོ་འབྱེད་ཅེས་བྱ་བའི་ཆོ་གས་སྒོ་ཕྱེ་ནས་ཉམས་སུ་བླང་བའི་རིམ་པ་གེགས་སེལ་དང་བཅས་པ་གཅོད་ཀྱི་སྐོར་དང༌། གསང་སྔགས་ཀྱི་སྐོར་ལ་དགེ་བའི་བཤེས་གཉེན་མཆིམས་གོང་མ་ལས་བརྒྱུད་པ། སྤྱོད་པའི་རྒྱུད་རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བ་དང༌། བྱ་བའི་རྒྱུད་བསམ་གཏན་ཕྱི་མའི་རྒྱུད་དང༌། དམ་ཚིག་གསུམ་བཀོད་པའི་རྒྱལ་པོའི་རྒྱུད་ཀྱི་སྟོད་ཀྱི་དུམ་བུ་དང༌། འཕགས་མ་སྒྲོལ་མ། སློབ་དཔོན་ཉི་མ་སྦས་པ། ཙནྡྲ་གརྦྷ། ཛེ་ཏཱ་རི། ངག་གི་དབང་ཕྱུག་གྲགས་པ། ཤྲདྡྷཱ་ཀ་ར་ཝརྨ། ཏ་ཐཱ་ག་ཏ་རཀྵི་ཏ། པཎྜི་ཏ་དཱ་ན་ཤྲཱི། པཎྜི་ཏ་མཉྫུ་ཤྲཱི། བླ་མ་མལ་ལོ་ཙཱ་བ། དགེ་བའི་བཤེས་གཉེན་ལ་སྟོད་དབང་རིན། མཆིམས་ཆོས་ཀྱི་སེང་གེ མཆིམས་བློ་གྲོས་བརྟན་པ་ལས་བརྒྱུད་པ། རྗེ་བཙུན་མ་ཕྱག་འཚལ་ཉི་ཤུ་རྩ་གཅིག་གི་དབང་བསྐུར་བ་ཞུས་ནས་དེའི་སྤྱི་དང་སོ་སོའི་སྒྲུབ་ཐབས་མན་ངག་དང་བཅས་པ་དང༌། ཇོ་བོ་ཆེན་པོ་རྗེ་ལྷ་གཅིག་ནས་བརྒྱུད་པ་རྡོ་རྗེ་རྣལ་འབྱོར་མ་རིན་ཆེན་རྒྱན་གྱི་བྱིན་རླབས་ཀྱི་ཆོ་ག་ཞུས་ནས་དེའི་སྒྲུབ་པའི་ཐབས་ཡན་ལག་དང་བཅས་པ། བླ་མ་བ་རི་ལོ་ཙཱ་བ། དགེ་བའི་བཤེས་གཉེན་མཁན་པ་ ཐང་བ། གྲུབ་ཐོབ་ཞང་ཆུང་བ། གྲང་པོ་ལུང་པ་གྲགས་པ་ཚུལ་ཁྲིམས། དགེ་བའི་ བཤེས་གཉེན་ཆོས་ཀྱི་བླ་མ་ལས་བརྒྱུད་པ། བྱ་བའི་རྒྱུད་འཕགས་པ་དོན་ཡོད་ཞགས་པའི་རྟོག་པ་དང༌། དེའི་སྒྲུབ་པའི་ཐབས་ཀྱི་གཞུང་དང༌། དེའི་ཆ་ལག་དེ་ཁོ་ན་ཉིད་བཅུ་དྲུག་པ་དང༌། འཕགས་པ་གཙུག་ཏོར་དྲི་མ་མེད་པའི་རྟོག་པ། དེའི་འགྲེལ་པ་ལས་ཚོགས་དང་བཅས་པ་དང༌། ནོར་བུ་དྲི་མ་མེད་པའི་གཟུངས་རྟོག་པ་དང་བཅས་པ་དང༌། མངའ་བདག་ཉང་རལ་ལས་བརྒྱུད་ཅིང་དགེ་བའི་བཤེས་གཉེན་འབྲས་ཁུད་པ་ཆེན་པོ་ལས་འོངས་པ། རྗེ་བཙུན་རྣལ་འབྱོར་མ་ཁྲོས་མ་ནག་མོ་ཞེས་བྱ་བའི་བྱིན་རླབས་ཀྱི་བཀའ་ཞུས་ནས་དེའི་སྒྲུབ་ཐབས་ཀྱི་གཞུང་ལས་ཚོགས་བཞི་བཅུ་རྩ་གཉིས་དང་བཅས་པ་དང༌།

ཡེ་ཤེས་ཀྱི་མཁའ་འགྲོ་མ་དང༌། རྒྱ་གར་གྱི་རྣལ་འབྱོར་པ་པ་ནོ་ལས་བརྒྱུད་ཅིང༌། དགེ་བའི་བཤེས་གཉེན་འབྲས་ཁུད་པ་དེ་ཉིད་ལས་འོངས་པ། ལྷ་དབང་ཕྱུག་ཆེན་པོའི་དུག་གི་བསྲུང་བའི་དབང་ཞུས་ནས་དེའི་མན་ངག་རྣམས་དང༌། དམ་པ་རྒྱ་གར་ནས་བརྒྱུད་པ། འཇམ་དཔལ་སྨྲ་བའི་སེང་གེ་སྒྲུབ་པའི་ཐབས་ལས་ཚོགས་དང་བཅས་པ་དང༌། ཇོ་བོ་ཆེན་པོ་རྗེ་ལས་བྱུང་ཞིང་དགེ་བའི་བཤེས་གཉེན་སྐྱེར་སྒང་བ་ལས་བརྒྱུད་པ། ཐུགས་རྗེ་ཆེན་པོའི་རིག་པ་གཏད་པའི་ཆོ་ག་ཞུས་ནས་དེའི་སྒྲུབ་ཐབས་ཡན་ལག་དང་བཅས་པ་ཐོས་སོ ༑༑ ༑༑ བླ་མ་ཆོས་ཀྱི་རྗེའི་ཐུགས་ཀྱི་སྲས་སློབ་དཔོན་ཚོགས་ཀྱི་མཆོག་ལས། ངག་གི་འདྲེན་པ་དང༌། འཕྲུལ་འཁོར་གྱི་རིམ་པ་འགའ་ཞིག་ནོས་སོ། ཁ་ཆེའི་པཎྜི་ཏ་ཆེན་པོ་ཤྲཱི་ཏ་ཐཱ་ག་ཏ་བྷ་དྲ་ཞེས་བྱ་བ་ལས་སྔོན་གྱི་སློབ་དཔོན་སརྦ་ཝརྨ་ཞེས་བྱ་བས་མཛད་པའི་སྒྲའི་བསྟན་བཅོས་ཀ་ལཱ་པའི་མཚམས་སྦྱོར་གྱི་རབ་ཏུ་བྱེད་པའི་ལེའུ་དྲུག་བྲམ་ཟེའི་སློབ་དཔོན་ ¡Ã ཡ་ཤོ་བྷཱུ་ ( ¡¶ ཞ ¡· ཨུ་གྲ་བྷུ། ) ཏི་ཞེས་བྱ་བས་ མཛད་པའི་སློབ་མ་ལ་ཕན་པ་ཞེས་བྱ་བའི་འགྲེལ་པ་དང་བཅས་པ་ལེགས་པར་བསླབས་ནས་ཁམས་སྒྲུབ་པ་ཏི་ངན་ཏ་དང༌། རྐྱེན་སྒྲུབ་པ་སུ་བནྟའི་རྣམ་པར་བཞག་པ་ཅི་རིགས་པ་དང༌། སྡེབ་སྦྱོར་ལ་ཡི་གེ་ལྕི་བ་དང་ཡང་བ་ལ་སོགས་པ་སྦྱོར་བའི་ཚུལ་སྟོན་པ་པྲསྟཱ་རའི་འགོད་ཚུལ་བསླབས་ཤིང༌། སློབ་དཔོན་ཙནྡྲ་གོ་མིས་རྗེ་བཙུན་མ་སྒྲོལ་མ་ལ་བསྟོད་པའི་སྡེབ་སྦྱོར་དྭི་པཱ་ད་ཞེས་བྱ་བ་དང༌། ཆོས་རྗེ་པཎ་ཆེན་ཤཱཀྱ་ཤྲཱི་དང༌། ས་ར་ཧེ་ཏ་བྷ་དྲ་ལས་བརྒྱུད་པ་དམ་པའི་ཆོས་པདྨ་དཀར་པོའི་ མདོ་དང་རྣམ་པར་མི་རྟོག་པ་ལ་འཇུག་པའི་གཟུངས། སློབ་དཔོན་ཀ་མ་ལ་ཤཱི་ལས་མཛད་པའི་འགྲེལ་པ་དང༌། ཤེས་རབ་ཀྱིས་ཕ་རོལ་ཏུ་ཕྱིན་པ་རྡོ་རྗེ་གཅོད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཚུལ་བརྒྱ་ལྔ་བཅུ་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡི་གེ་གཅིག་མ་དང༌།

ཚིགས་སུ་བཅད་པ་གཅིག་པའི་མདོ་དང༌། ཚིགས་སུ་ བཅད་པ་གཉིས་པ་དང༌། སྒྱུ་འཕྲུལ་དྲ་བའི་རྒྱུད་ཀྱི་རྗེས་སུ་འབྲང་བའི་རྗེ་བཙུན་མ་ སྒྲོལ་མའི་སྒྲུབ་ཐབས་རྣམས་ཐོས་སོ།། །།རྣལ་འབྱོར་གྱི་དབང་ཕྱུག་དཔལ་ ཤེས་རབ་གསང་བས་དགེ་བའི་བཤེས་གཉེན་དཀོན་མཆོག་རྒྱལ་པོ་ལ་གསུངས་པ་ལས་བརྒྱུད་པ། སློབ་དཔོན་དགེ་བའི་བཤེས་གཉེན་ཞང་ཞུང་རྡོ་རྗེ་འོད་ཟེར་ལས་ དེ་ཁོ་ན་ཉིད་ཀྱི་སྒྲོན་མ་དང༌། གསང་བའི་སྒྲོན་མ་དང༌། ཡེ་ཤེས་སྙིང་པོ་རྣལ་འབྱོར་ མའི་རྒྱུད་རྣམས་ཀྱི་ལུང་བླངས་སོ། །བཅོམ་ལྡན་འདས་གཤིན་རྗེ་གཤེད། སློབ་དཔོན་བིརྺ་པ། ཌོམྦི་ཧེ་རུ་ཀ བི་ར་ཌི་པ། གམྦྷི་ར་མ་ཏི། ནཥྐི་ལངྐ་དེ་བ། ར་བེནྡྲ་པྲ་བྷ་བ་ལས་བརྒྱུད་པ་བླ་མ་དགེ་བའི་བཤེས་གཉེན་རྡོ་རྗེ་འཛིན་པ་ཆེན་པོ། གློ་བོ་ལོ་ཙཱ་བ་ལས་གཤིན་རྗེ་གཤེད་དམར་པོ་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ་ཞུས་ནས་དེའི་དཀྱིལ་འཁོར་གྱི་ཆོ་ག་སློབ་དཔོན་དཔལ་འཛིན་གྱིས་མཛད་པ་ལྷ་བཅུ་གསུམ་པའི་སྒྲུབ་ཐབས། སློབ་དཔོན་བིརྺ་པས་མཛད་པའི་ལྷ་ལྔའི་སྒྲུབ་པའི་ཐབས། སློབ་དཔོན་བློ་གྲོས་བཟང་པོས་མཛད་པའི་ལྷ་ལྔའི་སྒྲུབ་པའི་ཐབས་རང་བྱིན་བརླབ་དང༌། སློབ་དཔོན་བིརྺ་པས་མཛད་པའི་འཕྲུལ་འཁོར་གྱི་ཆོ་ག་དང༌། གཤིན་རྗེ་གཤེད་དམར་པོ་དཔའ་བོ་གཅིག་པའི་སྒྲུབ་ཐབས། འཕྲུལ་འཁོར་གྱི་ཆོ་ག་རྒྱས་པ། སློབ་དཔོན་བྱང་ཆུབ་སྙིང་པོས་མཛད་པའི་འཕྲུལ་འཁོར་གྱི་དེ་ཁོ་ན་ཉིད། སློབ་དཔོན་རྣམ་པར་སྣང་མཛད་སྲུང་བས་མཛད་པའི་དཔའ་བོ་གཅིག་པ་སྒྲུབ་པའི་ཐབས། སློབ་དཔོན་བིརྺ་པས་མཛད་པའི་གཏོར་མའི་ཆོ་ག སློབ་དཔོན་དཔལ་འཛིན་གྱིས་མཛད་པའི་གཏོར་མའི་ཆོ་ག་རྒྱས་པ་དང༌། ཡང་པཎྜི་ཏ་བི་བྷཱུ་ཏི་ཙནྡྲ་དང༌། དརྤན་ཨཱ་ཙརྱ་ལས་བརྒྱུད་དེ་འོངས་པ་རྣལ་འབྱོར་བཞིའི་དེ་ཁོ་ན་ཉིད་ཅེས་པའི་མན་ངག ཤིན་ཏུ་སྤྲོས་མེད་ཀྱི་མན་ངག་སྲོག་གི་དེ་ཁོ་ན་ཉིད། བདག་བྱིན་གྱིས་བརླབ་པའི་རིམ་པའི་མན་ངག

གཏོར་མའི་ཆོ་ག ཡུམ་བཞིའི་ལས་ཚོགས་མན་ངག མངོན་སྤྱོད་ཀྱི་དུས་ངེས་པར་བསྟན་པ། འབྱུང་པོ་ཐམས་ཅད་པའི་གཏོར་མའི་ཆོ་ག མཎྜལ་གྱི་ཆོ་ག་རྣམས་ཐོས་སོ།། །།རྡོ་རྗེ་འཆང་ ༑ ཡེ་ཤེས་ཀྱི་མཁའ་འགྲོ་མ། སློབ་དཔོན་ལཱུ་ཧི་པ། ཌིཾ་གི་པ། རྡོ་རྗེ་དྲིལ་བུ་པ ༑ ཛཱ་ལནྡྷ་ར་བ། ཨ་ནུ་པ་མ་ཤྲཱི། ཨ་བྷ་ཡཱ་ཀ་ར་གུཔྟ། ཤུ་བྷཾ་ཀ་ར་གུཔྟ། ཨཱ་ནནྡ་ཀ་ར་གུཔྟ། སུ་ཙ་རི་ཏ། པཎྜི་ཏ་རཏྣ་རཀྵི་ཏ་ལས་བརྒྱུད་པ། རྡོ་རྗེ་ཕྲེང་བའི་ལུགས་ཀྱི་བཅོམ་ལྡན་འདས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌། ཡང་པཎྜི་ཏ་རཏྣ་རཀྵི་ཏའི་སློབ་མ་བལ་པོའི་པཎྜི་ཏ་ཛ་ཡ་ཨཱ་ནནྡ་ལས་ནོས་པའི་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྩ་བའི་དཀྱིལ་འཁོར་གྱི་དབང་བསྐུར་བ་དང༌། ཡང་ཤུ་བྷཾ་ཀ་ར་གུཔྟ། ཆོས་རྗེ་པཎ་ཆེན་ཤཱཀྱ་ཤྲཱི། པཎྜི་ཏ་སཾ་གྲ་ ( ¡¶ ཞ ¡· གྷ་ ) མ་ཤྲཱི་ལས་ནོས་པའི་རྗེ་བཙུན་མ་རྡོ་རྗེ་བདག་མེད་མ་ལྷ་མོ་བཅོ་ལྔའི་དབང་དང༌། ཡང་པཎྜི་ཏ་ཨ་བྷ་ཡཱ་ཀ་ར་གུཔྟ། ཨ་ནུ་པ་མ་རཀྵི་ཏ། ཤྲཱི་ཨ་ཝ་དྷཱུ་ཏཱི་པ། དརྤན་ཨཱ་ཙཱརྱ་ལས་ནོས་པའི་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་གྱི་དབང་དང༌། རྡོ་རྗེ་སྒྲོལ་མ་ལྷ་མོ་བཅུ་གཅིག་གི་དབང་དང༌། ཀུ་རུ་ཀུལླེ་ལྷ་མོ་བཅོ་ལྔའི་དཀྱིལ་འཁོར་དུ་དབང་བསྐུར་བ་ནོས་ནས་དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བ་སྒྲུབ་པའི་ཐབས། རྣལ་འབྱོར་རྫོགས་པའི་ཕྲེང་བ་སྦྱིན་སྲེག་གི་ཆོ་ག་འོད་ཀྱི་སྙེ་མ་རྣམས་མཉན་ནས་དེའི་ལུགས་ཀྱི་ཐིག་དང༌། སྟངས་སྟབས་ཀྱི་བཀོད་པ་ལ་སོགས་པའི་ལག་ལེན་རྣམས་ཀྱང་ལེགས་པར་ནོས་སོ། ། ཡང་པཎྜི་ཏ་ ¡Ã བཀྵེ་ ( ¡¶ ཞ ¡· བིཀྵ་ ) ཏ་དེ་ཝ། ཆོས་རྗེ་པཎ་ཆེན་ཤཱཀྱ་ཤྲཱི། བི་བྷཱུ་ཏི་ཙནྡྲ་ལས་འོངས་པའི་འཁོར་ལོ་བདེ་མཆོག་སྡོམ་འབྱུང་གི་རྒྱུད་ལས་འབྱུང་བ་ཧེ་རུ་ཀ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ་ཞུས་ནས་དེའི་སྒྲུབ་ཐབས་མན་ངག་དང་བཅས་པ་

ནོས་སོ། །ཡང་སྡོམ་འབྱུང་གི་རྒྱུད། དེ་ཉིད་ཀྱི་རྒྱ་ཆེར་འགྲེལ་པ་པཎྜི་ཏ་རཏྣ་རཀྵི་ཏས་མཛད་པ་ལ་ནཱ་ག་ཤྲཱི་ཛྙཱ་ན་དང༌། བླ་མ་ཆག་ལོ་ཙཱ་བ་ལས་བརྒྱུད་པའང་ཐོས་ སོ ༑༑ ༑༑ རྡོ་རྗེ་འཆང༌། འཕགས་པ་སྤྱན་རས་གཟིགས་དབང་ཕྱུག བྱང་ཆུབ་སེམས་དཔའ་བློ་གྲོས་རིན་ཆེན། བྲམ་ཟེ་ཆེན་པོ་ས་ར་ཧ། རི་ཁྲོད་དབང་ཕྱུག མེ་ ཏྲཱི་གུཔྟ། རྒྱ་གར་བཛྲ་པཱ་ཎི། བ་རེག་གཙང་ཤོད་གྲོག་ར་བ་ཁམས་སྟོན་ཤེས་རབ་རྒྱལ་པོ། གླན་སྟོན་གསལ་འོད་ཤེས་རབ། ཆེར་སྟོན་བསོད་བཟངས། བླ་མ་རྗེ་བཙུན་ལྷ་རྗེ། བླ་མ་ཡར་ལུངས་པ་ཤེས་རབ་དཔལ་ལས་བརྒྱུད་པ། སློབ་དཔོན་མཻ་ཏྲཱི་པའི་དགོངས་པ་སྙིང་པོའི་སྐོར་གྱི་བདེ་མཆོག་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ་ཞུས་ནས་དེའི་དཀྱིལ་འཁོར་གྱི་ཆོ་ག་སྒྲུབ་པའི་ཐབས་ཡན་ལག་དང་བཅས་པ་ཐོས་སོ།། །།རྡོ་རྗེ་འཆང༌། རྗེ་བཙུན་རྡོ་རྗེ་རྣལ་འབྱོར་མ། ལྷ་ལྕམ་ལཀྵྨཱི་ཀ་ར། སློབ་དཔོན་བིརྺ་པ། ཨ་ཝ་དྷཱུ་ཏཱེ་པ། ཌོ་ང་ར་བ། བསོད་སྙོམས་པ ༑ བལ་པོ་ཧ་ངུ་དཀར་པོ། དཔྱལ་ལོ་ཙཱ་བ་མེན་སྟོན་ཤེས་རབ་རིན་ཆེན། མེན་སྟོན་གྲགས་འབྱུང་ཤེས་རབ། བླ་མ་ལྷ་རྗེ་ལས་བརྒྱུད་པའི་རྡོ་རྗེ་རྣལ་འབྱོར་མ་ཞལ་གཉིས་མ་ཆེ་བའི་བྱིན་རླབས་ཀྱི་བཀའ་ཞུས་ནས་ཞལ་གཉིས་མའི་སྒྲུབ་ཐབས་ཆེ་ཆུང་གཉིས། དོན་གྲུབ་མ་ཆེ་ཆུང་གཉིས། དབུ་བཅད་མ་ཆེ་ཆུང་གཉིས་ཏེ་ཕག་མོའི་གཞུང་དྲུག་ཏུ་གྲགས་པ། དཔྱལ་ལོ་ཙཱ་བའི་ལུགས་ཀྱི་མན་ངག་མང་པོ་དང་བཅས་པ་དང༌། ཡང་དཔྱལ་ལོ་ཙཱ་བའི་ཡང་སློབ་མར་གྱུར་ཅིང༌། དུས་ཕྱིས་ཧ་ངུ་དཀར་ པོ་ཉིད་ཀྱི་ཞབས་ལ་གཏུགས་པ་ཟ་ལོ་ཙཱ་བར་གྲགས་པའི་མན་ངག་མང་དུ་ཐོས་ སོ ༑༑ ༑༑ ཡང་བལ་པོའི་པཎྜི་ཏ་ཧ་ངུ་དཀར་པོ་ཡན་ཆད་ནི་འདྲ་ལ། དེའི་སློབ་ མ་པུ་རངས་ལོ་ཆུང་གྲགས་མཆོག་ཤེས་རབ། འབྲེ་ཕྱ་རུ་བ་དངོས་ གྲུབ་ཤེས་རབ། ཁམས་སྟོན་ཤེས་རབ་རྒྱལ་པོ། གླན་སྟོན། མེན་སྟོན་ཤེས་རབ་རིན་ཆེན། མེན་སྟོན་གྲགས་འབྱུང་ཤེས་རབ། བླ་མ་ལྷ་རྗེ་དཔལ་གྱི་རྒྱལ་མཚན་ལས་འོངས་པའི་རྗེ་བཙུན་རྡོ་རྗཻ་རྣལ་འབྱོར་མ་ཞལ་གཉིས་མ་ཆུང་བ།

དོན་གྲུབ་མ་ཆུང་བ། དབུ་བཅད་མ་ཆུང་བ་རྣམས་ཀྱི་བྱིན་རླབས་ཀྱི་བཀའ་ཞུས་ནས་དེ་སོ་སོའི་སྒྲུབ་ཐབས་ཡན་ལག་དང་བཅས་པ་ཐོས་སོ།། །།རྗེ་བཙུན་རྡོ་རྗེ་རྣལ་འབྱོར་མ། གྲུབ་པའི་ སློབ་དཔོན་ཀོངྐ་ན། ཨ་ནུ་པ་མ་རཀྵི་ཏ། ཀུ་མཱ་ར་དེ་ཝ། ར་བེནྡྲ་པྲ་བྷ་ཝ་ལས་ བརྒྱུད་པ། རྡོ་རྗེ་ཕག་མོ་ཤེས་རབ་སྣང་བའི་བྱིན་རླབས་ཀྱི་བཀའ་ཞུས་ནས་དེའི་ སྒྲུབ་པའི་ཐབས་ཡན་ལག་དང་བཅས་པ་ཐོས་སོ།། །།སློབ་དཔོན་བི་རཱུ་པཀྵཱི་ ནས་རིམ་པ་བཞིན་བརྒྱུད་པ་ཆོས་རྗེ་པཎ་ཆེན་དང༌། བི་བྷཱུ་ཏི་ཙནྡྲ་ལས་འོངས་པ་རྡོ་རྗེ་རྣལ་འབྱོར་མ་གྱན་ཞབས་ལྷ་ལྔའི་བྱིན་རླབས་ཀྱི་བཀའ་ཞུས་ནས་དེའི་སྒྲུབ་པའི་ཐབས་ལས་ ཚོགས་དང་བཅས་པའང་ཐོས་སོ།། །།རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། ལཱུ་ཧི་པ། དཱ་རི་ཀ་པ། རྡོ་རྗེ་དྲིལ་བུ་པ། ཛཱ་ལནྡྷར། ནག་པོ་པ། སློབ་དཔོན་དགེ་བའི་མགོན་པོ། རུས་སྦལ་ཞབས། གུ་ཧྱ་པ། རྣམ་རྒྱལ་ཞབས། ཏི་ལོ་པ། ནཱ་རོ་པ། ཕམ་ཐིང་བ། ཇོ་བོ་བྷ་དནྟ། ལོ་ཙཱ་བ་གྲགས་མཆོག་ཤེས་རབ། འབྲེ་ཤེས་རབ་དངོས་གྲུབ། གྲོག་ར་བ་ཤེས་རབ་རྒྱལ་པོ། སློབ་དཔོན་ཞིང་རིངས་པ ༑ བླ་མ་ལྷ་རྗེ་དཔལ་གྱི་རྒྱལ་མཚན་ལས་འོངས་པ། སློབ་དཔོན་ལཱུ་ཧི་པས་མཛད་པའི་བདེ་མཆོག་གི་སྒྲུབ་ཐབས་མདོར་བསྡུས། ཡང་སློབ་དཔོན་ཉིད་ཀྱིས་མཛད་པའི་བདེ་མཆོག་གི་མངོན་པར་རྟོགས་པ་རྒྱས་པའི་འགྲེལ་པ། པྲཛྙཱ་རཀྵི་ཏས་མཛད་པའི་ཕྱྀ་མཆོད་ནང་མཆོད། གཏོར་མའི་ཆོ་ག་གསུམ་དང༌། དོན་ཐམས་ཅད་གྲུབ་པ་ཞེས་བྱ་བའི་བདེ་མཆོག་གི་བསྟོད་པ། སློབ་དཔོན་ཌོམྦི་པས་མཛད་པའི་བདེ་མཆོག་གི་བསྟོད་པ། ཁ་ཆེ་རིན་ཆེན་རྡོ་རྗེས་མཛད་པའི་བདེ་མཆོག་གི་བཀྲ་ཤིས། རྡོ་རྗེ་ཕག་མོའི་བསྟོད་པ་མདོར་བསྡུས་པ། རྡོ་རྗེ་ཕག་མོའི་བསྟོད་པ་རྡོ་རྗེ་རོལ་པ་མ ༑ དགྱེས་པའི་རྡོ་རྗེའི་བསྟོད་པ་ཉི་ཤུ་ཕྱེད་པ། སློབ་དཔོན་སྟོང་ཉིད་ཏིང་ངེ་འཛིན་རྡོ་རྗེས་མཛད་པའི་རིགས་ལྡན་མ་མཆོད་པའི་ཆོ་ག་རྒྱས་པ།

ཇོ་བོ་བྷ་དནྟས་མཛད་ པའི་བདེ་མཆོག་དཔའ་བོ་གཅིག་པའི་སྒྲུབ་ཐབས་རྒྱས་པ་རྣམས་ཐོས་སོ།། །། རྡོ་རྗཻ་འཆང༌། སློབ་དཔོན་ཀླུ་སྒྲུབ། ཨཱརྱ་དེ་ཝ། ཨ་སུ་རའི་བྲག་ཕུག་ན་གནས་པའི་རྣལ་འབྱོར་མ་རུས་པའི་ཕྲེང་བ་ཅན། བལ་པོ་རྣམ་པར་རྒྱལ་བ་དཔའ་བོའི་སྡེ། བླ་ མ་མར་པ་ལོ་ཙཱ་བ། རྔོག་ཆོས་ཀྱི་རྡོ་རྗེ། རྔོག་ཇོ་སྲས་མདོ་སྡེ། སྔོ་ཚ་ཆོས་སྐུ། སྔོ་ ཚ་དཀོན་མཆོག ཀློག་སྐྱ་དབང་ཕྱུག་གྲགས་པ་རྣམས་ལས་བརྒྱུད་པ་བཅོམ་ལྡན་ འདས་རྡོ་རྗེ་གདན་བཞིའི་དཀྱིལ་འཁོར་དུ་དབང་བསྐུར་ཞུས་ནས། བཤད་པའི་རྒྱུད་མནྟྲ་ཨཾ་ས། སྙིང་པོ་མདོ་བསགས་པའི་རྒྱུད། དཀྱིལ་འཁོར་གྱི་ཆོ་ག་རྣལ་འབྱོར་ནམ་མཁའི་དཀྱིལ་འཁོར་གྱི་མངོན་པར་རྟོགས་པ་རྒྱས་པ་ཡེ་ཤེས་ཀྱི་མཁའ་འགྲོ་མ་ལྷ་མོ་བཅུ་གསུམ་གྱི་མངོན་པར་རྟོགས་པ་རྣམས་ཐོས་སོ།། །།ཡང་རྡོ་རྗེ་འཆང༌། མཁའ་འགྲོ་མ་ཆུ་ཤིང་གི་སྙེ་མ་ཅན། བླ་མ་མར་པ་ལོ་ཙཱ་བ་མན་ཆད་སྔ་མ་དང་འདྲ་བ་ལས་བརྒྱུད་དེ་འོངས་པ་རྡོ་རྗེ་གདན་བཞིའི་རྫོགས་རིམ་དང༌། འཕོ་བའི་མན་ངག་ཀྱང་ཐོས་སོ།། །།ཡང་དག་པར་རྫོགས་པའི་སངས་རྒྱས། སློབ་དཔོན་འཇམ་དཔལ་བཤེས་གཉེན། སྒེག་པའི་རྡོ་རྗེ། མུ་ཏྲ་སིདྡྷི། སཱུརྱ་སིདྡྷ། དེ་ཝཱི་ཤྭ་ར། དེ་ནས་གཉིས་སུ་གྱེས་ཏེ། ཤཱནྟི་གརྦྷ་དང༌། སཱུརྱ་སིདྡྷི་གཉིས་སོ། །ཤཱནྟི་གརྦྷ། སྨྲྀ་ཏི་ཛྙཱ་ན་ཀཱིརྟི། ཙོང་སྡེ་ངག་གི་དབང་ཕྱུག བླ་མ་ཤེས་རབ་རྡོ་རྗེ། རྔོག་གཞུང་པ་ཆོས་རྡོར ༑ དེ་མན་ཆད་གདན་བཞི་དང་འདྲ་ལ། ཡང་སཱུརྱ་སིདྡྷི་པའི་སློབ་མ་སྒྱི་བྱེ་མ་ལུང་པ་ཇོ་ཡེ། དེ་ལ་རྔོག་གཞུང་པ་ཆོས་རྡཽར། འོ་ཡུག་པ་རོང་སྟོན་རྡོ་རྗེའི་སྒྲ། མང་གར་བ་དཀར་པོ། གྲང་སོ་རྐོང་སྟོན། གླན་སྟོན་གསལ་འོད། ཕྱར་སྟོན་བསོད་བཟང་ ༑ དེ་གཉིས་ཀ་ལས་ཇོ་བཙུན་བསོད་ནམས་སྐྱབས་ཀྱིས་གསན། དེ་ལ་གོང་ལུང་པ་ཆེན་པོས་ནོས་པ་ལས་འོངས་པ་བཅོམ་ལྡན་འདས་འཇམ་དཔལ་གསང་ལྡན་གྱི་དཀྱིལ་འཁོར་དུ་དབང་བསྐུར་བ་ཞུས་ནས་དེའི་སྒྲུབ་ཐབས་ཡན་ལག་དང་བཅས་པ་ཐོས་སོ།།

།།ཡང་དག་པར་རྫོགས་པའི་སངས་རྒྱས། འཕགས་པ་སྤྱན་རས་གཟིགས་དབང་ཕྱུག སློབ་དཔོན་ཨ་ཝ་དྷཱུ་ཏཱི་པ། གཉིས་མེད་སྦས་པ། ཨ་ཤོ་ཀ་ཤྲཱི། དྷརྨ་ཤྲཱི་མི་ཏྲ། ལོ་ཙཱ་བ་ཆོས་ཀྱི་བཟང་པོ། གཤེན་སྟོན་རིན་ཆེན་དངོས་གྲུབ ༑ དམར་སྒར་བུ་བ་ཆོས་ཀྱི་རྒྱལ་མཚན། བླ་མ་པུ་རངས་པ། སྐྱི་སྟོན་དཀོན་མཆོག་འབར། ལྷ་རྗེ་སྟོན་པ། དམ་པ་ཐུབ་ཤེ ཡོལ་སྟོན་པདྨ། གོ་ལུང་པ་ཆེན་པོ་ལས་བརྒྱུད་དེ་འོངས་པ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པའི་རྒྱུད། དེའི་དཀྱིལ་འཁོར་གྱི་ཆོ་ག སློབ་དཔོན་ཨ་བ་དྷཱུ་ཏཱི་པས་མཛད་པ། དེ་ཉིད་ཀྱིས་མཛད་པའི་དང་པོའི་སངས་རྒྱས་ཀྱི་སྒྲུབ་པའི་ཐབས་སློབ་དཔོན་ཨ་ཤོ་ཀ་ཤྲཱིས་མཛད་པའི་རྡོ་རྗེ་འཇིགས་བྱེད་ཀྱི་སྒྲུབ་པའི་ཐབས། བུམ་པའི་ཆོ་ག མཆོད་རྟེན་གྱི་ཆོ་ག་མདོར་བསྡུས་པ། འཇམ་དཔལ་གྱི་སྒྲུབ་པའི་ཐབས། གཏོར་མའི་ཆོ་ག་སྤྱོད་ལམ་གྱི་ཆོ་ག གཤིན་རྗེ་གཤེད་དགྲ་ནག་པོའི་སྒྲུབ་པའི་ཐབས། སློབ་དཔོན་ཨ་བ་དྷཱུ་ཏཱི་པས་མཛད་པའི་སྦྱིན་སྲེག་གི་ཆོ་ག སློབ་དཔོན་གཉིས་མེད་སྦས་པས་མཛད་པའི་ཡེ་ཤེས་སེམས་དཔའི་དེ་ཁོ་ན་ཉིད་སྒྲུབ་པའི་ཐབས། ཡེ་ཤེས་སེམས་དཔའི་སྒྲུབ་ཐབས་མདོར་བསྡུས་པ་རྣམས་དང༌། ཐུགས་རྗེ་ཆེན་པོ་པདྨ་ཅོད་པན་གྱི་རྒྱུད་ལེའུ་བཅུ་གཅིག་པ། མི་གཡོ་བའི་རྟོག་པ་དགུ་པའི་རྒྱུད། དེའི་སྒྲུབ་པའི་ཐབས་སློབ་དཔོན་མྱ་ངན་མེད་པའི་དཔལ་གྱིས་མཛད་པ་སྒྲོལ་མ་ལས་སྣ་ཚོགས་འབྱུང་བའི་རྒྱུད་རྣམས་དང༌། ཡང་བཅོམ་ལྡན་འདས་རྡོ་རྗེའི་འཆང་ཆེན་པོ། གསང་བའི་བདག་པོ་ཕྱག་ན་རྡོ་རྗེ། ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན

༑ རྣལ་འབྱོར་གྱི་དབང་ཕྱུག་བིརྺ་པ། སློབ་དཔོན་ཛ་བ་རི་པ། བལ་པོའི་པཎྜི་ཏ་དེ་ཝ་པུརྞ་མ་ཏི། ལོ་ཙཱ་བ་ཆོས་ཀྱི་བཟང་པོ། དེ་མན་ཆད་སྔ་མ་དང་མཚུངས་པའི་བླ་མ་རྣམས་ལས་བརྒྱུད་དེ་འོངས་པའི་ཕྱག་ན་རྡོ་རྗེ་འཁོར་ལོ་ཆེན་པོ་དང༌། རྡོ་རྗེ་རྣམ་འཇོམས་ཀྱི་དཀྱིལ་འཁོར་དུ་དབང་བསྐུར་བ་ཞུས་ནས་ཕྱག་ན་རྡོ་རྗེའི་རྒྱུད་དྲག་པོ་གསུམ་འདུལ་བཤད་རྒྱུད་ལྟ་བུ། ལག་ན་རྡོ་རྗེ་གོས་སྔོན་པོ་ཅན་གྱི་རྒྱུད། དྲག་པོ་གསུམ་འཇོམས་ཀྱི་རྒྱུད་སྡེ་གསུམ་དང༌། དྲག་པོ་གསུམ་འདུལ་གྱི་འགྲེལ་པ་སློབ་དཔོན་ཛ་བ་རི་པས་མཛད་པའི་བདུད་རྩི་མྱུ་གུ་ཞེས་བྱ་བ་དང༌། ཕྱག་ན་རྡོ་རྗེའི་དཀྱིལ་འཁོར་གྱི་ཆོ་ག་འཁོར་ལོ་ཆེན་པོའི་སྒྲུབ་པའི་ཐབས། ལག་ན་རྡོ་རྗེ་གོས་སྔོན་ཅན་གྱི་སྒྲུབ་པའི་ཐབས་བདུད་རྩིའི་ཐིགས་པ་ཞེས་བྱ་བ། ཕྱག་ན་རྡོ་རྗེའི་སྒྲུབ་པའི་ཐབས་མདོར་བསྡུས་པའི་རིམ་པ་དྲུག་པ་རྟགས་གསལ་བ། ཀླུ་རིགས་བཞིའི་སྒྲུབ་པའི་ཐབས། གནོད་སྦྱིན་གྱི་སྒྲུབ་པའི་ཐབས། བདུད་བཟློག་པའི་ཆོ་ག སྦྱིན་སྲེག་གི་ཆོ་ག་རྒྱས་པ། བསྡུས་པ། ཁྲཽ་བོའི་གསད་པའི་ཕྲིན་ལས། མཛེ་ནད་ཀྱི་མཚན་ཉིད ༑ ཀླུ་རིགས་བཞིའི་གསད་པ། གནན་པ། གསོ་བའི་ཆོ་ག་ཕྱག་ན་རྡོ་རྗེ་མཆོད་ཞུས་པའི་ཆོ་ག གོས་སྔོན་པོ་ཅན་གྱི་གཏོར་མའི་ཆོ་ག་རྣམས་དང༌། རྡོ་རྗེ་རྣམ་པར་འཇོམས་པའི་དཀྱིལ་འཁོར་དུ་དབང་བསྐུར་བ་ནས་རྡོ་རྗེ་རྣམ་པར་འཇོམས་པའི་གཟུངས ༑ སློབ་དཔོན་ས་པ་རི་པས་མཛད་པའི་འགྲེལ་པ་རིན་པོ་ཆེའི་ཕྲེང་བ་ཞེས་བྱ་བ་དཀྱིལ་འཁོར་གྱི་ཆོ་ག་རིན་ཆེན་སྣང་བ། ཨུརྻན་གྱི་སློབ་དཔོན་ཨ་མོ་གྷ་སིདྡྷིས་མཛད་པའི་ཕྱག་ན་རྡོ་རྗེ་གཏུམ་པོ་སྒྲུབ་པའི་ཐབས། བྲམ་ཟེ་པ་ར་མ་ཏིས་མཛད་པའི་རྣམ་འཇོམས་ཀྱྀ་སྦྱིན་སྲེགས་བ་རི་པས་མཛད་པའི་རྡོ་རྗེ་ཁྲོ་བོས་གསད་པའི་ཆོ་ག་རྣམས་ཐོས་ཏེ། དེ་ལྟར་ན། འཇམ་དཔལ། ཐུགས་རྗེ་ཆེན་པོ། སྒྲོལ་མ་སྟེ་ཞི་བ་གསུམ་དང༌། མི་གཡོ་བ།

ཕྱག་ན་རྡོ་རྗེ། རྡོ་རྗེ་རྣམ་འཇོམས་ཏེ་ཁྲོ་བོ་གསུམ་ལ་ལོ་ཙཱ་བའི་ཆོས་དྲུག་ཏུ་གྲགས་སོ། །ཡང་དག་པར་རྫོགས་པའི་སངས་རྒྱས། འཇམ་པའི་རྡོ་རྗེ། ཡེ་ཤེས་ཞབས། མར་མེ་མཛད་བཟང་པོ། ལི་ལ་བཛྲ། སཱུ་པུ་ར་བ ༑ ཤྲཱི་སེ་ན་པ། ཨ་བ་ལི་ན་པ། གུ་ཎ་སམྦྷ་ཝ་བྷ་དྲ། ཝཱ་གཱི་ཤྭ་ར་ཀཱིརྟི། དེ་ཝ་ཨཱ་ཀ་ར་ཙནྡྲ། ཨ་མོ་གྷ་བཛྲ། ལོ་ཙཱ་བ་ཤེས་རབ་བླ་མ། སྲས་དགེ་འདུན་བཟང་པོ། དེའི་སྲས་གཅེན་གཙང་འོད། གཅུང་རྡོ་རྗེ་རྩེ་མོ། དེའི་དབོན་པོ་དབི་རིལ་བ་ཉི་མ་འོད། དེའི་སྲས་ཨཱརྱ་དེ་ཝ། ཀློག་སྐྱ་དབང་ཕྱུག་གྲགས་པ་རྣམས་ལས་བརྒྱུད་ནས། འཕྲུལ་འཁོར་གྱི་སྔགས་ཀྱི་རིམ་པ་ལི་ལ་བཛྲས་མཛད་པའི་སྦས་པའི་སྤྱོད་པ་བསྡུས་པ། ཤེས་རབ་བླ་མ་ཉིད་ཀྱིས་མཛད་པའི་ཐིག་གི་ཆོ་ག་ཉི་ཤུ་པ་ལི་ལ་བཛྲས་མཛད་པའི་ལས་ཀྱི་རིམ་པའི་མན་ངག དེ་ཉིད་ཀྱིས་མཛད་པའི་རྣམ་པར་འཕེལ་བ་ཞེས་བྱ་བའི་མན་ངག ཨ་མོ་གྷ་བཛྲས་མཛད་པའི་ཚིགས་སུ་བཅད་པ་བཅུ་པ་དེ་ཉིད་ཀྱིས་མཛད་པའི་ཞི་བའི་སྦྱིན་སྲེག་རྒྱས་པའི་སྦྱིན་སྲེག ཡང་སྦྱིན་སྲེག་གི་རྣམ་གཞག དེ་ཝ་ཨཱ་ཀ་ར་ཙནྡྲས་མཛད་པའི་རིམ་པ་བཞིའི་བྱེ་བྲག་བསྟན་པའི་མན་ངག ཀླུའི་བྱང་ཆུབ་ཀྱིས་མཛད་པའི་རོ་སྲེག་གི་ཆོ་ག འཕྲུལ་འཁོར་གྱི་ཆོ་ག་དང༌། ལ་ལི་ཏ་བཛྲས་མཛད་པའི་མཆོད་རྟེན་གྱི་ཆོ་ག་རྒྱས་པ་དང༌། བསྡུས་པ་དང༌། སྲུང་བའི་འཁོར་ལོའི་ཆོ་ག་རྣམས་ཐོས་སོ།། །།ཡང་པཎྜི་ཏ་བི་བྷཱུ་ཏི་ཙནྡྲ་ལས་བརྒྱུད་དེ་འོངས་པའི་སློབ་དཔོན་ལ་ལི་ཏ་བཛྲས་མཛད་པའི་རྡོ་རྗེ་འཇིགས་བྱེད་ཀྱི་དཀྱིལ་འཁོར་གྱི་ཆོ་ག ཨ་མོ་གྷ་བཛྲས་མཛད་པའི་རྡོ་རྗེ་འཇིགས་བྱེད་ཀྱི་སྒྲུབ་པའི་ཐབས། སློབ་དཔོན་ཡེ་ཤེས་འབྱུང་གནས་སྦས་པས་མཛད་པའི་སྒྲུབ་ཐབས། སློབ་དཔོན་ལ་ལི་ཏ་བཛྲས་མཛད་པའི་མཎྜལ་གྱི་ཆོ་ག་རྣམས་ཐོས་སོ། །ཡང་ཨུརྻན་གྱི་སློབ་དཔོན་པདྨ་སམྦྷ་ཝ་ལས་བྱུང་ཞིང་སོ་སོའི་ལུགས་སུ་གྲགས་པ། སྒྱུ་འཕྲུལ་མཐའ་དག་གི་རྩ་རྒྱུད་དུ་གྱུར་པ།

གསང་བའི་སྙིང་པོའི་རྒྱུད། དཀྱིལ་འཁོར་གྱི་ཆོ་ག་དབང་རྡོ་རྗེ་ལས་ཀྱི་རིམ་པ་སྒྲུབ་པའི་ཐབས། སྒྱུ་འཕྲུལ་ལམ་གྱི་རིམ་པ། ཞི་བའི་ལྷ་བུདྡྷ་བཞི་བཅུ་རྩ་གཉིས་ཀྱི་སྒྲུབ་པའི་ཐབས་རིན་པོ་ཆེའི་དྲ་བ། ཁྲོ་བོ་ལྔ་བཅུ་རྩ་བརྒྱད་ཀྱི་སྒྲུབ་པའི་ཐབས་དམ་པ་རྒྱན་ཞེས་བྱ་བ་རྣམས་ཐོས་སོ།། །།ཡང་སློབ་དཔོན་པདྨ་འབྱུང་གནས་དེ་ཉིད་ལས་བརྒྱུད་པའི་རྡོ་རྗེ་ཕུར་པའི་དཀྱིལ་འཁོར་དུ་དབང་བསྐུར་ཞུས་ནས། ཕུར་པ་རྩ་ཐུང་དང་དེའི་དཀྱིལ་འཁོར་གྱི་ཆོ་ག་སློབ་དཔོན་དེ་ཉིད་ཀྱིས་ མཛད་པ་དང༌། སྒྲུབ་པའི་ཐབས་ཕྲིན་ལས་དང་བཅས་པ་རྣམས་ཐོས་སོ།། །། བླ་མ་བ་རི་ལོ་ཙཱ་བ། དབུས་པ་ཟི་སྟོན། བླ་མ་གནང༌། གཏུམ་སྟོན་བློ་གྲོས་གྲགས། བླ་མ་ལྷ་རྗེ་ལས་བརྒྱུད་པ། རྡོ་རྗེ་རྣམ་པར་འཇོམས་པའི་རིག་པ་གཏད་པའི་ཆོ་ག་ཞུས་ནས་དེའི་སྒྲུབ་ཐབས་ཡན་ལག་དང་བཅས་པ་ཐོས་སོ།། །།ཡང་བླ་མ་ བ་རི་བ་ནས་བརྒྱུད་པ། བསྲུང་བ་ལྔའི་རིག་པ་གཏད་པའི་ཆོ་ག་ཞུས་ནས་དེའི་སྒྲུབ་ཐབས་ཡན་ལག་དང་བཅས་པ་ཐོས་སོ།། །།རྒྱལ་བུ་སྤྲིན་གྱི་ཤུགས་ཅན་ལས་བརྒྱུད་པའི་ཕྱག་ན་རྡོ་རྗེ་མཁའ་འགྲོ་སྐོར་དུ་གྲགས་པའི་རིག་པ་གཏད་པའི་ཆོ་ག་ཞུས་ནས་དེའི་སྒྲུབ་ཐབས་ཡན་ལག་དང་བཅས་པ་ཐོས་སོ།། །།སློབ་དཔོན་ཐམས་ཅད་མཁྱེན་པའི་བཤེས་གཉེན་ལས་འོངས་ཤིང༌། ཅོག་ཀྲུ་ལོ་ཙཱ་བ་མྱ་ངན་མེད་པའི་དཔལ་ཞེས་བྱ་བས་བསྒྱུར་ནས་འབྲིང་མཚམས་པ་ཞང་ལས་བརྒྱུད་པ། སློབ་དཔོན་བརྩོན་འགྲུས་བློ་གྲོས་ལས་ནོས་པ། རྗེ་བཙུན་མ་སྒྲོལ་མའི་བསྟོད་པ། མེ་ཏོག་ཕྲེང་བ་འཛིན་པ་དང༌། དེ་དང་འབྲེལ་པ་ལྷ་ལྔ་སྤྱིའི་སྒྲུབ་ཐབས་དང༌། སོ་སོའི་སྒྲུབ་ཐབས་ལྔ་སོ་སོའི་ལས་ཚོགས་དང་བཅས་པ་ཐོས་སོ།། །།པཎ་ཆེན་ ཤཱཀྱ་ཤྲཱི་དང༌། བི་བྷཱུ་ཏི་ཙནྡྲ་ལས་བརྒྱུད་པ། སློབ་དཔོན་ཐམས་ཅད་མཁྱེན་པའི་བཤེས་གཉེན་གྱིས་མཛད་པའི་སྒྲོལ་མ་ཕྱག་གཉིས་མའི་སྒྲུབ་ཐབས། འཕགས་པ་ དོན་ཡོད་ཞགས་པ་ཕྱག་བཞི་མ།

རྟ་མགྲིན། ཨེ་ཀ་ཛ་ཊཱི། གཙུག་ཏོར་གདུགས་དཀར་ཅན་གྱི་གཟུངས་འདོན་ཐབས། སྒྲུབ་ཐབས་སོ་སོའི་ལས་ཚོགས་དང་བཅས་པ་ཐོས་སོ།། །།ཡང་དག་པར་རྫོགས་པའི་སངས་རྒྱས་ཕྱག་ན་རྡོ་རྗེ། སློབ་དཔོན་ཀ་ན་པ་ཆེན་པོ། རྒྱན་ཀར་མ་རཱུ་པ། ཨ་ཝ་དྷཱ་ཏཱི་པ། འགྲོ་བཟངས་སྙིང་པོ། ཁ་ཆེ་དགོན་པ་བ། བླ་མ་ཟངས་ཀར་ལོ་ཙཱ་བ། ཁ་ཆེའི་བརྒྱུད་པ་དང༌། ཕྱག་ན་རྡོ་རྗེ། སྤྱོད་མཛད། ཆོས་ཀྱི་རྡོ་རྗེ། ཀུན་ཏུ་བཟང་པོ། འགྲོ་བཟངས་སྙིང་པོ། པཎྜི་ཏ་ཏེ་ ཛོ་དེ་ཝ། བླ་མ་ཟངས་ཀར་ལོ་ཙཱ་བ་སྟེ་རྒྱ་གར་གྱི་བརྒྱུད་པའོ།། །།དེའི་སློབ་ མའི་མཆོག་གསུམ་ནི། རྒྱུས་ནག་བདེ་གཤེགས། རྒྱུས་དཀར་སངས་རྒྱས། ལོང་ཚ་སྟོན་ནག་གོ །དེ་གསུམ་ལ་མེན་སྟོན་ཤེས་རབ་རིན་ཆེན་གྱིས་གསན། དེ་ལ་བླ་མ་གཙང་མ་བ། དེ་ལ་བླ་མ་ལ་ལྷ་རྗེས་ཞུས་པ་ལས་འོངས་པ། ཕྱག་ན་རྡོ་རྗེ་སློབ་དཔོན་འགྲོ་བཟངས་སྙིང་པོས་མཛད་པའི་མངོན་པར་རྟོགས་པ། གཏོར་མ་སྦྱིན་སྲེག་གི་ཆོ་ག འཕྲུལ་འཁོར་བཅིང་བ། བསྐྲད་པའི་འཕྲུལ་འཁོར་བགེགས་ལ་བསྣུན་པ། ཞི་བའི་ས་གཏེར་གཞུག་པའི་ཆོ་ག འབྱུང་བ་བཞི་དང་འབྲེལ་བའི་ལས་སྦྱོར་བརྒྱད། གཟུངས་རིངས་དང་འབྲེལ་པའི་བསྒོམ་བཟླས། ཕྱིར་བཟློག་གི་ཆོ་ག་སྟེ་ཕྱག་ན་རྡོ་རྗེའི་སྐོར་དང༌། རྣམ་ཐོས་སྲས་བདེ་བྱེད་ཀྱི་རྟོག་པ། དྲག་བྱེད་ཀྱི་རྟོག་པ ༑ ཤུ་རངྒ་ཝརྨས་མཛད་པའི་སྒྲུབ་པའི་ཐབས་གཏོར་མའི་ཆོ་ག་ལས་ཚོགས་དང་བཅས་པ་ཐོས་སོ།། །།བླ་མ་རྒ་ལོ་ཙཱ་བ་ལས་བརྒྱུད་ཅིང་དགེ་བའི་བཤེས་གཉེན་ ཤེས་རབ་དཔལ་ལས་ནོས་པའི་ཡེ་ཤེས་ཀྱི་མགོན་པོ་ཕྱག་བཞི་པའི་རྗེས་གནང་ཞུས་ནས་དེའི་སྒྲུབ་ཐབས་ལས་ཚོགས་དང་བཅས་པ་ཐོས་སོ།། །།ཡང་ལྷ་དབང་ཕྱུག་ ཆེན་པོས་མཛད་པའི་རྩིས་ཀྱི་གཙུག་ལག་དབྱངས་ འཆར་བ་ཞེས་བྱ་བའི་རྒྱུད་སྟོང་ཕྲག་གཅིག་པ། མན་ངག་དུ་མ་དང་བཅས་པ། བལ་པོའི་པཎྜི་ཏ་མེ་ལ་ཧ་ངུ་ཞེས་བྱ་བ་ལས་ནོས་ཤིང་ལན་ཅིག་ལེགས་པར་བསླབས་སོ།། །།བཅོམ་ལྡན་འདས་འཇམ་དཔལ་གཤིན་རྗེ་གཤེད།

ཡེ་ཤེས་ཀྱི་མཁའ་འགྲོ་མ། སློབ་དཔོན་བིརྺ་པ། ཌོམྦི་པ། བི་ར་ཌི་པ། མ་ཏི་གརྦྷ། གཾ་བྷི་ར་མ་ཏི། ནིཥྐ་ལངྐ་ ( ¡¶ ཞ ¡· + དེ་ ) བ། དཔྱལ་ལོ་ཙཱ་བ་ཆོས་ཀྱི་བཟང་པོ་རྣམས་ལས་འོངས་པ་རྣལ་འབྱོར་གྱི་དབང་ཕྱུག་རྒ་ལོ་ཞེས་བྱ་བ་ལས་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་ཞུས་ནས་སློབ་དཔོན་བིརྺ་པས་མཛད་པའི་གཤིན་རྗེ་གཤེད་དམར་པོ་ལྷ་ལྔའི་སྒྲུབ་ཐབས། ལྷན་སྐྱེས་ཀྱི་སྒྲུབ་པའི་ཐབས། ཕྱོགས་སྐྱོང་བཅུའི་གཏོར་མའི་ཆོ་ག་སྒྲུབ་པའི་མཎྜལ་གྱི་ཆོ་ག་སློབ་དཔོན་བྱང་ཆུབ་བཟང་པོས་མཛད་པའི་འཕྲུལ་འཁོར་གྱི་ཆོ་ག དུས་བཞི་དང་མཐུན་པའི་འཕྲུལ་འཁོར་གྱི་ཆོ་ག་རྣམས་དང༌། ཡང་པཎྜི་ཏ་དཱ་ ན་ཤཱི་ལ་དང་དགེ་བའི་བཤེས་གཉེན་འཇམ་དཔལ་གསར་མ་ལས་བརྒྱུད་པ་འཕྲུལ་འཁོར་གྱི་ཆོ་ག་དང་ལས་ཚོགས་ཀྱི་ཆོ་ག་རྒྱས་པ་རྣམས་ཐོས་སོ།། །།ཡང་རྡོ་ རྗེ་འཆང༌། རྡོ་རྗེ་ཕག་མོ། ཡེ་ཤེས་ཀྱི་མཁའ་འགྲོ་མ། ཡུལ་ཝ་རེནྡྲའི་རྣལ་འབྱོར་པ་སི་རུ་པ། ཡུལ་ར་ཌིའྀ་སློབ་དཔོན་དབུ་མ་པ་ཏི་དཏྟ། ཤཱིནྟིཾ་གུཔྟ། ཙནྡྲ་ཀཱིརྟི། ཝཱ་གཱི་ཤྭ་ར་གུཔྟ། བླ་མ་རྭ་ལོ་ཙཱ་ཆོས་རབ། རྭ་ཡེ་ཤེས་སེང་གེ རྭ་འབུམ་སེང་ལས་ནོས་པའི་སློབ་དཔོན་རྒ་དེ་ཉིད་ལས་རྡོ་རྗེ་ཕག་མོ་ལྷ་སུམ་ཅུ་རྩ་བདུན་མ་དང༌། ལྷ་བཅུ་གསུམ་མ་དང༌། ལྷ་ལྔ་མའི་དཀྱིལ་འཁོར་དུ་དབང་བསྐུར་བ་ཞུས་ནས། རྡོ་རྗེ་ཕག་མོ་སྔོན་འབྱུང་གི་རྒྱུད། སློབ་དཔོན་དབུ་མ་པ་ཏི་དཏྟས་མཛད་པའི་དཀྱིལ་འཁོར་གྱི་ཆོ་ག་སྒྲུབ་པའི་ཐབས། བླ་མ་རྭ་པས་མཛད་པའི་ལག་ཏུ་བླང་བའི་རིམ་པ་དང་བཅས་པ་ཐོས་སོ།། །།ཡང་བླ་མ་ ( ¡¶ ཞ ¡· + རྭ་ ) འབུམ་སེང་ཡན་ཆད་འདྲ་ལ་དེ་ལས་བླ་མ་རྒས་ནོས་པ་ལས། སློབ་དཔོན་ཨ་མོ་གྷ་བཛྲས་མཛད་པའི་རྡོ་རྗེ་འཇིགས་བྱེད་ཀྱི་དཀྱིལ་འཁོར་གྱི་ཆོ་ག སྦྱིན་སྲེག་གི་ཆོ་ག་སློབ་དཔོན་ཤཱནྟི་པས་མཛད་པའི་ཚོགས་ཀྱི་འཁོར་ལོ། སློབ་དཔོན་འཇམ་པའི་དབྱངས་ཀྱི་ཞབས་ཀྱིས་མཛད་པའི་རྡོ་རྗེ་འཇིགས་བྱེད་ཕྱག་གཉིས་པ་སྒྲུབ་པའི་ཐབས།

སློབ་དཔོན་དཔལ་འཛིན་གྱིས། མཛད་པའི་གཤིན་རྗེ་དགྲ་ནག་ལྷ་བཅུ་གསུམ་པའི་སྒྲུབ་པའི་ཐབས། དེ་ཉིད་ཀྱི་དཀྱིལ་འཁོར་གྱི་ཆོ་ག་དེ་ཉིད་ཀྱིས་མཛད་པ། གཞོན་ནུ་གདོང་དྲུག་གི་དཀྱིལ་འཁོར་གྱི་སྒྲུབ་པའི་ཐབས་རྣམས་ཐོས་སོ།། །།ཤམྦྷ་ལའི་རྒྱལ་པོ་དཔལ་སྐྱོང་སེང་གེ་རྣམ་པར་རོལ་བ། སློབ་དཔོན་དུས་ཀྱི་འཁོར་ལོའི་ཞབས་ཆེ་བ། དུས་འཁོར་ཞབས་ཆུང་བ། ཁ་ཆེ་ཟླ་བ་མགོན་པོ། འཕན་ཡུལ་གྱི་སྒོམ་པ་དཀོན་མཆོག་སྲུང༌། འཕན་ཡུལ་གྱི་སྒྲོ་སྟོན་གནམ་ལ་བརྩེགས། བླ་མ་ཡུ་མོ། སྲས་ཆོས་ ཀྱི་དབང་ཕྱུག་ནམ་མཁའ་འོད། གྲུབ་ཐོབ་སེ་མོ་ཆེ། སློབ་དཔོན་འཇམ་གསར་རྣམས་ལས་འོངས་པ། སློབ་དཔོན་རྒ་དེ་ཉིད་ལས་དུས་ཀྱི་འཁོར་ལོའི་འགྲེལ་པ་ པདྨོ་ཅན། ཡན་ལག་བཞི་པའི་སྒྲུབ་པའི་ཐབས། དོན་དམ་པའི་བསྙེན་པ། རོ་སྲེག་གི་ཆོ་ག་དུས་འཁོར་ལྷན་ཅིག་སྐྱེས་པ་སྒྲུབ་པའི་ཐབས། དུས་འཁོར་གྱི་དཀྱིལ་ འཁོར་གྱི་བསྟོད་པ། ཁམས་དྲུག་བསྟན་པ། ཨེ་ཝཾ་བསྒྲུབ་པ། གཟའ་བཅུའི་གསལ་བྱེད་རྣམས་ཐོས་སོ།། །།སློབ་དཔོན་བིརྺ་པའི་ལུགས་ཀྱི་འཆི་མེད་གྲུབ་པ་གཞུང་ལག་ལེན་དང་བཅས་པ། སངས་རྒྱས་དབོན་སྟོན་ནས་བརྒྱུད་པ་བི་བྷཱུ་ཏཱིའི་ལུགས་ཀྱི་སྦྱོར་དྲུག་དཔྱལ་ནས་བརྒྱུད་པ། ཡུ་མོ་ལུགས་ཀྱི་སྦྱོར་དྲུག་གི་མན་ངག རྭ་བའི་ལུགས་ཀྱི་སྦྱོར་དྲུག་གི་མན་ངག ཤངས་པ་དུ་གུ་བའི་ལུགས་ཀྱི་ཆོས་སྐྱོང་ཕྱག་དྲུག་པའི་སྒྲུབ་ཐབས་ཡན་ལག་དང་བཅས་པ། རྭ་པའི་ལུགས་ཀྱི་པར་བུའི་ཆོ་ག་ཡན་ལག་དང་བཅས་པ་རྣམས་ཐོས་སོ།། །།བརྟག་པ་གཉིས་པའི་རྒྱ་ཆེར་འགྲེལ་པ་ཇོ་བོ་ནཱ་རོ་ཏ་པས་མཛད་པ། ཆོས་རྗེ་པཎ་ཆེན་ཤཱཀྱ་ཤྲཱི་དང༌། དཔྱལ་ལོ་ཙཱ་བས་བསྒྱུར་ཏེ། དེ་ཉིད་ལས་སློབ་དཔོན་རྒ་ལོས་ནོས་པའི་མན་ངག་འགའ་ཞིག་དང་བཅས་པའང་ཐོས་སོ།། །།ཆོས་རྗེ་པཎ་ཆེན་ཤཱཀྱ་ཤྲཱི་དང༌། དཔྱལ་ལོ་ཙཱ་ བ་ལས་འོངས་པ་རྡོ་རྗེ་ཕག་མོ་ཀུརྨ་པཱ་དའི་བྱིན་རླབས་ཀྱི་བཀའ་ཞུས་ནས་དེའི་ སྒྲུབ་པའི་ཐབས་ཡན་ལག་དང་བཅས་པ་ཐོས་སོ།།

།།ཇོ་བོ་ཆེན་པོ་རྗེ་ ལྷ་གཅིག་ལས་འོངས་ཤིང་སློབ་དཔོན་རི་ལུང་ཕུགས་པ་ཞེས་བྱ་བ་ལས་ནོས་པའི་ ཚོགས་ཀྱི་བདག་པོ་དཀར་པོའི་གཟུངས་སྒྲུབ་པའི་ཐབས་ལས་ཚོགས་དང་བཅས་པ་དང་ ༑ ཚོགས་ཀྱི་བདག་པོ་ཆགས་པའི་རྡོ་རྗེ་ཞེས་བྱ་བ་སྒྲུབ་པའི་ཐབས་ལས་ཚོགས་དང་བཅས་པ་ཐོས་སོ།། །།བལ་པོའི་པཎྜི་ཏ་ཛ་ཡ་སེ་ན་ཞེས་བྱ་བ་དང༌། ལོ་ཙཱ་བ་མ་དར་མ་ཡོན་ཏན་ཞེས་བྱ་བ་ལས་བརྒྱུད་ཅིང༌། རྗེ་བཙུན་རིན་པོ་ཆེ་དང༌། བླ་མ་ཆོས་ཀྱི་རྗེ་ཉིད་ལས་ནོས་པ། སློབ་དཔོན་རིན་པོ་ཆེ་སྐྱོབ་པ་དཔལ་ཞེས་བྱ་བ་ལས་འཁོར་ལོ་བདེ་མཆོག་གི་བཤད་པའི་རྒྱུད་མཁའ་འགྲོ་རྒྱ་མཚོ་ཞེས་བྱ་བའི་ལུང་བླངས་སོ།། །།རྡོ་རྗེ་འཆང༌། ཕྱག་ན་རྡོ་རྗེ་ནས་ཤྲཱདྡྷཱ་ཀ་ར་ཝརྨའི་བར་སྔར་དང་འདྲ་ལ། དེའི་སློབ་མ་ཁ་ཆེའི་པཎྜི་ཏ་མནྟྲ་ཀ་ལ་ཤ བླ་མ་ཞི་བ་འོད། རྒྱ་སྟོན་སེང་གེ གཉལ་པ་ཉི་མའི་ཤེས་རབ། གནུར་ཉི་མའི་འོད་ཟེར། ཐང་སྟོན་ཇོ་རེག གཉལ་པ་ངོ་རྗེ། སྤུག་སྟོན་དར་རྣམས་ལས་བརྒྱུད་ནས་སློབ་དཔོན་དགེ་བའི་བཤེས་གཉེན་ཉི་མ་དཔལ་ལས། འཕགས་པ་དེ་ཁོ་ན་ཉིད་བསྡུས་པའི་བཤད་པའི་རྒྱུད་ཆེན་པོ་དཔལ་མཆོག་དང་པོ་ཞེས་བྱ་བ་དུམ་བུ་བཞི་པ། སློབ་དཔོན་ཀུན་དགའ་སྙྀང་པོས་མཛད་པའི་འགྲེལ་པ་སྟོང་ཕྲག་ཉི་ཤུ་རྩ་བཞི་པ་དང་བཅས་པ་ཐོས་སོ།། །།ཆོས་རྗེ་པཎ་ཆེན། པཎྜི་ཏ་སརྦ་ཛྙཱ་ཤྲཱི། སྤུག་སྟོན་དར་ལས་བརྒྱུད་ནས་སློབ་དཔོན་དེ་ཉིད་ལས་བྱ་བའི་རྒྱུད་དམ་ཚིག་གསུམ་བཀོད་པའི་རྒྱུད་ཡོངས་སུ་རྫོགས་པ་ཐོས་སོ། ། ཡང་སློབ་དཔོན་ཀླུའི་བྱང་ཆུབ། ཌོམྦི་པ། བི་ར་ཌི་པ། མི་ཏ་པ། ནིཥྐ་ལངྐ་དེ་ཝ། ར་ བེནྡྲ ༑ བླ་མ་ཆག་ལོ་ཙཱ་བ་ལས་བརྒྱུད་ནས་དཔལ་གསང་བ་འདུས་པའི་དཀྱིལ་འཁོར་གྱི་ཆོ་ག་ཉི་ཤུ་པ་སློབ་དཔོན་ཀླུའི་བྱང་ཆུབ་ཀྱིས་མཛད་པ་ཐོས་སོ།། །། བྲམ་ཟེ་པཎྜི་ཏ་ནག་པོ་ཞབས། བླ་མ་འགོས་ལོ་ཙཱ་བ། ངབ་མི་བྱང་ཆུབ་རྒྱལ་མཚན། རྒྱ་ནམ་མཁའ། ཏྲེ་པོ་ཆོས་བརྩོན། སྤུག་ཇོ་འབུམ། སྤུག་སྟོན་དར་ལས་བརྒྱུད་ནས་གསང་བ་འདུས་པའི་བཤད་པའི་རྒྱུད་རྡོ་རྗེ་ཕྲེང་བ།

བྲམ་ཟེ་ནག་པོ་ཞབས་དེ་ཉིད་ཀྱིས་མཛད་པའི་གསང་བ་འདུས་པའི་དཀྱིལ་འཁོར་གྱི་ཆོ་ག་ཐོས་སོ།། །།པཎྜི་ཏ་ཨ་བྷ་ཡཱ་ཀ་ར་གུཔྟ། ཤུ་བྷཾ་ཀ་ར་གུཔྟ། ཨཱ་ནནྡཱ་ཀ་ར་གུཔྟ། རཏྣ་རཀྵི་ཏ། མ་ཎི་ཀ་ཤྲཱི་ཛྙཱ་ན། བླ་མ་ཆག་ལོ་ཙཱ་བ་ལས་བརྒྱུད་ནས་དཔལ་ཡང་དག་པར་སྦྱོར་བའི་རྒྱུད་རྒྱ་ཆེར་འགྲེལ་པ་མན་ངག་གི་སྙེ་མ་དང༌། པཎྜི་ཏ་ཨ་བྷ་ཡཱ་ཀ་ར་གུཔྟས་མཛད་པའི་དུས་ཀྱི་འཁོར་ལོ་ལ་འཇུག་པ་ཞེས་བྱ་བའི་རྩིས་ཀྱི་བསྟན་བཅོས་ཐོས་སོ།། །། རྡོ་རྗེ་འཆང༌། ཨོ་ཌྱཱ་ནའི་ཛྙཱ་ན་ཌཱ་ཀི་ནཱི། ཤྲཱི་བནྡེ་བ་ཆེན་པོ། ཤྲཱི་བེནྡ་བ་ཆུང་བ། ཏི་ལོ་པ། ནཱ་རོ་ཏ་པ། རཏྣཱ་ཀ་ར་གུཔྟ། མཉྫུ་ཀཱིརྟི། ས་མནྟ་ཤྲཱི་བྷ་དྲ། རྭ་ལོ་ཙཱ་བ་ཆོས་རབ ༑ རྭ་ཡེ་ཤེས་སེང་གེ ཆོས་ཀྱི་སེང་གེ དཀོན་མཆོག་དཔལ། རྭ་ཤེས་རབ་རྒྱལ་མཚན་རྣམས་ལས་བརྒྱུད་ནས་སློབ་དཔོན་དེ་ཉིད་ལས་མགོན་པོ་སྔོན་འབྱུང་གི་རྒྱུད ༑ དཀྱིལ་འཁོར་གྱི་ཆོ་ག་དངོས་གྲུབ་རིན་ཆེན་འབྱུང་གནས། དེའི་སྒྲུབ་པའི་ཐབས་ལས་ཚོགས་དང་བཅས་པ། སྦྱིན་སྲེག་གི་ཆོ་ག ལས་མཁན་ཞིང་སྐྱོང་གི་སྒྲུབ་ པའི་ཐབས། ལེའུ་ཉི་ཤུ་པ་འབངས་ལྟར་སྒྲུབ་པའི་ཐབས་རྣམས་ཐོས་སོ།། །།རྡོ་རྗེ་འཆང༌། ཕྱག་ན་རྡོ་རྗེ། ཀུ་ཀུ་རི་པ། ཨིནྡྲ་བྷཱུ་ཏི། བི་མ་ལ་མི་ཏྲ། རྨ་ཨཱ་ཙཱརྱ་རིན་ཆེན་མཆོག ཁུ་སྟོན་བྱང་ཆུབ་འོད། ཅོག་རོ་རྒྱལ་བུ་དམ་པ། ཅོག་རོ་རྒྱལ་བའི་ཡོན་ཏན

༑ པེ་ཉ་ཡོན་ཏན་བཟང་པོ། ཅོག་རོ་བྱང་ཆུབ་འབྱུང་གནས། ཟ་རིད་ཡེ་ཤེས་འཕགས་པ། གནུབས་བླ་ཆེན་བྱང་ཆུབ་སྙིང་པོ། མར་པ་ཡོན་ཏན་ཚུལ་ཁྲིམས། མགར་ཚུལ་ཁྲིམས་བཟང་པོ། རོང་ཟོམ་ཆོས་ཀྱི་བཟང་པོ། རོང་སྟོན་འབུམ་ལ་འབར ༑ རོང་སྟོན་ཆོས་ཀྱི་རྒྱལ་མཚན། རོང་སྟོན་ཇོ་བཀྲ། རོང་སྟོན་ཀུན་དགའ་རྡོ་རྗེ ༑ རོང་སྟོན་མེ་དཔུང༌། རོང་སྟོན་ཆོས་ཀྱི་བཞད་པ། རྗེ་དམ་པ་ལས་འོངས་པ། སློབ་དཔོན་དེ་ཉིད་ལས་རྣམ་སྣང་སྒྱུ་འཕྲུལ་དྲ་བ་ཞེས་བྱ་བའི་རྒྱུད་ཆེན་པོ་ཐོས་ སོ ༑༑ ༑༑ ཐུབ་པ་ཆེན་པོ། འཕགས་པ་འཇམ་དཔལ། སློབ་དཔོན་ཀླུ་སྒྲུབ། ཀླུའི་བྱང་ཆུབ། ཟླ་བ་གྲགས་པ། སྐལ་ལྡན་གྲགས། འཇམ་དཔལ་གྲགས། ཛཱ་ལནྡྷཱ་རི་པ ༑ སེའུ་རི་པ། ཨ་བྷ་ཡཱ་ཀ་ར་གུཔྟ། ཤུ་བྷཾ་ཀ་ར་གུཔྟ། སོ་མ་ཤྲཱི་བྷ་དྲ། རཱ་ཧུ་ལ་ཤྲཱི་བྷ་དྲ། བླ་མ་ཆག་ལོ་ཙཱ་བ་ལས་བརྒྱུད་ནས་སློབ་དཔོན་དེ་ཉིད་ལས་འཕགས་པ་ཏིང་ངེ་འཛིན་རྒྱལ་པོའི་མདོ། སློབ་དཔོན་འཇམ་དཔལ་གྲགས་པས་མཛད་པའི་འགྲེལ་པར་གྲགས་པའི་ཕྲེང་བ་དང་བཅས་པ་ཐོས་སོ།། །།ཡང་སློབ་དཔོན་དེ་ཉིད་ལས ༑ དགེ་བའི་བཤེས་གཉེན་རྔོག་བློ་ལྡན་ཤེས་རབ་ཀྱིས་མཛད་པའི་སྤྲིང་ཡིག་བདུད་རྩིའི་ཐིག་ལེ་ཡང་ཐོས་སོ།། །།ཡང་དགེ་བའི་བཤེས་གཉེན་སྤུག་སྟོན་དང་ ༑ པཎྜི་ཏ་ཐམས་ཅད་མཁྱེན་པ། སྲིན་པོ་རིའི་དགེ་བའི་བཤེས་གཉེན་གཉན་ལ་སོགས་པ་མང་པོ་ལས་དགེ་བའི་བཤེས་གཉེན་སྙ་པ་ཞེས་བྱ་བས་ནོས་ནས་དེ་ཉིད་དང་ ༑ ཡོན་ཏན་དཔལ་ཞེས་བྱ་བ་ལས་སློབ་དཔོན་དགེ་བའི་བཤེས་གཉེན། སྡེ་སྣོད་འཛིན་པ་སྟག་སྟོན་ཤེས་རབ་འོད་ཟེར་ཞེས་བྱ་བ་ལས་ནོས་པ་ལས། ཆོས་མངོན་པ་མཛོད་ཀྱི་འགྲེལ་བཤད། སློབ་དཔོན་རྒྱས་སྲས་གྲགས་པའི་བཤེས་གཉེན་ཞེས་བྱ་བས་མཛད་པ་དོན་གསལ་ཞེས་བྱ་བ་སྟོང་ཕྲག་བཅོ་བརྒྱད་པ་དང༌། བྱང་ཆུབ་སེམས་དཔའི་སའི་འགྲེལ་པ་སློབ་དཔོན་རྒྱ་མཚོའི་སྤྲིན་ཞེས་བྱ་བས་མཛད་པ་སྟོང་ཕྲག་བཅུ་གཉིས་པ་དང༌། པཉྩ་སྐནྡྷའི་རྒྱ་ཆེར་འགྲེལ་པ་སློབ་དཔོན་བློ་གྲོས་བརྟན་པས་མཛད་པ་བྱེ་བྲག་ཏུ་བཤད་པ་ཞེས་བྱ་བ་སྟོང་ཕྲག་ཕྱེད་དང་གཉིས་དང༌།

རྣལ་འབྱོར་ཆེན་པོའི་རྒྱུད་སངས་རྒྱས་ཐམས་ཅད་མཉམ་པར་སྦྱོར་བ་ཞེས་བྱ་བ་རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ་དང་བཅས་པ་དང༌། ཡང་རྣལ་འབྱོར་ཆེན་པོའི་རྒྱུད་རྡོ་རྗེ་བདུད་རྩི་ཞེས་བྱ་བ། སློབ་དཔོན་རབ་ཞི་བཤེས་གཉེན་ཞེས་བྱ་བས་མཛད་པའི་འགྲེལ་པ་དང༌། སྒྲུབ་པའི་ཐབས་དང་བཅས་པ་རྣམས་དང༌། རྣལ་འབྱོར་ཆེན་པོའི་རྒྱུད་སངས་རྒྱས་ཐོད་པ་ཞེས་བྱ་བ་དང༌། དེའི་དཀྱིལ་འཁོར་ལྷ་ཉི་ཤུ་རྩ་ལྔའི་བདག་ཉིད་ཀྱི་སྒྲུབ་པའི་ཐབས་ཡན་ལག་དང་བཅས་པ་རྣམས་ཐོས་ སོ ༑༑ ༑༑ ཡང་དག་པར་རྫོགས་པའི་སངས་རྒྱས། མགོན་པོ་བྱམས་པ་དང༌། སློབ་དཔོན་ཐོགས་མེད། སློབ་དཔོན་དབྱིག་གཉེན། སློབ་དཔོན་བློ་གྲོས་བརྟན་པ། དེ་ནས་འགའ་བརྒྱུད་ནས་འགའ་ལ་སྤེལ། དེ་ནས་མང་རབ་བརྒྱུད་ནས་ཛི་ན་མི་ཏྲ། ཤི་ལེནྡྲ་བོདྡྷི། སྐ་ཅོག་རྣམ་གསུམ། སྦས་རྒྱལ་བའི་ཡེ་ཤེས། གྲུ་མཆོག་གི་ཡེ་ཤེས་སེ་བཙུན་གཞོན་ནུ། གར་མ་ཡོན་ཏན་གཡུང་དྲུང༌། ཁུ་ཆེན་པོ་ལྷ་སྡིངས་པ། རྒྱ་རྒྱལ་བུ་ཚུལ་ལེ། རྭ་ཁྲི་བཟང་འབར། ངུར་སྨྲིག་པ་དར་མ་སྙིང་པོ། ཀོ་བོ་ཡེ་འབྱུང༌། དེ་གཉིས་ཀའི་སློབ་མ་འབན་དཀོན་མཆོག་རྡོ་རྗེ། དེ་ནས་ཐོ་སྟོན་ཀུན་དགའ་རྡོ་རྗེ། འཇད་པ་སྟོན་སྐྱབས། གཞོན་བྱང༌། འཇད་པ་ཇོ་སེང༌། དེའི་སློབ་མ་གཉིས་ཀྱི་ཐ་ བེ་གྲགས་བཟང་ལས། ཀུན་ལས་བཏུས་ཀྱི་འགྲེལ་པ་དང༌། བཤད་སྦྱར་སྤྱི་བོ་ལྷས་པ་དགེ་བཤེས་ཇོ་སྲས་ལ་དོན་གསང༌། ཡང་གཞོན་བྱང་གི་སློབ་མ་ཞང་ཡོན་བྱང༌། དེ་ལས་ཀུན་ལས་བཏུས་ཀྱི་རྩ་བ་གསན་པ་ནི། སློབ་དཔོན་ཞང་མངོན་པ་རིན་ཆེན་རྡོ་རྗེ་ཡིན་ལ། དེ་ལས་ཀུན་ལས་བཏུས་བཤད་པ་དང་བཅས་པ་ཚར་གཅིག ཀུན་ལས་བཏུས་ཀྱི་འགྲེལ་པ། ཐེག་བསྡུས་ཀྱི་འགྲེལ་པ། དགེ་བསྙེན་བཙུན་པས་མཛད་པའི་བཤད་སྦྱར་ཞེས་བྱ་བ་དང༌། དོན་གསལ་བ་རྣམ་པར་བཤད་པ་ཞེས་བྱ་ བ་སྟེ། ཆོས་ཀྱི་རྣམ་གྲངས་བཞི་ཐོས་སོ། །སངས་རྒྱས་ཤཱཀྱ་ཐུབ་པ། མགོན་པོ་ བྱམས་པ། སློབ་དཔོན་ཐོགས་མེད། སློབ་དཔོན་དབྱིག་གཉེན།

སློབ་དཔོན་བློ་བརྟན ༑ རིག་པའི་ཁུ་བྱུག དཾཥྟྲ་སེ་ན། བཟང་པོའི་ཞབས། མར་མེ་མཛད་བཟང་པོ། དེ་ཁོ་ན་ཉིད་ཐུགས་སུ་ཆུད་པའི་སྐལ་ལྡན། གངྒཱ་དྷ་ར། ཀ་ན་ཀ་ཤྲཱི། སུ་ཡཱ་ན་ཤྲཱི། ཁ་ཆེ་དགོན་པ་བ། རྣམ་བཤད་མཁན་པོ་སྤྱན་གཅིག་པ། ཁ་ཆེ་དྷརྨ་ཤྲཱི། བ་རེག་ལོ་ཙཱ་ བ་རྒྱལ་མཚན། བ་རེག་སྟོན་སྐྱབས། སློབ་དཔོན་དགའ་བ་རཱ་ཛཱ། དམ་པ་བཀྲ་ཤིས་རྡོ་རྗེ། འདུལ་འཛིན་ཤེས་རབ་གྲགས་ལས་བརྒྱུད་ནས། སློབ་དཔོན་དགེ་བའི་བཤེས་གཉེན་འབུམ་པ་འོད་ཟེར་ཤེས་རབ་ཅེས་བྱ་བ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ། རྒྱལ་པོ་ཁྲི་སྲོང་ལྡེའུ་བཙན་གྱིས་མཛད་པར་གྲགས་པའི་རྒྱ་ཆེར་འགྲེལ་པ་དང༌། སློབ་དཔོན་དཾཥྟྲ་སེ་ནས་མཛད་པའི་དཀའ་འགྲེལ་དང༌། ཁ་ཆེ་སྤྱན་གཅིག་པས་མཛད་པའི་མཚམས་སྦྱོར་གྱི་འགྲེལ་པ་རྣམ་བཤད་དང་བཅས་པ་རྣམས་ཐོས་སོ།། །།པཎྜི་ཏ་སྨྲྀ་ཏི་ཛྙཱ་ན་ཀིརྟི། རོང་སྟོན་ཆོས་ཀྱི་བཟང་པོ། མངའ་རིས་ཚུལ་དབང་ཤེས་རབ། ལ་སྟོད་དབང་རིན། དམ་པ་བཀྲས་རྡོར། དགེ་བའི་ བཤེས་གཉེན་ལུག་དུར་བ། སློབ་དཔོན་སྒོམ་ཡེ། དར་མ་འོད་ཟེར་ལས་བརྒྱུད་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཁྲི་བརྒྱད་སྟོང་པ། པཎྜི་ཏ་སྨྲྀ་ཏི་ཛྙཱ་ན་ཀཱིརྟིས་མཛད་ པའི་བསྡུས་དོན་གྱི་ འགྲེལ་པ་དང་བཅས་པ་ཐོས་སོ།། །།བླ་མ་གསེར་གླིང་པ། ཇོ་བོ་ཆེན་པོ་རྗེ་ལྷ་གཅིག འབྲོམ་སྟོན་པ། སྟོང་བཙན་ན་མགོ་བ། འབྲེ་ཤེས་རབ་འབར ༑ ལ་སྟོད་དཀོན་མཆོག་མཁར། ལ་སྟོད་དབང་རིན། དམ་པ་བཀྲས་རྡོར། འདུལ་འཛིན་ཤེས་རབ་གྲགས། ཇོ་སྲས་ར་རྔ་བ། དར་མ་འོད་ཟེར་ལས་བརྒྱུད་ནས ༑ ཤེས་རབ་ཀྱི་ཕ་རོལ་ཏུ་ཕྱིན་པ་ཁྲི་པ། འཇམ་དཔལ་གྱིས་ཞུས་པའི་བདུན་བརྒྱ་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལྔ་བཅུ་པ། ཡི་གེ་ཉུང་ངུ་ཀཽ་ཤི་ཀས་ཞུས་པ་རྣམས་ཐོས་སོ།། །།གཞུང་འབུམ་ཕྲག་བཅུ་གཉིས་ཀྱིས་མགྲིན་པར་བརྒྱན་པའི་ཁ་ཆེའི་པཎྜི་ཏ་ཛྙཱ་ན་ཤྲཱི། གཉགས་ལོ་ཙཱ་བ། ཁྱུང་པོ་གྲགས་སེང༌། འོར་སྟོན་ལྷའི་དབང་ཕྱུག

སོ་སྟོན་ཆོས་ཀྱི་ཤེས་རབ། ཞང་སྟོང་དར་མ་སེང་གེ སྐྱིགས་སྟོན་ཆོས་ཀྱི་མགོན་པོ། དབུས་པ་སངས་རྒྱས་འབུམ་ལས་བརྒྱུད་ནས་ཐེག་པ་ཆེན་པོ་རྒྱུད་བླ་མའི་ཁུངས་སུ་གྱུར་པ་འཕགས་པ་གཟུངས་ཀྱི་དབང་ཕྱུག་རྒྱལ་པོའི་མདོ། དེ་བཞིན་གཤེགས་པ་ཐམས་ཅད་ཀྱི་ཡུལ་ལ་འཇུག་པ་ཡེ་ཤེས་སྣང་བ་རྒྱན་གྱི་མདོ། བུ་མོ་རིན་ཆེན་གྱིས་ཞུས་པའི་མདོ་རྣམས་ཐོས་སོ།། །།སཱུ་ན་ཡཱ་ཤྲཱི་མི་ཏྲ། དགེ་བཤེས་ རྒས་པོ། ཁྱུང་པོ་གྲགས་སེང༌། ལྷ་སྡེ་ཁྱིམ་པ། ཤབ་རྩ་བྲག་སྐྱེགས། སོ་ཐམས་ཅད་མཁྱེན་པ། སྣ་ནམ་འོར་སྟོན། ཆོས་ཀྱི་སེང་གེ་ལྷོ་པ་སྟོན་ཆོས། དབུས་པ་སངས་རྒྱས་འབུམ་ལས་བརྒྱུད་ནས་འཕགས་པ་ལང་ཀར་གཤེགས་པའི་མདོ། དགོངས་པ་ངེས་པར་འགྲེལ་པའི་མདོ། འཇམ་དཔལ་རྣམ་པར་འཕྲུལ་པའི་མདོ། འཇམ་དཔལ་རྣམ་པར་རོལ་པའི་མདོ། འཕགས་པ་བཟང་པོ་སྤྱོད་པའི་མདོ། བུ་མོ་བློ་གྲོས་བཟང་མོས་ཞུས་པའི་མདོ། སློབ་དཔོན་རྒྱན་བཟང་པོས་མཛད་པའི་འགྲེལ་པ་དང་བཅས་པ་རྣམས་ཐོས་སོ།། །།ཡང་དག་པར་རྫོགས་པའི་སངས་རྒྱས། ཉེ་བ་འཁོར། འོད་སྲུངས། ཀུན་དགའ་བོ། རྩྭ་ཤ་ན་ཀའི་གོས་ཅན། ཉེར་སྦས། ནག་པོ། དྷི་དྷི་ཀ ལེགས་མཐོང༌། ཕྱིར་མི་འོང། གློས་མི་འབེབས། ཡོན་ཏན་འོད། ཆོས་ཀྱི་བཤེས་གཉེན ༑ ཤཱཀྱ་འོད། པཎྜི་ཏ་སེང་གེའི་གདོང་པ་ཅན། དྷརྨ་པཱ་ལ། པྲཛྙཱ་པཱ་ལ། ཞང་ཞུང་རྒྱལ་བའི་ཤེས་རབ། དཔལ་རབ་འབྱོར་ཤེས་རབ། ཞིང་མོ་ཆེ་བ་བྱང་ཆུབ་སེང་གེ སྤང་རྩ་བ་རྡོ་རྗེ་སེང་གེ སྟག་པ་པདྨ་གཡུང་དྲུང༌། རྩི་འདུལ་བ་ཐུགས་རྗེ་བྱང་ཆུབ་རྣམས་ལས་བརྒྱུད་དེ་འོངས་པ། སློབ་དཔོན་འདུལ་བ་འཛིན་པ་ཤཱཀྱ་བྱང་ཆུབ་ཅེས་བྱ་བ་ལས། དགེ་སློང་མའི་སོ་སོར་ཐར་པ། དགེ་སློང་གི་ཚིག་ལེའུར་བྱས་པ ༑ བསླབ་པའི་གཞིའི་མདོ་རྣམས་ཐོས་སོ།། །།བྲམ་ཟེའི་བཙུན་པ་ཡོན་ཏན་ འོད ༑ སློབ་དཔོན་ཆོས་ཀྱི་བཤེས་གཉེན། སློབ་དཔོན་ཤཱཀྱ་འོད། པཎྜི་ཏ་སེང་གེའི་ གདོང་པ་ཅན། དྷརྨ་རཀྵི་ཏ། ཞང་ཞུང་པ། དཔལ་འབྱོར། ཞིང་ཆེན།

སྤང་རྩ་བ། སྟག་པ། རྩི་འདུལ་བ་འཛིན་པ་ལས་བརྒྱུད་ནས་སློབ་དཔོན་དེ་ཉིད་ལས་འདུལ་བ་མདོ་རྩའི་རྒྱ་ཆེར་འགྲེལ་པ། སློབ་དཔོན་ཆོས་ཀྱི་བཤེས་གཉེན་གྱིས་མཛད་པ་སྟོང་ཕྲག་ཉི་ཤུ་རྩ་གཅིག་པ། ལས་ཀྱི་ཆོ་ག་སྟོན་པར་བྱེད་པ་ཀརྨ་ཤ་ཏཾ་སུམ་སྟོང་བདུན་བརྒྱ་པ་ཐོས་སོ།། །།རྒྱ་གར་ཤར་ཕྱོགས་ཀྱི་པཎྜི་ཏ་དྷརྨ་པྲཛྙཱ་པཱ་ལ། ཞང་ཞུང་པ་མན་ཆད་སྔ་མ་རྣམས་དང་མཚུངས་པ་ལས་བརྒྱུད་ནས་འདུལ་བ་ལ་བསྟོད་པ། དེའི་འགྲེལ་པ་འདུལ་བ་འཛིན་པ་ལ་བསྟོད་པ། དགེ་སློང་ལ་རབ་ཏུ་གཅེས་པའི་མདོ། ཚུལ་ཁྲིམས་ཡང་དག་པར་ལྡན་པའི་མདོ། ལྟུང་བ་ལྕི་ཡང་བསྟན་པའི་མདོ། གཎྜཱིའི་མདོ ༑ འཁར་གསིལ་གྱི་མདོ། འཁར་གསིལ་འཆང་བའི་ཀུན་སྤྱོད་དགེ་སློང་གི་ལོ་དྲི་བ། ( ¡¶ ཞ ¡· + དགེ་ཚུལ་གྱི་ལོ་དྲི་བ། ) དགེ་བསྙེན་གྱི་སྡོམ་པ་བརྒྱད་པ། སྡེ་པ་ཐ་དད་པ་བསྡུས་པ་བསྟན་པ། དྲི་བའི་ཚིག་ལེའུ་བྱས་པ་རྣམས་རྒྱ་གར་ནས་འགྱུར་ལ། གཞི་ཀུན་སྤྱོད། སྡེ་ལྔ་ཀུན་སྤྱོད། ཆོ་ག་ཀུན་སྤྱོད་རྣམས་བོད་ཀྱི་འདུལ་བ་འཛིན་པས་སྦྱར་བ་སྟེ་རྣམ་གྲངས་ཉི་ཤུ་རྩ་གཉིས་ཐོས་སོ།། །།ཡང་སློབ་དཔོན་དགེ་བའི་བཤེས་གཉེན་སྡོམ་བརྩོན་སེང་གེ་ཟིལ་གནོན་ཞེས་བྱ་བ་ལས་སློབ་དཔོན་ཤེས་རབ་འབྱུང་གནས་བློ་གྲོས་ཀྱིས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྒྱ་ཆེར་འགྲེལ་པ་པཎྜི་ཏ་ཆེན་པོ་སཱུ་ན་ཡ་ཤྲཱི་མི་ཏྲ་དང༌། དགེ་བའི་བཤེས་གཉེན་གཉན་ལོ་ཙཱ་བས་བསྒྱུར་ནས་རིམ་པ་བཞིན་བརྒྱུད་དེ། དགེ་བའི་བཤེས་གཉེན་གཙང་ནག་པ་ལས། གཙང་རོང་གི་སྔགས་པ་དཔལ་འཛིན་ཞེས་པས་ནོས་པ་དང་ ༑ སོ་སོར་ཐར་པའི་ཚིག་གི་བརྗེད་བྱང་བྱ་བ་སྔོན་གྱི་པཎྜི་ཏ་དཱ་ན་ཤཱི་ལས་མཛད་པར་གྲགས་པ། ལོ་ཙཱ་བ་ཆེན་པོ་ཅོག་རོ་ཀླུའི་རྒྱལ་མཚན་ལས་བརྒྱུད་དེ་རིམ་པ་བཞིན་དུ་འོངས་པ། དུས་ཕྱིས་དབུས་ཀྱི་ཕྱའི་ཡུལ་དུ་བྱུང་བ་རྐ་སྟོན་ཞེས་བྱ་བས་གནང་བ་ཆོས་ཀྱི་རྣམ་གྲངས་གཉིས་ཐོས་སོ།། །།རྗེ་བཙུན་མ་རྡོ་རྗེ་རྣལ་འབྱོར་མ་ཞལ་གཉིས་མའི་གཞུང༌།

དེ་ཁོ་ན་ཉིད་གྲུབ་པའི་འགྲེལ་པ་དངོས་གྲུབ་བརྙེས་པའི་སློབ་དཔོན་པཎྜི་ཏ་བརྩོན་འགྲུས་དཔལ་བཤེས་གཉེན་གྱིས་མཛད་པ། པཎྜི་ཏ་སཱ་དྷུ་ཀཱིརྟི་དང༌། བི་ན་ཡ་ཤྲཱི་དང༌། འབྲས་ཁུད་པ་གོང་མ་ལས་བརྒྱུད་དེ་འོངས་པ། སློབ་དཔོན་འབྲས་ཁུད་པ་ལས་ཐོས་ཤིང༌། བསྲུང་བ་དང་གསོ་དཔྱད་པ་ལ་སོགས་པའི་རིག་པ་མང་ཞིག་ཀྱང་མཉན་ནོ། །བཅོམ་ལྡན་འདས་འཇམ་པའི་རྡོ་རྗེ། སློབ་དཔོན་སངས་རྒྱས་ཡེ་ཤེས་ཞབས། མར་མེ་མཛད་པ། ཐ་ག་ན་པ། བྷུ་ཤ་ན་པ། ངག་གི་དབང་ཕྱུག་གྲགས་པ། བི་མེ་ན་ཤཱནྟི་པ། བྷྲྀངྒ་ར་པཱ་དཱ། ཤྲདྡྷཱ་ཀ་ར་ཝརྨ། ཇོ་བོ་རིན་ཆེན་བཟང་པོ། སྐྱང་པོ་ཆོས་ཀྱི་བློ་གྲོས། གཅུང་ཞང་ཁྲི། གཉན་པ་སྐྱོགས་ སྟོན ༑ ཁུ་འཇིག་གཞོན་ནུ་རིན་ཆེན། གཙང་རོང་པ་ཤེས་རབ་གཞོན་ནུ། སློབ་དཔོན་དཀོན་མཆོག་མཁར། གཡག་སྡེ་པ་དབང་ཕྱུག་རིན་ཆེན། ཁམས་སྟོན་ཤཱཀྱ་རིན་ཆེན་རྣམས་ལས་བརྒྱུད་ནས་སློབ་དཔོན་དགེ་བའི་བཤེས་གཉེན་སྡོམ་བརྩོན་དམ་པ་མངོན་པ་བ་དབང་ཕྱུག་བརྩོན་འགྲུས་ལས། འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ་ཞུས་སོ། །ཡང་ཆོས་རྗེ་ས་སྐྱ་པ་ཆེན་པོའི་སློབ་མ་ནེ་ཚོ་སྦལ་སྟོན་ལས་བརྒྱུད་པ། བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དང༌། ཡང་ཆོས་རྗཻ་ས་སྐྱ་པ་ཆེན་པོ་ཉིད་དང༌། སྟག་སོ་བ་ཁུ་དབོན་ལས་བརྒྱུད་པ་དགེས་པའི་རྡོ་རྗེ་ནས་གླིང་མར་གྲགས་པའི་དབང་བསྐུར་བ་ཞུས་ནས་དེ་དག་གི་སྒྲུབ་པའི་ཐབས་རྣམས་ཀྱང་མཉན་ནོ། །རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། སློབ་དཔོན་ཟླ་བ་པ། ལངྐ་ལི་པ། འབར་བའི་གཙོ་བོ། དགེ་བའི་མགོན་པོ། ཏི་ལོ་པ། ནཱ་རོ་པ། ཕམ་ཐིང་པ། མར་དོ་ལོ་ཙཱ་བ། ཆོས་ཀྱི་དབང་ཕྱུག གཟེ་བ་བློ་ལྡན་སེང་གེ་སྲས་གཟེ་བ་དོན་གྲུབ་ཡེ་ཤེས། ཁམས་པ་ས་ཕུག་པ་ཤཱཀྱ་རྡོ་རྗེ་རྣམས་ལས་བརྒྱུད་ནས་བཅོམ་ལྡན་འདས་འཁོར་ལོ་བདེ་མཆོག་ལྷ་བཅུ་གསུམ་མའི་དཀྱིལ་འཁོར་དུ་དབང་བསྐུར་བ་ཞུས་སོ། །རྡོ་རྗེ་འཆང༌། རྡོ་རྗེ་རྣལ་འབྱོར་མ།

སློབ་དཔོན་རྡོ་རྗེ་དྲིལ་བུ་ཞབས། ལྭ་བ་པ། ཛཱ་ལནྡྷ་ར་བ། ནག་པོ་སྤྱོད་པ་བ། དགེ་བའི་མགོན་པོ ༑ ཏི་ལོ་པ། ནཱ་རོ་པ། ཕམ་ཐིང་བ། མར་དོ་ལོ་ཙཱ་བ་ཆོས་ཀྱི་དབང་ཕྱུག་མན་ཆད་མཚུངས་པ་ལས། འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་དུ་དབང་བསྐུར་བ་ཞུས་ནས། ལྷ་བཅུ་གསུམ་མའི་དཀྱིལ་འཁོར་གྱི་སྒྲུབ་པའི་ཐབས་སློབ་དཔོན་ལྭ་བ་པས་མཛད་པ་དང༌། དཀྱིལ་འཁོར་གྱི་ཆོ་ག་ཐུན་མོང་བ་དང༌། བདེ་མཆོག་ལྷ་ལྔའི་སྒྲུབ་པའི་ཐབས། སློབ་དཔོན་རྡོ་རྗེ་དྲིལ་བུ་ཞབས་ཀྱིས་མཛད་པ་དང༌། དེ་དག་སོ་སོའི་མན་ངག་ཁ་འཐོར་བ་བོད་ཀྱི་བླ་མ་རྣམས་ཀྱིས་སྦྱར་བ་ཅི་རིགས་པ་ཐོས་ སོ ༑༑ ༑༑ རྗེ་བཙུན་མ་སྒྲོལ་མ། མཁའ་འགྲོ་མ་རྡོ་རྗེ་ལྡན་མ། གྲུབ་པའི་སློབ་དཔོན་ས་ར་ཧེ་ཏ། བི་ནི་ཏ་བྷ་དྲ་པཎྜི་ཏ་སཾ་གྲ་མ་ཤྲཱི། དགེ་བའི་བཤེས་གཉེན་འཇམ་དཔལ་གསར་མ། སློབ་དཔོན་ཁམས་སྟོན་ས་ཕུག་པ་རྣམས་ལས་བརྒྱུད་ནས ༑ ཨོཾཌྱཱ་ནའི་སྒྲོལ་མ་ལྷ་ཉི་ཤུ་རྩ་ལྔའི་བདག་ཉིད་ཀྱི་དཀྱིལ་འཁོར་དུ་དབང་བསྐུར་བ་ཞུས་ནས། དེའི་དཀྱིལ་འཁོར་གྱི་ཆོ་ག་སྒྲུབ་པའི་ཐབས་རིགས་གཉིས། རྫོགས་པའི་རིམ་པའི་མན་ངག་ ( ¡¶ ཞ ¡· + སྔགས་ཀྱི་མན་ངག་ ) རྣམས་ཐོས་སོ། །མཁའ་འགྲོ་མ་གྲུབ་པའི་རྒྱལ་མོའི་མན་ངག ལོ་རོ་རས་ཆུང་པ་ལས་བརྒྱུད་པ། མགོན་པོ་ཚེ་དཔག་ཏུ་མེད་པ་སྒྲུབ་པའི་ཐབས་མན་ངག་དང་བཅས་པའང་དེ་ཉིད་ལ་ཞུས་སོ།། བཅོམ་ལྡན་འདས་རྡོ་རྗེ་འཆང་ཆེན་པོ། སྡུད་པ་པོ་བྱང་ཆུབ་སེམས་དཔའ་ཕྱག་ན་རྡོ་རྗེ ༑ རྒྱལ་པོ་རབ་གསལ་ཟླ་བ། དེའི་སློབ་མའི་མཆོག་བཞི་ནི། པད་དཀར་ཡེ་ཤེས། ཡེ་ཤེས་རྡོ་རྗེ། རྒྱལ་བུ་སྒྲ་གཅན་བཟང་པོ། ཉི་མའི་སྙིང་པོའོ། །དེ་བཞི་ཀའི་སློབ་མ་རྒྱལ་རིགས་ས་ར་པ། དེ་ནས་ཀུན་དགའི་སྙིང་པོ། ཏ་ཐཱ་ག་ཏ་བཛྲ་ཤྲདྡྷཱ་ཀ་ར་ཝརྨ། ཇོ་བོ་རིན་ཆེན་བཟང་པོ། ལོ་ཆུང་ལེགས་པའི་ཤེས་རབ། སུམ་སྟོན་ཡེ་ཤེས་འབར། གཉེན་སྟོན་ཚུལ་ཁྲིམས་འབར། ཐོད་པ་དབེན་ཚ་གྲགས། དགེ་བཤེས་ཇོ་ཕུར། གཡག་སྡེའི་ཇོ་བོ་སློབ་དཔོན་ཐོད་པ་འོད་ཟེར་ལས་བརྒྱུད་ནས།

གཙང་རོང་གི་སློབ་དཔོན་སྔགས་པ་རྡོ་རྗེ་འཛིན་པ་ཆེན་པོ་ཆོས་ཀྱི་མགོན་པོ་ལས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ཞུས་སོ། །རྡོ་རྗེ་འཆང་ཆེན་པོ་ནས་སླཽབ་དཔོན་ཀུན་དགའ་སྙིང་པོའི་བར་འདྲ་ལ། དེའི་སློབ་མ་ཐ་ག་ན་པ། ངག་གི་དབང་ཕྱུག་གྲགས་པ། བྲམ་ཟེ་རིན་ཆེན་རྡོ་རྗེ། ཁ་ཆེ་ཛྙཱ་ན་ཤྲཱི། བླ་མ་ཟངས་དཀར་ལོ་ཙཱ་བ་གྲགས་པའི་ཤེས་རབ། དེ་ནས་གཉན་སྟོན་ཚུལ་ཁྲིམས་འབར་མན་ཆད་གོང་དང་མཚུངས་པ་ལས་རྣལ་འབྱོར་གྱི་རྒྱུད་འབྱུང་ཞིང༌། བརྒྱུད་པ་གཉིས་ཀའི་དགོངས་པ་ཕྱོགས་གཅིག་ཏུ་བསྡུས་པའི་ཕྱག་ལེན་གྱི་སྒོ་ནས་རྡོ་རྗེ་རྩེ་མོ་རིགས་བསྡུས་ཀྱི་དཀྱིལ་འཁོར་ཆེན་པོར་དབང་བསྐུར་བ་ཞུས་སོ། །ཡང་སློབ་དཔོན་ངག་གི་དབང་ཕྱུག་གི་སློབ་མ། བྷ་མེནྡྲ་ཤཱནྟི། མི་བསྐྱོད་རྡོ་རྗེ། ཤྲདྡྷཱ་ཀ་ར་ཝརྨ། ཇོ་བོ་རིན་ཆེན་བཟང་པོ་མན་ཆད་བརྒྱུད་པ་སྔ་མ་དང་མཚུངས་ལ། ཤཱཀྱ་ཐུབ་པས་གཙོ་བྱས་པའི་ངན་སོང་སྦྱོང་བ་གཙུག་ཏོར་དགུ་པའི་དཀྱིལ་འཁོར་དུ་དབང་བསྐུར་བ་ཞུས་ནས་སོ་སོའི་དཀྱིལ་འཁོར་གྱི་སྒྲུབ་ཐབས་ཆོ་གའི་རིམ་པ་ཡན་ལག་དང་བཅས་པ་རྣམས་ཐོས་སོ།། །།བཅོམ་ལྡན་འདས་འཇམ་དཔལ་ནས་སློབ་དཔོན་དཀོན་མཆོག་མཁར་གྱི་བར་གོང་དུ་སྨོས་པ་དང་མཚུངས་ལ། དེ་ལ་སློབ་དཔོན་རྡོ་རྗེ་འཛིན་པ་ཆེན་པོ་ཆོས་ཀྱི་མགོན་པོས་གསན་པ་ལས། སློབ་དཔོན་སངས་རྒྱས་ཡེ་ཤེས་ཞབས་ ཀྱིས་མཛད་པ། འཇམ་དཔལ་ཞལ་གྱི་ལུང༌། དེའི་འགྲེལ་པ་སློབ་དཔོན་སྨན་པའི་ཞབས་ཀྱིས་མཛད་པ། སློབ་དཔོན་ཉིད་ཀྱིས་མཛད་པའི་སྒྲུབ་ཐབས་ཀུན་ཏུ་བཟང་པོ

༑ དེའི་འགྲེལ་པ་སློབ་དཔོན་དཔལ་འབྲས་རྡོ་རྗེས་མཛད་པ། སློབ་དཔོན་མར་མེ་མཛད་བཟང་པོས་མཛད་པའི་དཀྱིལ་འཁོར་གྱི་ཆོ་ག་བཞི་བརྒྱ་ལྔ་བཅུ་པ། དེའི་འགྲེལ་པ་སློབ་དཔོན་རཏྣཱ་ཀ་ར་ཤཱནྟི་པས་མཛད་པ། སློབ་དཔོན་སངས་རྒྱས་ཡེ་ཤེས་ཞབས་ཀྱིས་མཛད་པའི་བདག་གྲུབ་པ་ལ་འཇུག་པ་བྱ་བའི་རིམ་པ་བསྟན་པའི་ནོར་ཐམས་ཅད་པ། གསང་བ་འདུས་པའི་རྗེས་སུ་འབྲང་བ། འཕགས་པ་སྤྱན་རས་གཟིགས་དབང་ཕྱུག་ལྷ་བཅུ་དགུའི་སྒྲུབ་པའི་ཐབས་ཇོ་བོ་ཆེན་པོ་རྗེས་མཛད་པ། མི་བསྐྱོད་རྡོ་རྗེ་ལྷ་དགུའི་སྒྲུབ་པའི་ཐབས་སློབ་དཔོན་རིན་ཆེན་རྡོ་རྗེས་མཛད་པ། དཔལ་གསང་འདུས་པ་རྒྱུད་ཀྱི་རྒྱལ་པོའི་འགྲེལ་པ་སློབ་དཔོན་སངས་རྒྱས་ཡེ་ཤེས་ཞབས་ཀྱི་དགོངས་པ་བཞིན་བཀྲལ་བ། སློབ་དཔོན་རྒྱལ་བས་བྱིན་གྱིས་མཛད་པ། ཛ་ཡན་དུ་གྲགས་པ་རྣམས་ཐོས་ལ། ཚར་གཅད་པ་རྗེས་སུ་འཛིན་པ་དང་འབྲེལ་ བའི་མན་ངག་གི་རིམ་པ་འགའ་ཞིག་ཀྱང་ཐོས་སོ།། །།རྒྱ་གར་གྱི་པཎྜི་ཏ་ཀ་ན་ཀ་ཝརྨ། པ་ཚབ་ལོ་ཙཱ་བ། རྨ་བྱ་བྱང་ཡེ། རྨ་བྱ་བྱང་བརྩོན། རྐྱང་འདུར་པ། ཆོས་བརྩོན ༑ དགོ་ཕུ་བ་བློ་ལྡན་ནས་བརྒྱུད་ནས་སློབ་དཔོན་དགེ་བའི་བཤེས་གཉེན་ལྷ་བཙུན་ལས་རིགས་པ་དྲུག་ཅུ་པའི་འགྲེལ་པ་སློབ་དཔོན་ཟླ་བ་གྲགས་པས་མཛད་པ། སྟོང་ཉིད་བདུན་ཅུ་པ། རྩོད་པ་བཟློག་པ། ཞིབ་མོ་རྣམ་འཐག་གི་འགྲེལ་པ་སློབ་དཔོན་ཉིད་ཀྱིས་མཛད་པ་རྣམས་ཐོས་སོ།། །།དེ་ལྟར་གང་ལས་བཀའ་དྲིན་ནོས་གྱུར་པའི། །བླ་མ་སློབ་དཔོན་དགེ་བའི་བཤེས་རྣམས་ལ། །མ་གུས་མེད་ཀྱང་སྲི་ཞུ་མ་བགྱིས་པའི། །ནོངས་པ་གང་དེ་བཟོད་པར་གསོལ་ཞིང་མཆིས། །ད་དུང་དུ་ཡང་སངས་རྒྱས་མ་ཐོབ་པར། །ལུང་དང་མངོན་པར་རྟོགས་པོའི་ཡོན་ཏན་ཆོས། །བདག་ལ་མེད་པ་གང་ལ་མཆིས་གྱུར་པ། །དེ་ཀུན་གུས་པའི་ཡིད་ཀྱིས་ལེན་པར་ཤོག ། ཐོས་པ་དེ་ཀུན་ཀུན་ནས་འཛིན་པའི་གཟུངས། །རྒྱ་མཚོ་ལྟ་བུ་ཉེ་བར་ཐོབ་གྱུར་ ནས ༑ ༑ སྤོབས་པའི་སྤྲིང་ལས་ཆོས་ཀྱི་ཆར་ཕབ་སྟེ།

།འགྲོ་བའི་རྣམ་གྲོལ་ལོ་ཐོག་སྨིན་བྱེད་ཤོག །དུས་ཕྱིས་ཐོས་པའི་ཆོས་དང་བླ་མ་བརྒྱུད་པའི་དཀར་ཆག་རིན་ཆེན་གྱིས་བསྐུལ་ནས་འཕགས་པས་ས་མོ་ལུག་གི་ལོ་ཟླ་བ་བཞི་པའི་ཡར་ངོ་ལ་ཅུ་ཤམ་ཧུ་ལ་སོགས་པར་མྱུར་དུ་བྲིས་པའོ།། །། ལུང་དང་བརྒྱུད་པ་སྣ་ཚོགས་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ ཕྱག་འཚལ་ལོ། །གང་ལས་ལུང་དང་རྟོགས་ཆོས་ཀྱི། །ཀླུང་གི་ཚོགས་རྣམས་འབྱུང་ བའི་གནས། །སངས་རྒྱས་མ་དྲོས་མཚོར་བཏུད་དེ། །ལུང་དང་བརྒྱུད་པ་སྣ་ཚོགས་བྲི ༑ ༑ དེ་ལ་བདེ་བར་གཤེགས་པའི་བསྟན་པའི་གཞི། སྤྱོད་པ་རྣམ་པར་སྟོན་པར་བྱེད་པ་ཐམས་ཅད་ཡོད་པར་སྨྲ་བའི་ལུགས་ཀྱི་འདུལ་བ་ལུང་དུམ་བུ་བཞི། གཞུང་འབུམ་ཕྲག་གཅིག་ཏུ་འོངས་པ་འདི་ནི་སངས་རྒྱས་བཅོམ་ལྡན་འདས། འོད་སྲུངས་ཆེན་པོ། ཀུན་དགའ་བོ། རྩྭ་ཤ་ན་ཀའི་གོས་ཅན། འཕགས་པ་ཉེར་སྦས། བྷ་ག་ནནྡ་མེ་ཙ་ག པཱུརྞ་རྣམས་དགྲ་བཅོམ་པ་སྟེ་བདུན་ནོ། །སློབ་དཔོན་རྟ་དབྱངས། ཀུ་མཱ་ར་ལ་ཌི། ཤྲཱི་ལ་ཌི། ཧ་རི་བྷ་དྲ། ཤཱུ་ར། བ་སུ་མི་ཏྲ། བ་སུ་ལི། རྒྱ་གར་དབུས་ཀྱི་པཎྜི་ཏ་བདུན་ནོ། །དེ་ནས་ཁ་ཆེའི་སློབ་དཔོན་ནི། སཾ་གྷ་བྷ་དྲ། ཨཱི་ཤྭ་ར། སྐནྡྷ་ལི། སཾ་གྷ་བ་སུ། པཱུརྞ་མི་ཏྲ། དྷརྨ་དཏྟ། བུདྡྷ་དེ་ཝ། དྷ་ར་དཏྟ། འདི་རྣམས་ཁ་ཆེའི་པཎྜི་ཏ་བརྒྱད་དོ། །དེ་ནས་ཁུ་སེན་གྱི་སློབ་དཔོན་ནི། པུཎྱ་སེ་ན། སཾ་གྷ་སེ་ན། པུཎྱ་ནནྡ། ཛྙཱ་ན་ཙནྡྲ། ཛྙཱ་ན་སོ་མ། ཨ་ཤོ་ཀ་རཀྵི་ཏ། དྷརྨ་ཀོ་ཥ། དེ་རྣམས་ཁུ་སེན་གྱི་པཎྜི་ཏ་བརྒྱད་དོ། །དེ་ནས་གུ་ཡུར་རྣམས་ནི། དྷརྨ་རཀྵི་ཏ། ཀ་ལྱཱ་ཎ་རཀྵི་ཏ། ( ¡¶ ཞ ¡· + པྲ་ཛྙ་རཀྵི་ཏ་ ) ཤྲཱི་མརྒོ་པ་དེ་ཤ མོཀྵ་རཀྵི་ཏ། ཀ་ལྱཱ་ཎ་བྷ་དྲ། བྷ་ཛི་ཏ་པྲ་བྷཱ་བ། ཨ་མྲྀ་ཏ་ཝརྨ། པྲ་བྷཱ་ཀ་ར་སེ་ན། ཨ་དཱི་ཏྱ་སེ་ན། མརྒོ་པ་དེ་ཤ སཾ་གྷ་སེ་ན། ཤཱི་ལ་དཱ་ས། ཡ་ཤ་དཱ་ས ༑ བུངྔྷ་དཱ་ས། ཤཱིཀྵ་བྷ་དྲ། གུ་ཎ་སོ་མ། ཨ་ཤོ་ཀ་མི་ཏྲ། ཤུཀླ་མི་ཏྲ། ཤཱཀྱ་མི་ཏྲ་སྟེ་ཡུ་གུར་གྱི་དགེ་བཤེས་ཉི་ཤུའོ། ། ( ¡¶ ཞ

¡· + དེ་ནས་ཀ་མིལ་གྱི་སློབ་དཔོན་ཤཱི་ལ་མི། ) དེ་ལ་བོད་ཡུལ་དབུས་ཀྱི་སློབ་དཔོན་དགེ་བའི་བཤེས་གཉེན་སངས་རྒྱས་འབུམ་གྱིས་གསན་པ་ལས་ཆུ་མོ་བྱའི་ལོ་ཟླ་བ་བཞི་པའི་ཚེས་བཅུ་དྲུག་ནས་བརྩམས་ནས་ཟླ་བ་གཉིས་ཀྱི་བར་དུ་ ( ¡¶ ཞ ¡· + བདག་དང་ ) འདུལ་བ་འཛིན་པ་ཆོས་ཀྱི་མགོན་པོ་ལ་སོགས་པ་འགས་འདུལ་བ་ ( ¡¶ ཞ ¡· + ལུང་ ) ཡོངས་སུ་རྫོགས་པ་ཐོས་སོ།། །།རྡོ་རྗེ་འཆང༌། རྡོ་རྗེ་སྙིང་པོ། ཀླུའི་མཁའ་འགྲོ་མ། སློབ་དཔོན་ཉི་མ་སྦས་པ། བྷཾ་ག་ལ་པ། མངོན་ཤེས་ཅན། རྡོ་རྗེ་གདན་གྱི་ཀྲྀཥྞ་པ། འགོས་ལོ་ཙཱ་བ། རྟ་ནག་གི་མོ་ཡུ་སྒོམ་ཐུང༌། དབུས་པ་སྒོམ་ཆེན། ཞང་སྤང་ཁང་བ། སློབ་དཔོན་དབང་རིན། སློབ་དཔོན་ཤཱཀྱ་རྡོ་རྗེ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས། མ་ཧཱ་མཱ་ཡཱའི་འགྲེལ་པ་སློབ་དཔོན་ཤཱནྟི་པས་མཛད་པའི་ཡོན་ཏན་ལྡན་མ། ཀྲྀཥྞ་པས་མཛད་པའི་དྲན་པ་མ་རྣམས་ཐོས་སོ།། །།པཎྜི་ཏ་ཨ་བྷ་ཡ། ཙཱ་མི་ལོ་ཙཱ་བ། སྟེངས་པ་ལོ་ཙཱ་བ། ཤེལ་དཀར་ལོ་ཙཱ་བ། ཤེས་རབ་སེང་གེ རྒྱ་རྣལ་འབྱོར། ཁམས་པ་ཤཱཀྱ་རྡོ་རྗེ་ལས་བརྒྱུད་ནས ༑ སློབ་དཔོན་སངས་རྒྱས་འབུམ་ལས། དུས་ཀྱི་འཁོར་ལོའི་རྒྱུད་ཕྱི་མ་ཐོས་ སོ ༑ ༑ དགེ་བའི་བཤེས་གཉེན་ཐམས་ཅད་མཁྱེན་པ་དང༌། ལྷ་ས་དན་འབག་གི་ཆོས་ཀྱི་མགོན་པོ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་ཕྱག་ན་རྡོ་རྗེ་དབང་བསྐུར་བའི་རྒྱུད་ཐོས་སོ། །སངས་རྒྱས་བསམ་གཏན་པ་ ¡Ã བཅུ་གཉིས ( ¡¶ ཞ ¡· ཚུལ་ཁྲིམས་ ) ། ཝཱ་ར་ཎཱ་སཱིའི་སློབ་དཔོན་རྡོ་རྗེ་གོ་ཆ། ཛ་ཡ་སེ་ན། ཛ་མ་ཏ་ཐཱ། ནོར་བུ་གླིང་པ་བདེ་བའི་རྡོ་རྗེ། ཨུརྻན་པ། སངས་རྒྱས་ཞི་བ། ཁ་ཆེ་ཤྲཱདྡྷཱ་ཀ་ར། ཇོ་བོ་རིན་ཆེན་བཟང་པོ། དཔལ་གྱི་དབང་ཕྱུག ཇོ་བོ་གོང་གནས་པ། ཇོ་བོ་ལྷ་བཙུན། གདོང་སྔོན་པ། ཇོ་བོ་དགེ་བསྙེན། ཁུང་ཕྱག་པ། ཁྱུང་དངོས་གྲུབ། གཡག་སྡེ་པ་དབང་རིན། ཏིང་ངེ་འཛིན་དཔལ་བཟང་པོ། སློབ་དཔོན་རྔོག་རྣམས་ལས་བརྒྱུད་ནས ༑ སློབ་དཔོན་སངས་རྒྱས་འབུམ་ལས་དོན་ཡོད་ཞགས་པའི་ཆོ་ག་ཞིབ་མོའི་རྟོག་པ་ཐོས་སོ།།

།།ཀྲྀཥྞ་པཎྜི་ཏ་ནག་ཚོ་ལོ་ཙཱ་བ། སྦུག་སྟོན་རྒྱ་གར་རྒྱལ་པོ། སྦུག་སྟོན་ཆུང་བ། སྒང་རིན་ཆེན་རྡོ་རྗེ། གཟེ་བ་བློ་ལྡན་སེང་གེ གཟེ་བ་དོན་གྲུབ་སེང་གེ དེའི་སྲས་བྱང་ཆུབ་མགོན་པོ། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་ཀུ་རུ་ཀུལླེའི་རྟོག་པ་ལྔ་ཐོས་སོ། །སངས་རྒྱས་ནས། བླ་མ་བ་རི་བའི་བར་འདྲ། དེ་ནས་བླ་མ་མར་སྟོན། དན་འབག་གི་གཉན་སྟོན་གྲགས་རྒྱལ། དེའི་དབོན་པོ་གཉན་སྟོན་རིན་ཆེན་གྲགས། གནས་བརྟན་དཀོན་སེང་ ༑ དེའི་སྲས་སློབ་དཔོན་ལྡོག་ལས་བརྒྱུད་པ་དང༌། ཡང་པཎྜི་ཏ་འབུམ་ཕྲག་གསུམ་པ་དང༌། གན་པ་ནས་བརྒྱུད་དེ་འོངས་པ། སློབ་དཔོན་སངས་རྒྱས་འབུམ་ལས་སྟོང་ཆེན་མོ་རབ་ཏུ་འཇོམས་མ། རྨ་བྱ་ཆེན་མོ། སོ་སོར་འབྲང་བ་ཆེན་མོ། བསིལ་བའི་ཚལ་ཆེན་མོ། གསང་སྔགས་རྗེས་སུ་འཛིན་པ་ཆེན་མོའི་མདོ་རྣམས་ཐོས་སོ། །ཇོ་བོ་རིན་ཆེན་བཟང་པོ་དང༌། ལོ་ཆུང་ལེགས་པའི་ཤེས་རབ་ལས་བྱུང་བ ༑ བླ་མ་འགའ་ཞིག་བརྒྱུད་པའི་མཐར། གཙང་ཁང་གི་ཁྲི་སྟོན་མཁན་པོ་གནས་རྙིང་པ། སློབ་དཔོན་ཆོས་ཀྱི་འོད་ཟེར་ལས་བྱུང་བ། སློབ་དཔོན་སངས་རྒྱས་འབུམ་ལས ༑ འཇམ་པའི་དཔལ་ནམ་མཁའ་ལྟར་ཡངས་ཤིང་དྲི་མ་མེད་པའི་དཀྱིལ་འཁོར་དུ་དབང་བསྐུར་བ་ཞུས་ནས་དེའི་སྒྲུབ་པའི་ཐབས་ཀྱང་ཐོས་སོ། །རྡོ་རྗེ་འཆང༌། རྡོ་རྗེ་སྙིང་པོ། ཡེ་ཤེས་ཀྱི་མཁའ་འགྲོ་མ། སློབ་དཔོན་ཀླུ་སྒྲུབ། མ་ཏཾ་གི ཏི་ལོ་པ། ནཱ་རོ་པ། མར་པ་ལྷོ་བྲག་པ། རྔོག་ཆོས་ཀྱི་རྡོ་རྗེ། སྲས་མདོ་སྡེ། རང་པཱུ་གོང་པ། དེ་གཉིས་ལ་ཡུལ་ལ་སྟོད་གཅུང་པའི་གྲོག་ར་སྲམ་ཕུག་པས་ཞུས། མངའ་རིས་ཀྱི་སྟོན་པ་དཀོན་མཆོག་འབར། རྒྱང་མཁར་ངོ་དམར་གྱི་མཁན་པོ་ཚུལ་ཁྲིམས་སྐྱབས། གདན་ས་མཁན་པོ་ཕག་སྐྱབས། རྒྱང་རོ་གསེར་སྡིངས་ཀྱི་གྲུབ་ཐོབ་སྟོན་གཞོན། མ་ངག་དགེ་སྡིངས་པ་སློབ་དཔོན་ཆོས་ཀྱི་འོད་ཟེར་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་རྡོ་རྗེ་གུར་རིགས་བསྡུས་ཀྱི་དཀྱིལ་འཁོར་ཆེན་པོར་དབང་བསྐུར་བ་ཞུས་ནས་དེའི་སྒྲུབ་པའི་ཐབས་ཀྱང་ཐོས་སོ།

།སངས་རྒྱས་གྲུབ་པའི་སློབ་དཔོན་སྙིང་པོའི་ཞབས། ཛེ་ཏཱ་རི། བྱང་ཆུབ་བཟང་པོ། ཏིང་ངེ་འཛིན་བཟང་པོ། རྡོ་རྗེ་གདན་པ། བ་རི་ལོ་ཙཱ་བ། མཆིམས་བརྩོན་འགྲུས་སེང་གེ རྒྱ་ཞང་ཕུག་པ། བལ་པོ་དབང་ཕྱུག་མགོན་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་ཚེ་དཔག་མེད་ལྷ་དགུའི་དཀྱིལ་འཁོར་དུ་ཚེ་དབང་ཞུས་ནས་ཚེ་དཔག་མེད་ཀྱི་གཟུངས། སློབདཔོན་ཛེ་ཏཱ་རིས་མཛད་པའི་སྒྲུབ་པའི་ཐབས་འཆི་མེད་རྔ་སྒྲའི་རྒྱལ་པོའི་གཟུངས་རྣམས་ཐོས་སོ། །འཇམ་དཔལ། སློབ་དཔོན་སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། ཀུན་དགའ་སྙིང་པོ། ཐ་ག་ན་ཤཱནྟི་པ། ཤྲཱདྡྷཱ་ཀ་ར། ཇོ་བོ་རིན་ཆེན་བཟང་པོ། སྐྱང་པ་ཆོས་ཀྱི་བློ་གྲོས། སེ་སྟོན་སྐྱབས་སེ། སྲ་པོ། རོང་པ་དཀོན་མཆོག་མཁར། སྟོན་པ་དབང་རིན། སློབ་དཔོན་ཤཱཀྱ་རྡོ་རྗེ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས། ཡེ་ཤེས་ཞབས་ཀྱི་རྗེས་སུ་འབྲང་བ། གསང་བ་འདུས་པ་རྩ་བའི་རྒྱུད་དང༌། སློབ་དཔོན་ཤཱནྟི་པས་མཛད་པའི་འགྲེལ་པ་སྙིམ་པའི་མེ་ཏོག སློབ་དཔོན་དྲི་མེད་སྦས་པས་མཛད་པའི་ལེའུ་བཅུ་བདུན་གྱི་འགྲེལ་པ། དེ་ཉིད་ཀྱི་སློབ་མ། སློབ་དཔོན་ཟླ་བའི་འོད་ཀྱིས་མཛད་པའི་ལེའུ་བཅོ་བརྒྱད་པའི་འགྲེལ་པ་སྟེ་རྒྱན་ཞེས་བྱ་བར་གྲགས་པ་དང༌། སློབ་དཔོན་ཙེ་ལུ་པས་མཛད་པའི་འགྲེལ་པ་རིན་པོ་ཆེའི་ལྗོན་ཤྀང་ཞེས་བྱ་བ། ཡེ་ཤེས་ཞབས་ཀྱི་རྗེས་སུ་འབྲང་བ་སྤྱིའི་དཀྱིལ་འཁོར་གྱི་ཆོ་ག་ཞེས་བྱ་བ་དང༌། སྒྲུབ་པའི་ཐབས་ཀུན་ཏུ་བཟང་པོའི་འགྲེལ་པ་སློབ་དཔོན་ཐ་ག་ནས་མཛད་པ་དང༌། །གསང་བ་འདུས་པའི་སྒྲུབ་པའི་ཐབས་སློབ་དཔོན་སྨན་པའི་ཞབས་ཀྱིས་མཛད་པ་དངོས་གྲུབ་འབྱུང་བ་ཞེས་བྱ་བ་རྣམས་ཐོས་སོ།། །།བླ་མ་རྗེ་བཙུན་ཟ་ལུང་གི་དགེ་བཤེས་སྡེ། སློབ་དཔོན་ ཁམས་པ་ལས་བརྒྱུད་ནས། སློབ་དཔོན་སངས་རྒྱ་འབུམ་ལས་བརྟག་གཉིས་ཀྱི་འགྲེལ་པ། སློབ་དཔོན་མི་ཐུབ་ཟླ་བས་མཛད་པ་ཀུ་མུ་ཏི་ཐོས་ལ་སྔོན་བླ་མ་ཆོས་རྗེ་ལས་ཀྱང་ཐོས་སོ།།

།།སློབ་དཔོན་པདྨ་ཆུང་བ། ངག་གི་དབང་ཕྱུག་གྲགས་པ། དེ་ཝ་པ། ཀྵི་ཏི་གརྦྷ། ཁུ་ལོ་ཙཱ་བ། རོང་པ་མགར་དགེ་འགོས་སྟོན་ཁྲི་བཟང༌། སློབ་དཔོན་དབང་ཚུལ། མཁན་པོ་དབང་རིན། སློབ་དཔོན་ཁམས་པ་ནས་བརྒྱུད་ནས། སློབ་དཔོན་སངས་རྒྱས་འབུམ་ལས་བརྟག་གཉིས་ཀྱི་འགྲེལ་པ་པདྨ་ཅན་ཐོས་སོ། ། སློབ་དཔོན་ཤཱནྟི་པ། ལོ་ཙཱ་བ་རིན་ཆེན་གྲགས་པ། འགུར་མོ་པ། གཙང་ནམ་མཁའ་སྟོན་པ་ཐུབ་པ། སློབ་དཔོན་དབང་རིན། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་མུ་ཏིག་ཕྲེང་བ་ཐོས་སོ། །སློབ་དཔོན་ཤཱནྟི་པ། ལོ་ཙཱ་བ་རིན་ཆེན་གྲགས་པ། འགུར་མོ་བ། བྲམ་ཟེ་ནག་པོ་ཞབས། འགོས་ལོ་ཙཱ་བ། རྟ་ནག་པ་སྒོམ་ཐུབ། ཤབ་པ་དགེ་བྱང༌། ཞང་སྤང་ཁང་པ། འཁུན་སྟོན་གཞོན། སློབ་དཔོན་དབང་རིན། སློབ་དཔོན་བ་རི་བ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་རིན་པོ་ཆེའི་ཕྲེང་བ་ཐོས་སོ།། །།བླ་མ་འགོས་ལོ་ཙཱ་བ་ལས་བྱུང་ བ ༑ སློབ་དཔོན་ལྡོག་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་བརྟག་གཉིས་ཀྱི་འགྲེལ་པ་དྲན་པའི་འབྱུང་གནས་ཐོས་སོ།། །།སློབ་དཔོན་མི་ཐུབ་ཟླ་བ་དང༌། སློབ་དཔོན་ཨ་བྷ་ཡཱ་ཀ་ར་ནས་བརྒྱུད་དེ་འོངས་པ། སློབ་དཔོན་ཁམས་པ་ལས་གསན་པའི་རྩ་རྒྱུད་ཀྱི་འགྲེལ་པ། རིན་པོ་ཆེའི་ཚོགས་དང༌། ཏ་ཐཱ་ག་ཏ་རཀྵི་ཏས་མཛད་པའི་རྒྱུད་ཀྱི་འགྲེལ་པ་གཉིས་ཀའི་བཤད་སྦྱར་ཞེས་བྱ་བ་དང༌། ཡང་སློབ་དཔོན་དཔལ་ལྡན་གྲགས་པས་མཛད་པ་རྩ་རྒྱུད་ཀྱི་འགྲེལ་པ་དང༌། དཔའ་བོ་ཡིད་དུ་འོང་བའི་དཀའ་འགྲེལ་ཞེས་བྱ་བ་དང༌། ཡང་མི་ཐུབ་ཟླ་བས་མཛད་པའི་ཡི་གེ་བདུན་པའི་སྒྲུབ་པའི་ཐབས་ཞེས་བྱ་བ་དང༌། ཨ་བྷ་ཡཱ་ཀ་རས་མཛད་པའི་བདེ་མཆོག་གི་དཀྱིལ་འཁོར་གྱི་སྒྲུབ་པའི་ཐབས་འཁྲུལ་སྤོང་ཞེས་བྱ་བ་རྣམས་སློབ་དཔོན་སངས་རྒྱས་འབུམ་ལས་ཐོས་སོ། །སློབ་དཔོན་དྲིལ་བུ་པ། སློབ་དཔོན་ཟླ་བ་པ ༑ ཛཱ་ལནྡྷ་ར། ནག་པོ་པ། དགེ་བའི་མགོན་པོ། ཏི་ལོ་པ། ནཱ་རཽ་པ། ཕམ་ཐིང་པ་སྐུ་མཆེད།

བླ་མ་མར་སྟོན་ཆོས་ཀྱི་བློ་གྲོས། གཟེ་བ་བློ་ལྡན། གཟེ་བ་དོན་གྲུབ་སེང་གེ གཟེ་བ་བདེ་མཆོག་རྡོ་རྗེ། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་སློབ་དཔོན་ལྭ་བ་པས་མཛད་པའི་རྩ་རྒྱུད་ཀྱི་འགྲེལ་པ་སྒྲུབ་པའི་ཐབས་ཀྱི་གཏེར་ཞེས་བྱ་བ་དང༌། སློབ་དཔོན་ཨཱརྱ་དེ་ཝས་མཛད་པའི་རྡོ་རྗེ་མཁའ་འགྲོའི་བསྡུས་དོན་གྱི་འགྲེལ་པ། སློབ་དཔོན་ཛཱ་ལནྡྷ་རས་མཛད་པའི་འཁོར་ལོ་སྡོམ་པའི་དེ་ཁོ་ན་ཉིད་གྲུབ་པ་དང༌། སློབ་དཔོན་དཔག་མེད་རྡོ་རྗེས་མཛད་པའི་ལྷན་ཅིག་སྐྱེས་པའི་དེ་ཁོ་ན་ཉིད་སྣང་བ། སློབ་དཔོན་དགེ་བའི་མགོན་པོས་མཛད་པའི་རྣལ་འབྱོར་གྱི་གཏུམ་མོ་དང༌། སློབ་དཔོན་ཀུ་ས་ལི་པས་མཛད་པ། སྙིང་པོའི་དེ་ཁོ་ན་ཉིད་སྣང་བ་དང༌། སློབ་དཔོན་འཇིགས་མེད་གྲགས་པས་མཛད་པ་ལྷན་ཅིག་སྐྱེས་པའི་སྣང་བ་རྣམས་དང༌། རྡོ་རྗེ་ཕག་མོ་ལྷ་ལྔའི་སྒྲུབ་ཐབས་དྲིལ་བུ་པས་མཛད་པ་དང༌། ཕག་མོ་དཀར་མོའི་སྒྲུབ་ཐབས་དྲིལ་བུ་པས་མཛད་པ་དང༌། རྡོ་རྗེ་གནོད་མཛེས་ཀྱི་སྒྲུབ་ཐབས་པྲཛྙཱ་རཀྵི་ཏས་མཛད་པ་དང༌། ཡི་གེ་བདུན་པའི་སྒྲུབ་ཐབས་མཻ་ཏྲཱི་པས་མཛད་པ་དང༌། རྡོ་རྗེ་ཕག་མོའི་སྒྲུབ་ཐབས་ནཱ་རོ་པས་མཛད་པ་དང་ ༑ ཀ་ན་ཀ་ཤྲཱིས་མཛད་པའི་དཔའ་བོ་དྲུག་གི་སྒྲུབ་ཐབས་དང༌། ཡང་འཁོར་ལོ་སྡོམ་པའི་འཆི་བ་བསླུ་བའི་སྒྲུབ་ཐབས་པྲཛྙཱ་རཀྵི་ཏས་མཛད་པ་རྣམས་ཏེ་ནམ་མཁའ་ལྡིང་གི་སྒྲུབ་ཐབས་རྣམས་ཐོས་སོ། །ཡང་སློབ་དཔོན་དྲིལ་བུ་པས་མཛད་པར་གྲགས་པ་རིམ་ལྔའི་འགྲེལ་པ་དང༌། མཁའ་འགྲོ་མ་ཀུན་སྤྱོད་ཀྱི་འགྲེལ་པ་ཏ་ཐཱ་ག་ཏ་རཀྵི་ཏས་མཛད་པ་དང༌། སློབ་དཔོན་ཀ་ལི་ཀ་པས་མཛད་པ་རྡོ་རྗེ་མཁའ་འགྲོའི་སྒྲུབ་པའི་ཐབས་དང༌། བྲམ་ཟེ་ནག་པོ་པས་མཛད་པའི་ཡི་གེ་བདུན་པའི་སྒྲུབ་པའི་ཐབས་དང༌། ¡Ã པྲཛྙཱ་ ( ¡¶ ཞ ¡· ཛྙ་ན་ ) བྷ་དྲས་མཛད་པའི་རྡོ་རྗེ་ཕག་མོའི་སྒྲུབ་པའི་ཐབས་དང༌། པཎྜི་ཏ་མ་ན་ཤྲཱིས་མཛད་པའི་དཔའ་བོ་གཅིག་པ་ལུས་ཀྱི་དཀྱིལ་འཁོར་དང་བཅས་པའི་སྒྲུབ་པའི་ཐབས་དང༌།

སློབ་དཔོན་བྲམ་ཟེ་བི་ཀཱ་རས་མཛད་པའི་རྗེ་བཙུན་ཧེ་རུ་ཀའི་སྒྲུབ་ཐབས་མདོར་བསྡུས་པ་དང༌། བྱང་ཆུབ་སེམས་དཔའ་ཕྱག་ན་རྡོ་རྗེས་མཛད་པ་བདེ་མཆོག་གི་སྒྲུབ་པའི་ཐབས། དེ་ཁོ་ན་ཉིད་ཀྱི་སྙིང་པོ་ཞེས་བྱ་བ་རྣམས་ཐོས་སོ།། །།སངས་རྒྱས་དང༌། བྱང་ཆུབ་སེམས་དཔའ་བློ་གྲོས་རིན་ཆེན། ས་ར་ཧ། ཀླུ་སྒྲུབ། ཀླུའི་བྱང་ཆུབ། ཛེ་ཏཱ་རི། རྡོ་རྗེ་གདན་པ་ཆེ་བ། ཆུང་བ། བླ་མ་བ་རི་བ། རྗེ་ས་སྐྱ་པ། རྟ་སྟག་སོ་བོ། གཟེ་བ་དོན་གྲུབ་ཡེ་ཤེས། བླ་མ་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས། ཛམྦྷ་ལའི་མཚན་བརྒྱ་རྩ་པ་གཟུངས་དང་བཅས་པ་དང༌། དེའི་འགྲེལ་པ་སློབ་དཔོན་མི་བསྐྱོད་རྡོ་རྗེས་མཛད་པ་ཐོས་སོ།། །།སློབ་དཔོན་ཀླུ་སྒྲུབ། མ་ཏང་གི་སྤྱོད་མཛད་ཆོས་ཀྱི་རྡོ་རྗེ། ལྷའི་རིགས་ཀྱི་བློ་གྲོས། ནག་པོ་པ། ཌ་མ་རུ་པ། ཨ་བ་དྷཱུ་ཏཱི། ག་ཡ་དྷ་ར། འགོས་ལོ་ཙཱ་བ། རྟ་ནག་པ་སྒོམ་ཐུང༌། ཞང་པ་ཁང་པ། འཁུན་སྟོན་གཞོན། རི་ལུང་ཕུག་པ་དཀོན་མཆོག་འབར། སློབ་དཔོན་དབང་རིན། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་རྡོ་རྗེ་གུར་གྱི་འགྲེལ་པ། སློབ་དཔོན་ལྷའི་རིགས་ཀྱི་བློ་གྲོས་ཀྱིས་མཛད་པ་དང༌། རྡོ་རྗེ་གུར་ལེའུ་ལྔའི་འགྲེལ་པ་རྒྱལ་པོ་ཨིནྡྲ་བྷཱུ་ཏིས་མཛད་པ་ཐོས་སོ།། །།ཡང་སློབ་དཔོན་ཁམས་པ་ལས་བརྒྱུད་ནས། གསང་བ་འདུས་པའི་རྒྱུད་ཕྱི་མའི་འགྲེལ་པ། ནཱ་རོ་པས་མཛད་པར་གྲགས་པ་དང༌། ལྷ་མོ་བཞིས་ཞུས་ཀྱི་འགྲེལ་པ། སློབ་དཔོན་ཡེ་ཤེས་སྙིང་པོས་མཛད་པ། ཇོ་བོ་སྨྲྀ་ཏིས་བསྒྱུར་པ་ཐོས་སོ།། །།ཇོ་བོ་རྗེ། ནག་ཚོ་ལོ་ཙཱ་བ། རོང་པ་ཕྱག་སོར་བ། སྤེན་ཕུག་པ། ཞང་ཡེ་ཤེས་རྒྱལ་མཚན། གཟེ་བ་དོན་གྲུབ་ཡེ་ཤེས། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས། དམ་ཚིག་གསུམ་བཀོད་པའི་སྒྲུབ་པའི་ཐབས། སློབ་དཔོན་ཀ་རནྡྷིས་མཛད་པ་རྔོག་གིས་བསྒྱུར་བ་ཐོས་སོ།། །།རྡོ་རྗེ་འཆང༌། ཕྱག་ན་རྡོ་རྗེ། ཡེ་ཤེས་མཁའ་འགྲོ་མ།

སློབ་དཔོན་ཉི་མའི་སྙིང་པོ། མཁའ་འགྲོ་མ་བྷ་མ་ན་ར། དཔལ་ཀུ་ཏུ་རཱུ་པ། གྲུབ་ཐོབ་ཀ་རོ་པ། ཀོར་ནི་རཱུ་པ། ཉང་སྟོན་རྡོ་རྗེ་ཡེ་ཤེས། གཞུ་པ་གཉེན་པ། ཁ་རག་གཙང་སྟོན། སྤྲུལ་སྐུ་རྒྱན་ཞིག དགེ་བཤེས་སྟོན་གཟུངས། སློབ་དཔོན་མགོན་པོ་དཔལ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས། དེ་བཞིན་གཤེགས་པ་ཐམས་ཅད་ཀྱི་ལྷན་ཅིག་སྐྱེས་པ་བསམ་གྱིས་མི་ཁྱབ་པའི་རྒྱུད་དང༌། རྙོག་པ་མེད་པའི་རྒྱུད། རབ་ཏུ་མི་གནས་པ་བསྟན་པའི་རྒྱུད། དེ་བཞིན་གཤེགས་པ་ཐམས་ཅད་ཀྱི་གསང་བ་གཉིས་སུ་མེད་པའི་རྒྱུད། མཚན་ཡང་དག་པར་བརྗོད་པ་རྣམས་ཐོས་སོ

༑༑ ༑༑ ཇོ་བོ་རྗེ་དང༌། བྷ་དནྟ་དང༌། གཉོས་ལོ་ཙཱ་བ་ནས་བརྒྱུད་ནས། ཀ་བ་ཇོ་འབུམ་དང༌། གཉི་མོ་བ་སེང་གེ་རྒྱལ་མཚན་ལས། སློབ་དཔོན་སངས་རྒྱས་འབུམ་གྱིས་གསན་པའི་རྩ་ལྟུང་རྒྱ་ཆེར་འགྲེལ་པ་ཐོས་སོ།། །།སངས་རྒྱས་བྱམས་པ། ཐོགས་མེད། དབྱིག་གཉེན། བུདྡྷ་པ་ལི་ཏ། བུདྡྷཱ་ཛྙཱ་ན། མར་མེ་མཛད་བཟང་པོ། དྲི་མེད་སྦས་པ། རིན་ཆེན་རྡོ་རྗེ། ཤཱནྟི་པ། ཛྙཱ་ན་ཤྲཱི། གཉགས་ལོ་ཙཱ་བ། ཤཱཀྱ་བློ་གྲོས། དྭགས་ཁྱུང་གཉིས། ལྷ་རྗེ་ཁྱེམ་པ། སོ་ཆོས་ཤེ ལྷོ་པ་ཀུན་མཁྱེན། ཆོས་ཀྱི་བློ་གྲོས། སློབ་དཔོན་རིན་ཆེན་བཟང་པོ་ལས་གསན་ནས་བརྒྱད་སྟོང་པའི་འགྲེལ་པ། སློབ་དཔོན་ཤཱནྟི་པས་མཛད་པའི་སྙིང་པོ་མཆོག ཉི་ཁྲིའི་འགྲེལ་པ་དག་ལྡན་དང༌། ཡང༌། ཨ་བྷ་ཡ། ཤུད་པོ་ལོ་ཙཱ་བ། སོ་ཆོས་ཤེ་དར་མ་སེང་གེ ཆོས་ དཔལ ༑ རིན་བཟང་ལས་བརྒྱུད་ནས། བརྒྱད་སྟོང་པའི་འགྲེལ་པ་ཨ་བྷ་ཡ་ཀ་རས་མཛད་པ་གནད་ཀྱི་ཟླ་ཟེར་རྣམས་ཐོས་སོ།། །།ཇོ་བོ་རྗེ། འབྲོམ་སྟོན་པ། རིན་ ཆེན་གསལ། ཡོན་ཏན་གྲགས། རྡོ་རྗེ་འབུམ། རྣམ་མཁྱེན། སློབ་དཔོན་ཆོས་ མགོན་པོ་ལས་བརྒྱ྄ུད་ནས། སློབ་དཔོན་སངས་རྒྱས་འབུམ་ལས་ཆེད་དུ་བརྗོད་པའི་ཚོམས་ཀྱི་འགྲེལ་པ། ཉན་ཐོས་ཀྱི་སློབ་དཔོན་ཆེན་པོ། པྲཛྙཱ་ཝརྨ་ཞེས་བྱ་བས་ཐོས་ སོ ༑ ༑ སློབ་དཔོན་ཐམས་ཅད་མཁྱེན་པའི་བཤེས་གཉེན་ལས་བརྒྱུད་ནས། སློབ་དཔོན་སྟོན་ཆོས་ལས་གསན་པ། ཤེས་རབ་སྙིང་པོའི་འགྲེལ་པ་ཀ་མ་ལ་ཤཱི་ལས་མཛད་པ་ཐོས་སོ། །སློབ་དཔོན་སྟོན་ཆོས་ལས་གསན་པ། སངས་རྒྱས་རྗེས་དྲན་གྱི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཐོས་སོ། །ཡང་ལྷ་སའི་སློབ་དཔོན་ལྡོག་ལས་གསན་པའི་ཚུལ་གསུམ་གྱི་སྒྲོན་མ་ཡང་ཐོསསོ། །ཡང་སློབ་དཔོན་ཆོས་སྟོན་ལས་གསན་པའི་སཱ་ལུ་ལྗང་པ་དང༌། རྡོ་རྗེ་གཅོད་པའི་འགྲེལ་པ་སློབ་དཔོན་ཀ་མ་ལ་ཤཱི་ལས་མཛད་པ་ཐོས་སོ།། །།སངས་རྒྱས། འཇམ་དཔལ། སློབ་དཔོན་སངས་རྒྱས་གསང་བ། ཡན་ལག་མེད་པའི་རྡོ་རྗེ། པཎྜི་ཏ་གྲུབ་པའི་རྡོ་རྗེ

༑ འཇམ་པའི་ང་རོ། དཔེ་མེད་རྡོ་རྗེ། སངྒི་རྡོ་རྗེ། ཁུ་ཡུག་རྡོ་རྗེ། པདྨའི་ཆུང་ངུ་ཞབས ༑ བུདྡྷ་གུཔྟ། དབས་མཉྫུ་ཤྲཱི་དྷརྨ་ཀཱིརྟི། སུམ་སྟོན་ཞུང་བུ་སྟོན་པ། དོན་སྨན་གཡུང་དྲུང་སྙིང་པོ། ཕྱུག་མཚམས། ལྷ་སྙིང་པོ། ཇོ་བོ་ཕ་རྒན། ཁམས་ཀྱི་སུམ་སྐེ་ནག བོངས་བྱིན་ཆུང༌། ར་ཤགས་ཟླ་བ་གཉན། མཆིམས་ཞང་བཙུན། ཕྱུག་མཚམས ༑ མཆིམས་པ། རྗེ་གདོང་སྔོན་པ། ཕར་བན། མཁན་པོ་གཡག་སྡེ་བ་དབང་རིན ༑ ཏིང་ངེ་འཛིན་དཔལ་བཟང་པོ། སློབ་དཔོན་ཇོ་སྲས་རྡོག་བྱའུ་རྒྱལ་ལས་ བརྒྱུད་ནས། རྣམ་པར་སྣང་མཛད་མངོན་པར་བྱང་ཆུབ་པའི་འགྲེལ་པ། སློབ་དཔོན་སངས་རྒྱས་གསང་བས་མཛད་པ་ཐོས་སོ།། །།སངས་རྒྱས། རྒྱལ་པོ་གྲགས་ པ ༑ སློབ་དཔོན་དུས་འཁོར་ཞབས་ཆེ་བ། ཆུང་བ། ཁ་ཆེ་ཟླ་བ་མགོན་པོ། ལྷ་རྗེ་ དཀོན་མཆོག་བསྲུངས། སྒྲོ་སྟོན་གནམ་ལ་བརྩེགས། བླ་མ་ཡུ་མོ་བ། སྲས་དར་མ་ དབང་ཕྱུག སེ་འཇམ། ལྷོ་པ་ཐམས་ཅད་མཁྱེན་པ། སློབ་དཔོན་ལྷ་པ་ལས་བརྒྱུད་ནས ༑ སློབ་དཔོན་སངས་རྒྱས་འབུམ་ལས། འཇམ་དཔལ་མཚན་བརྗོད་ཕན་ཡོན་དང་བཅས་པའི་འགྲེལ་པ། སློབ་དཔོན་དུས་འཁོར་ཞབས་ཀྱིས་མཛད་པར་གྲགས་ པ ༑ ཨ་བྷ་ཡ་བཛྲ་དང༌། རྡོ་རྗེ་རྒྱལ་པོས་བསྒྱུར་བ་ཐོས་སོ།། །།ལྷོ་པ་ཀུན་ མཁྱེན་དང༌། སློབ་དཔོན་སྟོན་ཆོས་ལས་བརྒྱུད་ནས། ལེགས་པར་གྲུབ་པའི་སྒྲུབ་པའི་ཐབས་སློབ་དཔོན་བྱང་ཆུབ་མཆོག་གིས་མཛད་པ་དང༌། འདའ་ཀ་ཡེ་ཤེས་ཀྱི་འགྲེལ་པ་སློབ་དཔོན་པྲཛྙ་ས་མུ་དྲས་མཛད་པ་རྣམས་ཐོས་སོ། །བླ་མ་ས་སྐྱ་པ་ཡབ་སྲས་དང༌། ཟ་ལུང་གི་དགེ་བཤེས་ལྡེ་བ། སློབ་དཔོན་ཁམས་པ་ལས་བརྒྱུད་ནས། བ་རི་གསེར་ཆོས་སུ་གྲགས་པ་ཐོས་སོ། །ཕག་ལོ་ཟླ་བ་བརྒྱད་པའི་ཚེས་ཉི་ཤུ་བཞི་ དང་ལྔ་ལ། འཕགས་པ་འཇམ་དཔལ། སློབ་དཔོན་དགེ་བའི་བཤེས་གཉེན། སངས་རྒྱས་ཡེ་ཤེས་ཞབས། བླ་མ་ནཱ་རོ་པ། སློབ་དཔོན་ཤེས་རབ་བཟང་པོ། རབ་ཏུ་གསང་བ། པཎྜི་ཏ་སུ་བཛྲ། ལོ་ཙཱ་བ་ཤེལ་དཀར་ཆོས་ཀྱི་ཤེས་རབ། རྐང་དབང་ཕྱུག་བློ་གྲོས། མགར་རྡོ་རྗེ་སྙིང་པོ།

ཉང་སྟོན་ལྕེ་འབར། རལ་སྟོན་སྙིང་འབར། ཟླ་ཅོག སྐྱ་ཤོད་པ། ལུག་མགོ་བ། རྐྱང་པོ་དར་མ་གྲགས། ཁྲི་སྟོན། ཉང་སྟོད་ཀྱི་མཁན་པོ་གནས་རྙིང་པ། སློབ་དཔོན་ཆོས་ཀྱི་འོད་ཟེར་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་ནམ་མཁའི་དྲི་མེད་རིགས་བསྡུས་པའི་དབང་བསྐུར་བ་ཐོས་སོ། །ཚེས་ཉི་ཤུ་བདུན་དང༌། བརྒྱད་ལ་འཇམ་དཔལ། ཡེ་ཤེས་ཀྱི་མཁའ་འགྲོ་མ། སློབ་དཔོན་ལ་ལི་ཏ་བཛྲ། ཨ་མོ་གྷ་བཛྲ་ཆེ་བ། ཨ་མོ་གྷ་བཛྲ་ཆུང་བ། སྐྱོ་འོད་འབྱུང༌། གཙང་ཡང་དག་འབར། དེའི་སྲས་ཡང་དག་རྡོ་རྗེ། རྡོ་རྗེ་རྒྱལ་པོ། གཟེ་བ་དོན་གྲུབ་ཡེ་ཤེས། སློབ་དཔོན་ཁམས་པ་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་སྐྱོ་ལུགས་ཀྱི་རྡོ་རྗེ་འཇིགས་བྱེད་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་ཞུས་སོ། །ཟླ་བ་བཅུ་པའི་ཚེས་དགུ་དང༌། དགུ་ལྷག་ལྷག་པ་ལ། དཔལ་རྣམ་པར་སྣང་མཛད་ཆེན་པོ། ཕྱག་ན་རྡོ་རྗེ། བྱང་ཆུབ་སེམས་དཔའ་རྡོ་རྗེ་ཆོས། རྒྱལ་པོ་ཨིནྡྲ་བྷཱུ་ཏི་ཆེ་བ། ཨིནྡྲ་བྷཱུ་ཏི་བར་པ། བི་ན་ཤྲཱི། ཨིནྡྲ་བྷཱུ་ཏི་ཆུང་བ ༑ སློབ་དཔོན་ཀླུ་སྒྲུབ། ཀླུའི་བྱང་ཆུབ། ཆོས་ཀྱི་རྡོ་རྗེ། པདྨ་རྡོ་རྗེ། ཀུན་དགའ་སྙིང་པོ། པྲཛྙཱ་སིདྡྷིཿ ཤེས་རབ་བསྐྱངས། མུ་ཏི་དྷ་ཝརྨ། རབ་ཞི་བཤེས་གཉེན། ཤྲདྡྷཱ་ ཀ་ར། ཇོ་བོ་རིན་ཆེན་བཟང་པོ། པུ་རངས་ལོ་ཆུང༌། ཟངས་དཀར་འཕགས་པ་ཤེས་ རབ ༑ ལངས་སོ་སྟོན་ནག མགོ་འབུམ་གྲགས། མགོ་དངོས་གྲུབ་རྒྱལ་མཚན། ཆོས་ཀྱི་རྡོ་རྗེ། མགོ་དངོས་གྲུབ་མགོན་རྣམས་ལས་བརྒྱུད་ནས། སློབ་དཔོན་སངས་རྒྱས་འབུམ་ལས་དཔལ་མཆོག་རིགས་བསྡུས་ཀྱི་དཀྱིལ་འཁོར་དུ་དབང་བསྐུར་བ་ཐོས་ སོ ༑༑ ༑༑ ཚེས་བཅུ་དགུ་ལ། རྡོ་རྗེ་འཇིགས་བྱེད་ལྷ་བཅུ་བདུན་གྱི་སྒྲུབ་ཐབས། མཚན་མ་གྱེན་འགྲེང་གི་མན་ངག རྭ་ལ་སེམས་གཟུང་བའི་མན་ངག གཏོར་མའི་ཆོ་ ག་ལ་ལི་ཏས་མཛད་པ་རྣམས་ཐོས་སོ། །འཁྲུངས་ཡུལ་དབུས་ཏེ་གདུང་རུས་དཔེ། ཡབ་འོད་པོ་བཙན། ཡུམ་ཆུང་རྒྱན། སྲས་ཀྱི་མཁན་པོ་ཉ་ར་ཐང་པ་ཤེས་རབ་བྱང་

ཆུབ ༑ སློབ་དཔོན་ཤེས་རབ་མགོན། གསང་སྟེ་བ་དར་མ་དབང་ཕྱུག་ལས་བསྙེན་ པར་རྫོགས་སོ། །དགུང་སྙིང་ནི་བྱཱ་གྷྲའོ། །ཕྱི་རེས་ས་སྐྱར་འོངས་པའི་དུས་སུ། བླ་མ་རྒ་ལོ་ཙཱ་ལ་གླང་ལོ་དཔྱིད་ཟླ་ར་བ་ལ། དཔལ་ཨ་པ་རཱ་ཛི་ཏའི་སྒྲུབ་ཐབས་ཡན་ལག་དང་བཅས་པ་ཐོས་སོ། །གླང་ལོ་དགུན་ཟླ་ར་བ་ལ་སློབ་དཔོན་སྤྱིལ་ཕུ་བ་ལ། སློབ་དཔོན་བློ་བརྟན་གྱིས་མཛད་པའི་སུམ་ཅུ་པའི་འགྲེལ་པ་དང༌། སློབ་དཔོན་ ( ¡¶ ཞ ¡· + བཙུན་པ་ ) ངོ་བོ་ཉིད་མེད་པས་མཛད་པའི་མདོ་སྡེ་རྒྱན་གྱི་འགྲེལ་བཤད་ཐོས་སོ ༑ ༑ ས་ཕོ་སྟག་གི་ལོ་དཔྱ྄ིད་ཟླ་བ་འབྲིང་པོའི་ཡར་ངོ་ལ། སློབ་དཔོན་རྒ་ལོ་ལ་ཛངྒུ་ལའི་གཟུངས་སྒྲུབ་ཐབས་ཡན་ལག་དང་བཅས་པ་དང༌། པརྞ་ཤ་ཝ་རིའི་གཟུངས་སྒྲུབ་ཐབས་ཡན་ལག་དང་བཅས་པ་དང༌། རྒྱལ་མཚན་གྱི་རྩེ་མོའི་དཔུང་རྒྱན་གྱི་གཟུངས་སྒྲུབ་ཐབས་དང་བཅས་པ་ཐོས་སོ།། །།༄༅། ། ¡Ã སློབ་དཔོན་བསོད་ནམས་སེང་གེའི་སྤྱན་སྔར་འཕྲིན་དུ་ཞུ་བ་ ( ¡¶ ཞ ¡· འཕགས་པ་རིན་པོ་ཆེའི་གསུང་སྒྲོས་ཐོར་བུ་ ) བཞུགས། ༄༅། །ཨོཾ་སྭསྟི་སིངྔྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །བླ་མ་དམ་པ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤཻས་ཀྱི་ངོ་བོར་གྱུར་པ། ཆོས་ཀྱི་རྗེའི་ཞབས་ལ་གུས་པས་ཕྱག་འཚལ་ནས། ལྷག་པའི་བསམ་པ་རྣམ་པར་དག་པའི་མཐུས་འཕྲིན་དུ་ཞུ་བའི་ཡི་གེ་འདི་བྲི་བར་བྱའོ ༑ ༑ བསོད་ནམས་དང་ཡེ་ཤེས་ཀྱི་ཚོགས་ཕུལ་དུ་བྱུང་བ་བསགས་པས་ཆེ་བའི་ཡོན་ཏན་གྱིས་ཁྱད་པར་དུ་འཕགས་པའི་རྟེན་རྣམ་པར་དག་པར་སྐུ་འཁྲུངས་ནས། སྔོན་གྱི་སྨོན་ལམ་ལས་གྲུབ་པའི་མཐུས་བསླབ་པ་གསུམ་གྱིས་ལུས་ཡོངས་སུ་རྫོགས་པས་ཡང་དག་པའི་བླ་མ་རྒྱ་མཚོའི་གླིང་དུ། བློ་གྲོས་མི་ཟད་པའི་གྲུ་བོ་ཆེ། བརྩོན་པའི་དེད་དཔོན་གྱིས་བསྟན་པ་ལ་ཞུགས་ནས། ལེགས་པར་བཤད་པ་ནོར་བུའི་ཚོགས་ཡང་དག་པར་བླངས་ཏེ། ཡོན་ཏན་རིན་པོ་ཆེའི་རྒྱན་གྱིས་སྤྲས་པས་མཁས་པའི་སྐྱེ་བོའི་ཚོགས་ཟིལ་གྱིས་མནན་ནས།

དེ་དག་གི་ཡིད་རབ་ཏུ་འཕྲོག་པར་མཛད་པའི་སྐྱེས་བུ་ཆེན་པོ། ལྷ་དང་བཅས་པའི་འཇིག་རྟེན་གྱི་སྟོན་པ། སློབ་དཔོན་བསོད་ནམས་སེང་གེའི་སྤྱན་སྔར། ཤཱཀྱའི་དགེ་ཚུལ་རྡོ་རྗེ་འཛིན་པ་བློ་གྲོས་རྒྱལ་མཚན་དཔལ་བཟང་པོས། མངོན་པའི་ང་རྒྱལ་སྤངས་ཏེ་གུས་པའི་ཡིད་ཀྱིས་གསོལ་པ། འདིར་བླ་མ་ཆོས་ཀྱི་རྗེ་དམིགས་པ་མེད་པའི་ཐུགས་རྗེ་དང་མཁྱེན་ ( ¡¶ ཞ ¡· + བརྩེ་ ) རབ་ཏུ་ལྡན་པ་དེའང་འཇིག་རྟེན་གྱི་ཁམས་གཞན་དུ། སེམས་ཅན་གྱི་དོན་རྒྱ་ཆེ་བར་དགོངས་ནས་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར ༑ མངོན་པར་རྫོགས་པར་འཚང་རྒྱ་བར་ཞལ་གྱིས་བཞེས་ཏེ། རྣམ་པར་འཕྲུལ་ ( ¡¶ ཞ ¡· + པ་བསམ་གྱི་མི་ཁྱབ་ ) པའི་ཆོ་འཕྲུལ་སྣ་ཚོགས་པ་བསྟན་ནས་ཡོངས་སུ་མྱ་ངན་ལས་འདས་པའི་ཚུལ་བསྟན་ཏོ། །འོན་ཀྱང་ཆོས་ཀྱི་རྗེ་ཉིད་ཀྱི་ཞལ་ནས། ད་དུང་ཁྱེད་རྣམས་ཅིའི་སྒོ་ནས་ཀྱང་ལེགས་པར་འོངས་ཞེས་བཀའ་གནང་བ་དང༌། རྒྱལ་པོའང་སོ་ཟིན་ཅིང༌། རྒྱལ་ཁམས་བདེ་བར་ཡོང༌། སྐབས་དོན་ལ། ད་རེས་རྒྱལ་ པོས་ཐུགས་ལ་བཏགས་ནས་བནྡེ་དང༌། བོན་པོ་ལ་སོགས་པ་གནམ་མཆོད་པ་རྣམས་ལ་དམག་ཁྲལ་མེད་པར་སྡོད། དེའི་མགོ་གཉེར་དང་བནྡེ་ཐམས་ཅད་ས་སྐྱ་པ་ཤེས་སུ་ཆུག་གསུངས་པའི་ལུང་བྱོན། དེའི་འཇའ་ས་བསྐྱལ་ནས་མི་རྣམས་བརྩི་ བ་དང༌། སློབ་དཔོན་སྤྱན་འདྲེན་པའི་དོན་ལ་རྡོ་རྗེ་འབྲུག་མངག་པ་ཡིན། འདིར་ཆོས་ཀྱི་རྗེ་བཞུགས་པའི་དུས་ནའང་རྒྱལ་བུའི་ ¡Ã དོན་དུ་ ( ¡¶ ཞ ¡· དྲུང་དུ་ཡང་ཡང་ ) འབྱོན་དགོས་པ་དང༌། འཕྲལ་གྱི་བསོད་ནམས་ཀྱིས་གཡེངས་པས། ངེད་རང་གི་ཡིད་ཚིམས་པའི་ཆོས་འཆད་ཉན་གྱི་ལོང་མ་བྱུང་བས། ཁྱེད་ལས་ཆོས་ཀྱི་ལུང་མང་དུ་ལེན་པ་དང༌། བསྙེན་རྫོགས་ཀྱི་མཁན་སློབ་ཡ་གཅིག་ཞུ་བའི་དོན་དུ་སྤྱན་འདྲེན་པའི་གྲོས་བྱས་པས། ཆོས་རྗེ་པས་ཀྱང་འཐད་གསུངས་ནས། བཀའ་ཡིག་ཀྱང་བསྐུར་བ་ཡིན། ངེད་ཀྱིས་ཀྱང་ཞུ་ཡིག་ནན་བསྐུར་བ་ཡིན་པ་ལ་འབྱོན་དུ་མ་ཉན། ཆོས་རྗེ་པ་བཞུགས་པའི་ཚེ་བྱོན་ན་ཆོས་རྗེ་པ་ཡང་མཉེས་པར་ཡོང་བར་འདུག

གལ་ཏེ་སྐུ་གཤེགས་ནའང་ཁྱེད་བཞུགས་ན་བློ་བདེ་བསམས་ནས་སྤྱན་དྲངས་པ་ལགས ༑ རྐྱེན་ཅི་ཡིན་ནི་མ་ཤེས། ཁྱེད་མ་བྱོན་པ་དེ་ཡིན། དེ་ལ་ངེད་ཅུང་ཟད་ཡི་ཆད་པ་བྱུང༌། ད་དུང་ཆོས་ཀྱི་རྗེ་ནི་མི་བཞུགས། གཞན་སློབ་དཔོན་མེད་པས་ཁྱེད་ལ་རེ་ཆེ་ཞིང་མཆིས། འདུལ་བ། ཕར་ཕྱིན། ཚད་མ་ལ་སོགས་པའི་ལུང་ཡང་མང་དུ་ལེན་པ་དང༌། ཆོས་ཀྱི་རྗེ་ཉིད་སྐུ་གཤེགས་ཁར། ཁྱེད་ལ་དགེ་སློང་ཞིག་མ་གྲུབ་པ་དེ་བློ་མ་བདེ། གཞན་ཡིད་ལ་མི་བདེ་བ་མི་སྣང་གསུངས། དེར་ངེད་སྤྱན་སྔ་ན་ཡོད་པ་རྣམས་ཀྱིས་དེ་སྐད་མི་གསུང་བར་ཞུས་ནས་ཡུན་རིང་དུ་བཞུགས་པའི་རྟེན་འབྲེལ་བསྒྲིག་པར་ཞུ་ཞུས་པས། དེ་ཤིན་ཏུ་དཀའ་གསུངས་ནས་མ་གནང༌། འོ་ན་གལ་ཏེ་ཆོས་ཀྱི་རྗེ་ཞལ་མི་བཞུགས་ན། མཁན་པོ་སུ་ལ་ཞུ་བྱས་པས། དེང་སང་དབུས་གཙང་ཁམས་གསུམ་ན་སློབ་དཔོན་བསོད་ནམས་སེང་གེ་ལས་མཁས་བཙུན་འཛོམ་པ་མེད། ཁོས་ཤཱནྟིའི་དོད་ཕེར་བ་ཡིན་གསུངས། ཆོས་རྗེ་པའི་ཐུགས་ཀྱིས་ཀྱང་དགོངས་ནས་འདུག་པས། ཆོས་རྗེ་པའི་ཐུགས་དགོངས་རྫོགས་པའི་ཆེད་དུ་འབྱོན་པར་ཞུ། གལ་ཏེ་ཁྱེད་མ་བྱོན་ན་ངའི་མཁན་པོ་འོས་པ་གཞན་སུ་མི་སྣང་བས། ཚེ་འདི་ལ་བསྙེན་རྫོགས་མི་འགྲུབ་པར་སྣང༌། ཆོས་མང་པོའི་ལུང་ཡང་མི་ཐོབ་པར་འདུག དེ་ཁྱེད་ལ་རག་ལུས་པ་ཡིན། ད་ཆོས་རྗེ་ནི་མི་བཞུགས། ཁྱེད་ཁོ་ན་ལ་རེ་ཞིང་ལྟོས་པ་ཡིན། ཐུགས་ལ་ཐོགས། ཁྱེད་བྱོན་ན་ཆོས་རྗེ་པ་དང་ཁྱད་པར་མེད་པའི་འདུ་ཤེས་ཡོད་པ་ཡིན་པས་དམ་ཚིག་ལ་དགོངས། ངས་ཞུས་པའི་ཚིག་འདི་རྣམས་ལ་བཅོས་མ་དང༌། མི་བདེན་པའི་ཚིག་གཅིག་ཡོད་ནའང༌། རྡོ་རྗེ་འཛིན་པའི་ཡེ་ཤེས་ཀྱི་རྡོ་རྗེ་འབར་བས་བདག་གི་སྙིང་ཚལ་པ་བརྒྱ་རུ་འགས་པ་ཡིན། བླ་མ་དང་སངས་རྒྱས་ཡེ་ཤེས་ཀྱི་སྤྱན་དང་ལྡན་པ་རྣམས་དཔང་དུ་བཞུགས་པ་ཡིན། གཞན་ཡང་ཞུ་བའི་དོན་འགའ་ཞིག་ཚིགས་སུ་བཅད་དེ་སྙན་དུ་གསོལ་པ།། །། བདག་གི་བླ་མ་མྱ་ངན་འདས། །སྤྲུལ་པའི་དཀྱིལ་འཁོར་དབྱིངས་སུ་ཞིག

།ཡེ་ཤེས་ཉི་མ་ནུབ་པར་གྱུར། །ཐུགས་རྗེའི་སྤྲིན་གྱི་ཕུང་པོ་དེངས། །དམ་ཆོས་ཆར་གྱི་རྒྱུན་ཡང་ཆད། །ཀྱེ་མ་བདག་ཉིད་སྐལ་བ་དམན། །དམན་པའི་དབང་གིས་འདི་ལྟར་སྣང་ ༑ ༑ སྣང་བས་ཁྱེད་ལ་གསོལ་བ་འདེབས། ཁྱེད་ཀྱི་ཐུགས་རྗེས་མ་དགོངས་ན།། ད་ནི་བདག་གི་སྟོན་པ་སུ། །དེ་ལྟར་འཕྲིན་དུ་ཞུ་བའི་ཚེ། །བླ་མའི་ཡོན་ཏན་དྲན་པ་དང་ ༑ ཁྱེད་དང་ཡུལ་གྱིས་བསྐལ་པ་ཡིས། །ཉེས་པ་དྲན་ནས་མཆི་མ་ལྷུང༌། །བླ་མའི་བཀའ་དྲིན་སྟོབས་དང་ནི། ཁྱེད་ཉིད་ཀྱིས་ནི་ཐུགས་རྗེ་དང༌། །བདག་གི་འདུན་པའི་དབང་གིས་ནི། །གསོལ་བའི་དོན་འདི་འགྲུབ་པར་མཛོད། །དེ་ལྟར་ཞུས་པར་མི་དགོངས་ན། །ངོ་ཚ་གང་ཡིན་ཁྲིམས་གང་ཡིན། །དམ་ཚིག་གང་ཡིན་སྙིང་རྗེ་ གང་ ༑ ༑ ངུས་ཤིང་བོས་ནས་གསོལ་བཏབ་ན། །འབྲེལ་མེད་ཀྱིས་ཀྱང་ཕན་འདོགས་ ན ༑ ཁྱེད་ཀྱི་སྙིང་རྗེས་ཅིས་མི་འཇུག །འཕྲིན་ཡིག་འདི་ནི་གཟིགས་ཙམ་གྱིས། ཁྱོད་སྐུ་རྟ་མཆོག་སྙིང་རྗེའི་ཡིད། །ལྕག་གིས་བསྐུལ་ནས་བརྩོན་པའི་སྟོབས། །རླུང་ གི་ཤུགས་ཀྱིས་འདིར་གཤེགས་ཤིག །ངེད་རང་དེ་ན་ཡར་ ( ¡¶ ཞ ¡· + འོངས་ནས་ ) ས་སྐྱར་ ཕྱག་རེ་ཙམ་འཚལ་བ་དང༌། བསྙེན་རྫོགས་ཤིག་གི་ཆེད་དུ་ཡོང་བར་སྤྲོ་བ་ལགས་ མོད ༑ འུ་ཅག་གི་འདུན་མའི་རྩ་བ་འདི་ནས་བསྒྲུབ་དགོས་པར་སྣང་བས་མ་འོང་པ་ ཡིན ༑ དེ་ཁྱེད་ཀྱིས་ཕྱོགས་མཐའ་དག་ནས་སེམས་པར་ཞུ། ལམ་ཡང་རྒྱལ་ཁྲིམས་ འཇགས་ནས་བགྲོད་སླ་བར་ཡོད། མདོ་ཁམས་ ¡Ã རིང་མོ་ ( ¡¶ ཞ ¡· སྒང་རིལ་པོ་ ) རང་རེའི་སློབ་མ་ཤ་སྟག་ཡིན། དེ་ཐུགས་ལ་ཡོད་པ་གྱིས། དེའི་རྐྱེན་དཔོན་སྐམ་ཆུ་བ་ལ་ མངག་ཡོད་པས། ཁོང་གིས་ཀྱང་ཞབས་ཏོག་ཏུ་གང་འགྲོ་བྱེད་དེ་མཆི། ཡི་གེའི་རྟེན་ དང་འདིར་འབྱོན་པའི་མཐུན་རྐྱེན་ལ། རྒྱལ་པོའི་གནས་ནས་ཕྱུང་བའི་དངུལ་བྲེ་ཆེན་གང་ལ། སྲང་ལྔ་བཅུ་ང་གསུམ་བྱས་པ་ཞིག་མཆིས། རྒྱ་ཆེ་བ་མ་འཛོམ། སླད་མར་ཁྱེད་འདིར་བྱོན་ནས་རང་རེ་ཐམས་ཅད་ཆོས་དང་ཟང་ཟིང་གི་ལོངས་སྤྱོད་ཁ་ན་མ་ཐོ་བ་མེད་པ་ལ་འཚོགས་པ་དང་ཤིན་ཏུ་བཀྲ་ཤིས་པར་སྨོན།

ཆུ་ཕོ་བྱི་བའི་ལོ་དཔྱིད་ཟླ་འབྲིང་པོའི་ ( ¡¶ ཞ ¡· + ཡར་གྱི་ངོའི་ ) ཚེས་གསུམ་ལ་ལིང་ཆུ་རྩེར་ཁབ་ཀྱི་གཙུག་ལག་ཁང་དུ་བྲིས། བདེ་ལེགས་སུ་གྱུར་ཅིག། །།༄༅། །གྲགས་པ་རིན་ཆེན་གྱི་ཞུས་ལན་བཞུགས། ། ༄༅། །ཨོཾ་སྭསྟི་སིདྡྷཾ། དཔལ་མཆོག་བླ་མའི་ཞབས་ལ་ཕྱག་འཚལ་ལོ། །སྡེ་སྣོད་འཛིན་པ་གྲགས་པ་རིན་ཆེན་གྱིས། །ཇི་ལྟར་དྲི་བ་བྱས་པ་དེ་ཡི་ལན། །མདོ་ཙམ་བཤད་པ་འདི་ལ་གུས་པར་ཉོན། །དེ་ལ་ཐོག་མར་སྡོམ་པ་གསུམ་གྱི་ངོ་བོའམ། མཚན་ཉིད་ནི་ཇི་སྲིད་འཚོའི་བར་དུ། གཞན་ལ་གནོད་པ་གཞི་དང་བཅས་པ་ལས་ལྡོག་པ། སོ་སོ་ཐར་པའི་སྡོམ་པ། བྱང་ཆུབ་ཀྱི་སྙིང་པོའི་བར་དུ་གཞན་ལ་གནོད་པ་ལས་ལྡོག་པའི་སྟེང་དུ། སེམས་ཅན་ཐམས་ཅད་ལ་ཕན་པ་བསྒྲུབ་པ་ལ་ཞུགས་པ། སེམས་པ་རྒྱུན་ཆགས་པ་ཅན་བྱང་ཆུབ་སེམས་དཔའི་སྡོམ་པའོ། །བཅུ་གསུམ་རྡོ་རྗེ་འཛིན་པའི་གོ་འཕང་མ་ཐོབ་ཀྱི་བར་དུ། འབྲས་བུ་སྐུ་གསུང་ཐུགས་རྡོ་རྗེའི་བརྟུལ་ཞུགས་ལ་ཉེ་བར་ཞུགས་པ། སྤོང་བ་དང་སྒྲུབ་པའི་སེམས་པ་རྒྱུན་ཆགས་པ་ཅན། རིག་པ་འཛིན་པའི་སྡོམ་པ་ཡིན། ལུང་ཆོས་པའི་ལུགས་ཀྱིས་ངོ་བོ་དང་མཚན་ཉིད་གཅིག་ཏུ་འདོད་པ་ལགས། གཅིག་དང་ཐ་དད་པའི་ཚུལ་ནི། ཉན་ཐོས་ཀྱི་ལུགས་ཀྱིས་སོ་སོ་ཐར་པའི་སྡོམ་པ། ལུས་ངག་ལ་རྣམ་པར་རིག་བྱེད་མ་ཡིན་པའི་ཚུལ་གྱིས་གནས་པར་འདོད། ཐེག་པ་ཆེན་པོ་པའི་ལུགས་ཀྱིས། སེམས་ལ་བག་ཆགས་དགེ་བའི་ཚུལ་གྱིས་བསྒོམ་པར་འདོད་པ་ཡིན་པས་གྲུབ་མཐའ་སོ་སོའི་རྗེས་སུ་འབྲངས་ནས་བརྩིས་ན་ཐ་དད་དུ་འོང་བ་ཡིན། ཐེག་པ་ཆེན་པོའི་ལུགས་ཀྱིས་གཞལ་ན། ཉན་ཐོས་ཀྱི་སྡོམ་པ་ཉིད་ཀྱང་སེམས་ཀྱི་ཁྱད་པར་གྱི་ཆོས་ཡིན་པས་གནས་པའི་ཚེ་སེམས་ཀྱི་ངོ་བོ་གཅིག་ལ་བག་ཆགས་ཀྱི་ཐ་དད་དུ་ཕྱེ་བར་འདོད་དེ། དེ་ཉིད་དངོས་པོའི་གནས་ལུགས་སུའང་གོ །ཉན་ཐོས་དང་ཐེག་ཆེན་གྱི་སྡོམ་པ་གཉིས་ལེན་པའི་ཚུལ་ཅི་ནས་ཀྱང་ཐ་དད། བྱང་ཆུབ་སེམས་དཔའ་དང་གསང་སྔགས་ཀྱི་སྡོམ་པ་རིམ་གྱིས་པའི་ལུགས་ལ་སོ་སོར་ཐོབ།

ཅིག་ཅར་འཇུག་པ་ལ་ཅིག་ཅར་དུ་འཇུག་པ་ཐོབ་པའང་ཡོད། གཏོང་བའི་ཚེ་ཉན་ཐོས་ཀྱི་སྡོམ་པ་གཏོང་བའི་རྒྱུ་ཕལ་ཆེར་གྱིས་བྱང་ཆུབ་སེམས་དཔའ་དང༌། རིག་པ་འཛིན་པའི་སྡོམ་པ་མི་གཏོང༌། སྡོམ་པ་གོང་མ་གཉིས་བཏང་བས། ཉན་ཐོས་ཀྱི་སྡོམ་པ་མི་གཏོང་བའི་སྐབས་ཀྱང་སྲིད། གསང་སྔགས་ཀྱི་སྡོམ་པ་བཏང་བས་བྱང་ཆུབ་སེམས་དཔའི་སྡོམ་པ་མི་གཏོང་བའི་སྐབས་ཀྱང་སྲིད་པ་ཡིན། བྱང་ཆུབ་སེམས་དཔའི་སྡོམ་པའི་དངོས་གཞི་བཏང་བས་གསང་སྔགས་ཀྱི་སྡོམ་པ་མི་གཏོང་མི་སྲིད། བྱང་ཆུབ་ཀྱི་སེམས་ལས་འདས་ནས། སྦྱོར་དངོས་རྗེས་གསུམ་ཚང་བས། རྡོ་རྗེ་སྤུན་བསད་པ་ལྟ་བུ་ལ་མཐར་ཐུག་གྲུབ་པའི་ཚེ་གསུམ་ཀ་དུས་གཅིག་ཏུ་གཏོང་བ་ཡིན། མང་པོའི་དོན་དུ་མི་གཅིག་བསད་པ་ལྟ་བུས་ཉན་ཐོས་ཀྱི་སྡོམ་པ་བཏང་ཡང༌། སྡོམ་པ་གོང་མ་གཉིས་པོ་མི་གཏོང་བའི་སྟེང་དུ་དགེ་བ་ཡར་ལྡན་དུ་འོང་བ་ཡིན། རྩ་སུམ་ཅུ་རྩ་གཉིས་ཀྱི་ནང་དུ་སྦས་པའི་རྩ་

( ¡¶ ཞ ¡· + ལྔ་ ) མི་འདུ་བ་ལགས། ཡན་ལག་གི་རླུང་ལྔ་འབྱུང་བ་ལྔའི་ངོ་བོ་ལས་མི་འདའ་བའི་ཕྱིར། ངོ་བོའི་ཆ་ནས་རྩ་བའི་རླུང་ལས་གཞན་མ་ཡིན། གནས་དང་ལས་ཀྱི་ཆ་ནས་སོ་སོར་བཞག་པ་ཡིན། དབང་བསྐུར་མ་ཐོབ་པ་ལ་དྲིལ་བུ་པ་བྱེད་དུས། སྔོན་དུ་སློབ་མ་སྦྱོང་བའི་ཆོ་ག་དེ། དབང་བསྐུར་རྒྱས་པའི་སྟ་གོན་གྱི་སྐབས་ཀྱི་ནང་གི་དབང་བསྐུར་བའི་ཆོ་ག་དེ་ལྟ་བུ་བྱེད་པ་ལགས། ཐུན་མོང་མ་ཡིན་པའི་གསང་བ་ལ་བསྲེ་བསླད་བྱ་བའི་གཞི། རྒྱུད་མཚན་ཉིད་པ་གཅིག་ཡོད་པའང་སྲིད། སྤྱིར་རྒྱུད་ཁ་འཐོར་བའི་ལུང་མང་པོ་དང༌། མདོ་སྡེའི་ལུང་མང་པོ་བྲིས་འདུག་པས་ཐམས་ཅད་བོད་ཀྱིས་བྱས་པའང་མ་ཡིན། མཚམས་སྦྱོར་དང་ལྷན་གཅིག་ཏུ་མང་པོ་ཞུགས་འདུག དེའི་རྒྱུ་མཚན་གྱི་གཙོ་བོ་བཛྲ་དྷྲྀཀ་ལ་སོགས་པའི་སྔགས་ཀྱི་བཏུ་བ་རྣམས། རྒྱ་གར་གྱི་སྦྱོར་ཚུལ་རྒྱུས་མེད་པར་བོད་ཀྱི་ལུགས་སུ་བྱས་འདུག གཞན་ཡང་ཚིག་གི་སྦྱོར་བ་རགས་པོ་མང་པོ་གདའ། སྤྱིར་རྒྱུད་ཡང་དག་པ་དང༌། ལྷད་མེད་ཀྱི་བཀའ་བསྟན་བཅོས་རྣམས་ལ་འདྲིས་པ་བྱས་ཙམ་ན། ལྷད་ཅན་རྣམས་སྐྱོན་ཅན་དུ་རྗེན་ཆེར་འོང་རྒྱུ་ཅིག་མཆི། དེ་ལྟར་ཁྱེད་ཀྱིས་དྲིས་པའི་ལན་བརྗོད་པའི། །དགེ་བས་མ་ལུས་འགྲོ་བའི་མ་རྟོགས་དང༌། །ལོག་རྟོག་ཐེ་ཚོམ་དྲ་བ་རྣམ་བསལ་ནས། །ཤེས་བྱའི་གནས་ལ་བློ་གྲོས་རྒྱས་གྱུར་ཅིག །མེ་མོ་ཡོས་བུའི་ལོ། སྨིན་དྲུག་གི་ཟླ་བའི་ཉི་ཤུ་བདུན་གྱི་ཉིན་པར་འདམ་གྱི་ས་ཆ་གད་སྐྱ་ཞེས་བྱ་བར། འཕགས་པས་སྦྱར་བའོ།། །།འདིས་བསྟན་པ་རིན་པོ་ཆེ་དང་སེམས་ ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །།༄༅། །རྒྱལ་བུ་བྱང་ཆུབ་སེམས་དཔའ་ཁྱུ་མཆོག་སྐྱོང་ལ་བཀའ་བསྒོ་གནང་བ་བཞུགས། ༄༅། །ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །བླ་མ་དམ་པ་བརྒྱུད་པ་དང་བཅས་པ་དང༌། དཀོན་མཆོག་རིན་པོ་ཆེ་རྣམ་པ་གསུམ་དང་ ༑ ཆོས་སྐྱོང་བ་རྣམས་དང༌། འཇིག་རྟེན་སྐྱོང་བ་རྣམས་ཀྱི་བྱིན་གྱིས་བརླབས་ལས་ཉེ་བར་བསྐྲུན་པའི་ཁྱེའུ་དེའི་མིང༌།

དྷརྨ་ཕ་ལ་རཀྵི་ཏ་ཞེས་བྱ་བར་བཏགས་པ་ཡིན ༑ འདི་ལ་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང༌། དཀོན་མཆོག་རིན་པོ་ཆེ་རྣམ་པ་གསུམ་དང༌། ཆོས་སྐྱོང་བའི་སྲུང་མ་རྣམས་དང༌། འཇིག་རྟེན་སྐྱོང་བ་ཐམས་ཅད་ཀྱིས་བསྲུང་བ་དང༌། བསྐྱབ་པ་དང༌། སྦ་བ་དང༌། བྱིན་གྱིས་བརླབས་པ་ཆེན་པོ་མཛད་དུ་གསོལ། ཐུན་མོང་དང་མཆོག་གི་དངོས་གྲུབ་མ་ལུས་པ་སྩལ་དུ་གསོལ། མཁྱེན་བརྩེ་ལྡན་པའི་མཁྱེན་བརྩེའི་བྱིན་རླབས་དང༌། །མཐུ་སྟོབས་མཆོག་གིས་མཐུ་སྟོབས་ནུས་མཐུ་དང༌། །ལྷག་བསམ་དག་པས་ལྷག་བསམ་བྱིན་རླབས་ཀྱིས། །ཇི་ལྟར་གསོལ་བ་དེ་ལྟར་འགྲུབ་གྱུར་ཅིག །ས་མོ་ལུག་གི་ལོ་སྟོན་ཟླ་ར་བའི་ཚེས་བདུན་གྱི་སྔ་དྲོའི་ཆ་ལ། རྒྱལ་བུ་བྱང་ཆུབ་སེམས་དཔའ་ཁྱུ་མཆོག་སྐྱོང་གི་གུར་ཆེན་དུ་བྲིས་པའོ།། །།ཕྱོགས་དང་དུས་ཐམས་ཅད་དུ་བཀྲ་ཤིས་པར་གྱུར་ཅིག ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་ཝཱ་དཱི་མ་ཧཱ་ཤྲ་མ་ཎཿ།། །།༄༅། །གུར་མགོན་ལྕམ་དྲལ་གྱི་རྗེས་གནང་བཞུགས་སོ།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། །ཐོག་མ་ཁོ་ནར་མཁའ་འགྲོ་དང་ཆོས་སྐྱོང་མཉེས་པར་བྱས་ནས་སློབ་མས་མཎྜལ་ཕུལ་ལ། གང་གི་དྲིན་གྱིས་དང༌། སངས་རྒྱས་ཀུན་གྱི་རང་བཞིན་སྐུ་ལ་སོགས་པའི་མཐར། དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་དམ་པས་བདག་ལ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱིས་བྱིན་གྱིས་བརླབས་ཤིང༌། རྗེས་སུ་གནང་བ་སྩལ་དུ་གསོལ། ཞེས་ལན་གསུམ་གསོལ་བ་འདེབས་སུ་གཞུགདེ་ནས་གཉིས་ཀས་བླ་མ་ཧེ་རུ་ཀར་དམིགས་ལ། དེའི་ཐུགས་ཀ་ནས་འཕྲོས་པའི་འོད་ཟེར་གྱིས་མདུན་བསྐྱེད་ཀྱི་ཐུགས་རྒྱུད་བསྐུལ་ནས། དེའི་ཐུགས་ཀ་ནས་དེ་ཉིད་འདྲ་བའི་སྐུ་དཔག་ཏུ་མེད་པ་སྤྲཽས་ནས་སློབ་མའི་ལུས་ལ་ཐིམ་པས། སློབ་མའང་དེ་ཉིད་ཀྱི་སྐུར་གྱུར་ཅིང་ལུས་དང་གྲིབ་མའི་ཚུལ་གྱིས་གཡོན་ལོགས་སུ་ལྷ་མོ་བསྐྱེད་ནས

༑ དེ་ལ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་སྐུའི་རྣམ་པ་དཔག་ཏུ་མེད་པ་ཐིམ་པར་གཉིས་ཀར་གྱིས་བསམ་ཞིང༌། རྩ་སྔགས་དྲག་ཏུ་བརྗོད་པ་དང་རོལ་མོའི་སྒྲ་བྱའོ། །དེ་ནས་སློབ་དཔོན་གྱི་ཐུགས་ཀ་ནས་སྤྲུལ་པའི་འོད་ཀྱིས་མདུན་བསྐྱེད་ཀྱི་ཐུགས་ཀའི་ས་བོན་ལ་ཐིམ་ཞིང༌། དེའི་ཐ་མའི་སྔགས་ཀྱི་ཕྲེང་བ་ཕྱིར་འཕྲོས་པས་སློབ་མའི་ཐུགས་ཀར་ཞུགས་ནས། སྙིང་གའི་ཧཱུྃ་གི་མཐའ་མར་འཁོད་པར་བསམ་ཞིང༌། རོལ་མོ་དང་བཅས་པའི་དྲག་སྔགས་བརྗོད། སྔགས་ཀྱི་རྗེས་སུ་བཟླས་པ་ལན་གསུམ་བྱེད་དུ་གཞུག སློབ་མས། བཅོམ་ལྡན་བདག་གིས་གཟུང་ལགས་ཀྱི། །བཅོམ་ལྡན་བདག་ལ་བྱིན་གྱིས་རློབས། །ཞེས་ལན་གསུམ་བྱེད་དུ་གཞུག སློབ་དཔོན་གྱིས། བཅོམ་ལྡན་འདི་ལ་སྩལ་ལགས་ཀྱིས། །བཅོམ་ལྡན་འདི་ལ་བྱིན་གྱིས་རློབས། །ཞེས་ལན་གསུམ་བརྗོད། དེ་ནས་སློབ་དཔོན་གྱི་ཐུགས་ཀའི་འོད་ཀྱིས་མདུན་བསྐྱེད་ཀྱི་ཐུགས་ཀའི་ས་བོན་ལ་ཐིམ་ཞིང༌། དཻའི་ཐུགས་གཉིས་སུ་མེད་པའི་ཡེ་ཤེས་ས་བོན་གྱི་རྣམ་པར་གྱུར་པ་སྤྲཽས་ནས། སློབ་མའི་ཁར་ཞུགས་ཏེ་སྙིང་གར་ཐིམས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཕྱག་མཚན་དང་ས་བོན་གྱི་རྣམ་པར་ཆར་བཞིན་དུ་བབ་པས། སློབ་མའི་སྙིང་ལ་ཐིམ་པར་བསམ་ཞིང༌། རོལ་མོའི་སྒྲ་དང་བཅས་པའི་དྲག་སྔགས་བརྗོད་པར་བྱའོ། །དེ་ནས་གཏོར་མ་སྤྱི་བོར་བཞག་ལ། ས་མ་ཡ་སྨ་ར་ལ་སོགས་པས་དམ་ལ་བཞག་ཅིང༌། དེ་ནས་གཉིས་ཀར་གྱིས་སྔགས་ཐམས་ཅད་ལན་གཉིས་སུ་བརྗོད་ནས། བཀའ་བསྒོ་བར་བྱ། དེ་ནས་སློབ་མས་ཡོན་ཕུལ་ཞིང༌། མཇུག་གི་ཆོ་ག་གཞན་དང་འདྲ་བར་བྱས། དེ་ལྟར་དེ་ཡི་རྗེས་གནང་གི །ཆོ་ག་ཉི་མས་རབ་བསྐུལ་ནས། །བློ་གྲོས་རྒྱལ་མཚན་དཔལ་གྱིས་སྦྱར། །དགེ་དེས་འགྲོ་ཀུན་དགེ་ལེགས་ཤོག །མེ་མོ་ཡོས་བུའི་ལོ་སྨིན་དྲུག་གི་ཟླ་བའི་ཚེས་བཅུའི་ཉིན་པར་འདམ་གྱི་ས་ཆར་བྲིས་པའོ།། །།༄༅། །རྒྱལ་པོ་གོ་པེ་ལ་སྲས་དང་བཙུན་མོར་བཅས་ལ་ཤིང་མོ་

ཡོས་སོགས་ལ་གནང་བའི་བཀྲ་ཤིས་ཀྱི་ཚིགས་བཅད་རྣམས་བཞུགས། ། ༄༅། །ཨོཾ་སྭསྟི་སིདྡྷཾ། ན་མོ་མཉྫུ་གྷོ་ཥཱ་ཡ། དཔལ་ལྡན་ས་གསུམ་གསལ་མཛད་པ། །བརྩེ་བའི་བདག་ཉིད་ཐམས་ཅད་མཁྱེན། །འཇིག་རྟེན་ཀུན་སྐྱོབ་བླ་ན་མེད ༑ ༑ རྫོགས་སངས་རྒྱས་ལ་ཕྱག་འཚལ་ལོ། །གང་ཞིག་མངོན་མཐོའི་བདེ་བ་དང་ ༑ ༑ རྣམ་གྲོལ་བདེ་བ་བསྒྲུབ་པའི་གཞི། །མི་དབང་མཆོག་འདི་བརྟན་བྱའི་ཕྱིར།། རབ་ཏུ་ཤིས་པའི་ཚིག་འདི་བརྗོད། །དབང་ཆེན་ཆུ་གཏེར་ལྷུན་པོ་དང༌། །ཉི་མ་ཟླ་ བ་རིན་ཆེན་ལྷའི། །ལྷ་ཁྱོད་ཡུན་རིང་ཞབས་བརྟན་ཞིང༌། །བཞེད་དོན་མ་ལུས་ ཀུན་གྲུབ་ཤོག །ལྷག་བསམ་ཀུན་ནས་རྣམ་དག་ཅིང༌། །སྐྱོད་པའི་ཕྲིན་ལས་རྒྱ་ཆེ་བ ༑ ༑ འགྲོ་བ་ཀུན་གྱི་རྟེན་གྱུར་པའི། །ས་ཆེན་ཁྱོད་ནི་རྒྱལ་གྱུར་ཅིག །གཏིང་མཐའ་ཡས་པའི་བསོད་ནམས་ཆུ། །ཡོན་ཏན་རིན་ཆེན་དུ་མས་གཏམས། །བློ་གྲོས་ཀླུ་དབང་གིས་བསྟེན་པའི། །དཔལ་ལྡན་རྒྱ་མཚོ་རྒྱལ་གྱུར་ཅིག །རྣམ་པར་དག་པའི་རིགས་མཐོ་ཞིང༌། །དཔལ་འབྱོར་དཔག་བསམ་ཤིང་གིས་བརྒྱན། །ལྷ་ཚོགས་ དཀོན་མཆོག་གུས་བསྟེན་པ། །རི་ཡི་རྒྱལ་པོ་རྒྱལ་གྱུར་ཅིག །དབང་ཕྱུག་བརྗེད་ པའི་དཀྱིལ་འཁོར་ལས། །མཐུ་སྟོབས་ཚ་ཟེར་རབ་འཕྲོས་པས། །ཕས་རྒོལ་མུན་པའི་ཚོགས་འཇོམས་པ། །གསལ་བྱེད་ཁྱོད་ནི་རྒྱལ་གྱུར་ཅིག །བྱམས་པའི་དཀྱིལ་ འཁོར་གསལ་བ་ལས། །ཕན་བདེའི་འོད་ཟེར་རབ་བཀྱེ་བས། །དབུལ་བའི་གདུང་བ་སེལ་བྱེད་པ། །རི་བོང་འཛིན་ཁྱོད་རྒྱལ་གྱུར་ཅིག །བསོད་ནམས་རྒྱ་མཚོར་ ལེགས་འཁྲུངས་ཤིང༌། །མཛེས་ཤིང་ཡིད་འོང་དག་པའི་སྐུ། །བསྟེན་ན་དགོས་ འདོད་ཀུན་འབྱུང་བ། །ཡིད་བཞིན་ནོར་བུ་རྒྱལ་གྱུར་ཅིག །རྒྱལ་དང་རྒྱལ་བའི་ཆོས་ རྣམས་དང༌། །རྒྱལ་སྲས་རང་རྒྱལ་དགྲ་ལས་རྒྱལ། །སྲིད་ལས་རྣམ་རྒྱལ་བདེན་པའི་ མཐུས ༑ ༑ རྒྱལ་བྱེད་ཚིག་འདི་འགྲུབ་གྱུར་ཅིག །རྒྱལ་སྲས་རྒྱལ་བར་བྱ་བའི་ཕྱིར། ། ཚུལ་འདི་ཚུལ་ཁྲིམས་རྣམ་དག་ཅིང༌། །བློ་གསལ་བློ་གྲོས་འཇིགས་མེད་པ། །ཆོས་འཛིན་ཆོས་སྨྲ་འཕགས་པས་སྦྱར།

།རྒྱལ་བུ་བྱང་ཆུབ་སེམས་དཔའ་གོ་པེ་ལ་བདེ་ལེགས་སུ་བྱ་བའི་ཕྱིར། ཤིང་མོ་ཡོས་ཀྱི་ལོ་སར་པ་ཤར་བའི་ཚེ་སྦྱར་བའོ།། །། ༈ ཨོཾ་སྭསྟི་སིདྡྷཾ། བསོད་ནམས་རྒྱ་མཚོའི་དབུས་སུ་ལེགས་པར་འཁྲུངས། ། ཡེ་ཤེས་བཞི་ཡི་རིན་ཆེན་ལས་གྲུབ་ཅིང༌། །ཕྲིན་ལས་བཞི་ཡི་བང་རིམ་མཛེས་པ་ཅན ༑ ༑ རྒྱལ་བ་ལྷུན་པོའི་རྒྱལ་པོ་ལ་ཕྱག་འཚལ། །རྣམ་དག་ཡིད་ཀྱི་ཆུ་གཙང་ལས་འཁྲུངས་པའི། །སྡེ་སྦྱོར་སྤེལ་ལེགས་སྙན་ཚིག་ཟེའུ་འབྲུ་ཅན། །དགེ་ལེགས་བཅུད་ལྡན་མེ་ཏོག་ཕྲེང་བ་འདིས། །མི་དབང་སྲས་དང་བཙུན་མོར་བཅས་རྣམས་མཆོད། ། རྡོ་རྗེ་ལྟ་བུར་རབ་ཏུ་མཁྲེགས་པ་དང༌། །པདྨ་རྒྱས་པ་ལྟ་བུར་མདངས་གསལ་ ཞིང་ ༑ ༑ ལྷ་ཡི་ལུས་ལྟར་ཡིད་དུ་འོང་བ་དང༌། །རིག་པ་འཛིན་ལྟར་རྟག་ཏུ་ནད་མེད་ཅིང་ ༑ ༑ ཉི་མ་བཞིན་དུ་གཟི་བརྗིད་ཕུན་སུམ་ཚོགས། །ལྔ་པོ་དེ་ཡིས་ཁྱོད་སྐུ་བདེ་ལེགས་ཤོག །ཀ་ལ་པིངྐའི་དབྱངས་ལྟར་སྙན་པ་དང༌། །དྲང་སྲོང་མཆོག་ལྟར་རྟག་ཏུ་བདེན་པར་སྨྲ། །ཀུན་དགའི་རྔ་ལྟར་ཆོས་ཀྱི་སྒྲ་སྒྲོགས་ཤིང༌། །དབང་ཕྱུག་ལྟ་བུར་ཚིག་གི་མཆོག་རབ་གྲུབ། །འབྲུག་གི་སྒྲ་ལྟར་སྒྲ་གཞན་ཟིལ་གྱིས་གནོན། །ལྔ་པོ་དེ་ཡིས་ཁྱོད་གསུང་བརྒྱན་པར་ཤོག །ལྷུན་པོའི་རྒྱལ་པོ་ལྟ་བུར་བརྟན་པ་དང༌། །ནམ་མཁའ་བཞིན་དུ་ཤིན་ཏུ་རྒྱ་ཆེ་ཞིང༌། །རྒྱ་མཚོ་ལྟ་བུར་རབ་ཏུ་ཟབ་པ་དང༌། །དབྱངས་ཅན་ལྟ་བུར་བློ་མཆོག་དང་ལྡན་ཞིང༌། །ཚངས་པ་བཞིན་དུ་ཚད་མེད་བཞི་དང་ ལྡན ༑ ༑ ལྔ་པོ་དེ་ཡིས་ཁྱོད་ཐུགས་བདེ་ལེགས་ཤོག །མི་གཡོའི་ཁམས་ལྟར་ཤིན་ཏུ་ཚེ་རིང་ཞིང༌། །ལྷ་ཡི་བླ་མ་ལྟ་བུར་ཡོན་ཏན་ལྡན། །རྣམ་ཐོས་བུ་ལྟར་འབྱོར་པ་ཕུན་སུམ་ཚོགས། །ཡིད་བཞིན་ནོར་ལྟར་འགྲོ་བའི་རེ་འདོད་སྐོང༌། །འཁོར་ལོས་སྒྱུར་ལྟར་ཕྱོགས་ལས་རྣམ་པར་རྒྱལ། །ལྔ་པོ་དེ་ཡིས་ལྷ་ཁྱོད་འབྱོར་པར་ཤོག །ཚོགས་ཅན་རབ་མཆོག་ལྟ་བུར་ཚུལ་ཁྲིམས་དག །ཆོས་འཕགས་ལྟ་བུར་ཏིང་འཛིན་མཆོག་དང་ལྡན། །གསང་བདག་བཞིན་དུ་མཐུ་སྟོབས་རྨད་བྱུང་ཞིང༌།

།སྤྱན་རས་གཟིགས་ལྟར་སྙིང་རྗེའི་ངང་ཚུལ་ཅན། །འཇམ་དབྱངས་ལྟ་བུར་མཁྱེན་རབ་ཕུན་སུམ་ ཚོགས། །ལྔ་པོ་དེ་ཡིས་མགོན་ཁྱོད་རྒྱལ་གྱུར་ཅིག །དཔལ་ལྡན་བླ་མ་འདྲེན་མཆོག་བླ་ན་མེད། །ཐུབ་དབང་ཡོན་ཏན་རྒྱ་མཚོའི་ཕ་རོལ་ཕྱིན། །དམ་ཆོས་ངེས་པར་འབྱུང་བ་མཆོག་གི་ལམ། །དགེ་འདུན་ཚོགས་མཆོག་ལྷ་མིས་མཆོད་པའི་གནས། ། དེ་དག་ཀུན་གྱི་བདེན་པའི་བྱིན་རླབས་ཀྱིས། །ཇི་སྐད་སྨོན་ལམ་བཏབ་པ་འགྲུབ་པར་ཤོག །མི་དབང་རྒྱལ་སྲས་དཔལ་ལྡན་གོ་པེ་ལ། །སྲས་དང་བཙུན་མོ་ཕུན་སུམ་ཚོགས་བྱའི་ཕྱིར། །སྨོན་ལམ་བཟང་པོ་དཔལ་ལྡན་འཕགས་པས་སྦྱར། །དགེ་ བ་གང་དེས་རྒྱལ་སྲས་རྒྱལ་གྱུར་ཅིག །རྒྱལ་བུ་བྱང་ཆུབ་སེམས་དཔའ་ཡབ་སྲས་ བཙུན་མོ་དང་བཅས་པ་ལ། སྨོན་ལམ་གྱི་ཚིགས་སུ་བཅད་པ་འདི་དག ཆོས་སྨྲ་བའི་བཙུན་པ་འཕགས་པ་ཞེས་བྱ་བས་སྦྱར་ནས། མེ་ཕོ་འབྲུག་གི་ལོ་སར་པ་ཤར་བའི་ཚེ ༑ བཀྲ་ཤིས་པར་བྱ་བའི་ཕྱིར་ཕུལ་བའོ། །སྨོན་ལམ་གྱི་དངོས་གཞི་རྐང་པ་དྲུག་པའི་ཚིགས་སུ་བཅད་པ་ལགས། ཚིགས་སུ་བཅད་པ་དགུ་མཆིས།། །། ༈ ཨོཾ་སྭ་སྟི་སིདྡྷཾ། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། དཔལ་གྱི་འབྱུང་གནས་སྲིད་གསུམ་བླ་མ་དངོས་གྲུབ་གཏེར། །ཆེ་བའི་ཆེ་མཆོག་ལྷ་མི་རྣམས་ཀྱིས་གུས་བཏུད་པ། །འཕགས་པའི་གཙོ་བོ་ཐུབ་དབང་དེ་དང་དམ་པའི་ཆོས ༑ ༑ འདུས་པའི་མཆོག་གྱུར་དཀོན་མཆོག་གསུམ་ལ་ཕྱག་འཚལ་ལོ། །དད་དང་སྙིང་བརྩེ་རྣམ་པར་འབྱེད་པའི་བློ་གསལ་ཞིང༌། །བསྟན་པའི་རྩ་ལག་འགྲོ་བ་རྣམས་ཀྱི་གཉེན་གཅིག་པོ། །བསོད་ནམས་དབང་ཕྱུག་རྒྱལ་བའི་སྲས་པོ་གོ་པེ་ལ། །བདེ་ལེགས་བྱ་ཕྱིར་རབ་ཏུ་ཤིས་པའི་ཚིག་འདི་བརྗོད། །བཀྲ་ཤིས་གང་ཞིག་ཡེ་ཤེས་རིན་ཆེན་ལས་གྲུབ་ཅིང༌། །ཆོས་དབྱིངས་མཁའ་ལས་ལེགས་པར་བཤད་པའི་འོད་བཀྱེ་བས། །གདུལ་བྱའི་པདྨོ་ཀུན་ཏུ་རྒྱས་མཛད་བླ་མ་ཡི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །བཀྲ་ཤིས་གང་ཞིག་ཚོགས་གཉིས་དཔལ་ལས་བྱུང་གྱུར་ཅིང༌།

།ཐུབ་པའི་དབང་པོ་སྐུ་གསུམ་དཔལ་འབྱོར་ལྷུན་གྱིས་གྲུབ། །རང་གཞན་དོན་བརྙེས་བདེ་བར་གཤེགས་པ་ཐམས་ཅད་ཀྱི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །བཀྲ་ཤིས་གང་ཞིག་རྐང་གཉིས་དབང་པོས་ལེགས་གསུངས་ཤིང༌། །ཐོག་མཐའ་བར་དགེ་རྣམ་པར་དཀར་ལ་མ་འདྲེས་པ། །ཞི་བ་ཆགས་བྲལ་ངེས་པར་འབྱིན་པ་དམ་ཆོས་ཀྱི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །བཀྲ་ཤིས་གང་ཞིག་ཀུན་མཁྱེན་རྒྱལ་པོའི་རྗེས་ཞུགས་ཤིང་ ༑ ༑ ཚུལ་ཁྲིམས་རྣམ་དག་ཡོན་ཏན་རིན་ཆེན་རྒྱན་གྱིས་མཛེས། །ལྷ་མིའི་མཆོད་གནས་འདུས་པའི་མཆོག་གྱུར་དགེ་འདུན་གྱི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །བཀྲ་ཤིས་གང་ཞིག་མཐུ་དང་རྫུ་འཕྲུལ་མཐའ་ཡས་ ཤིང་ ༑ ༑ བརྩེ་བའི་དབང་གིས་འཇིགས་བྱེད་མི་བཟད་སྐུར་བསྟན་ནས། །བགེགས་ཚོགས་ཀུན་འཇོམས་རྡོ་རྗེ་ཆོས་སྐྱོང་ཐམས་ཅད་ཀྱི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །ཆོས་ཀྱི་རྒྱལ་པོ་ཡོན་ཏན་མཐར་ཕྱིན་བདེན་པ་དང༌།། ཆོས་དབྱིངས་གང་ཞིག་འདུས་མ་བྱས་པའི་བདེན་པ་དང༌། །རྟེན་ཅིང་འབྲེལ་འབྱུང་སྣ་ཚོགས་མཐུ་ལྡན་བདེན་པ་ཡིས། །སྨོན་ལམ་རྣམ་དག་ཇི་སྐད་བཏབ་བཞིན་ འགྲུབ་པར་ཤོག །རྒྱལ་བའི་སྲས་པོ་ཕྱོགས་རྣམས་ཀུན་ནས་རྒྱལ་བྱའི་ཕྱིར། ། ཕྱོགས་བཅུའི་རྒྱལ་དང་རྒྱལ་བའི་སྲས་པོ་གང་ཡིན་པས། །བདག་གིས་བསམས་བཞིན་ལེགས་པར་དགོངས་ནས་མགྲིན་གཅིག་ཏུ། །ཤིས་པའི་དབྱངས་སྒྲ་རྣམ་ཀུན་མཆོག་ལྡན་སྒྲོགས་པར་ཤོག །དེ་སྐད་སྨྲ་དེ་ཤཱཀྱའི་བརྟུལ་ཞུགས་ལེགས་འཛིན་པ།། བློ་གྲོས་རྒྱལ་མཚན་དཔལ་ལྡན་བཟང་པོ་ཞེས་བྱ་ཡིས། །ལྟོ་འཕྱེའི་དབང་པོའི་གཅིག་པའི་གཅིག་ལ་ལེགས་སྦྱར་ནས། །མི་ཡི་དབང་པོ་གོ་པེ་ལ་ལ་ཕུལ་བའོ།། །། ༈ ཨོཾ་སྭསྟི་སིདྡྷཾ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ ལོ ༑ ༑ བཀྲ་ཤིས་ལས་བྱུང་བཀྲ་ཤིས་ཀྱིས་འཕགས་ཤིང༌། །བཀྲ་ཤིས་ལྷུན་གྲུབ་བཀྲ་ཤིས་ངང་ཚུལ་ཅན། །བཀྲ་ཤིས་མཛད་པས་བཀྲ་ཤིས་ལེགས་བསྒྲུབ་པ།

། བཀྲ་ཤིས་དམ་པའི་བཀྲ་ཤིས་དེང་འདིར་རྒྱལ། །དཔལ་ལྡན་བཀྲ་ཤིས་དམ་པས་ ཡོངས་བཟུང་ཞིང༌། །དཔལ་འབྱོར་བཀྲ་ཤིས་རྨད་བྱུང་འོད་ཟེར་གྱིས། །དཔལ་གཞན་ཟིལ་གནོན་བཀྲ་ཤིས་རྒྱལ་བྱེད་པ། །དཔལ་ཁྱོད་བཀྲ་ཤིས་དུ་མས་རྒྱལ་གྱུར་ཅིག །རྒྱལ་བ་ཀུན་གྱི་བཀྲ་ཤིས་གཅིག་བསྡུས་པ། །ཆོས་རྗེ་རྟག་པའི་བཀྲ་ ཤིས་གདུལ་བྱའི་དཔལ། །སྲིད་ཞིའི་བཀྲ་ཤིས་རྒྱ་མཚོ་འབྱུང་བའི་གནས། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བཀྲ་ཤིས་ཡིད་འོང་དཔལ་གྱི་སྐུ་མངའ་བ། །གསུང་དབྱངས་བཀྲ་ཤིས་ཡན་ལག་དྲུག་ཅུས་བརྒྱན། །བཀྲ་ཤིས་མི་ འགྱུར་བདེ་ཆེན་རོལ་པའི་ཐུགས། །བཀྲ་ཤིས་དེས་ཀྱང་དེང་འདིར་བདེ་ལེགས་ ཤོག ༑ གང་ཞིག་ཐོས་པས་ཐོག་མར་བཀྲ་ཤིས་ཤིང༌། །ཉེ་བར་བསམས་ན་གནས་སྐབས་བཀྲ་ཤིས་ལ། །བསྒོམས་ན་རྟག་པའི་བཀྲ་ཤིས་ལྷུན་གྲུབ་པ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཚུལ་ཁྲིམས་རྣམ་དག་བཀྲ་ཤིས་གཞི་བརྟན་ ཞིང་ ༑ ༑ ཡོན་ཏན་རིན་ཆེན་བཀྲ་ཤིས་གཏེར་གྱིས་ཕྱུག །བརྟུལ་ཞུགས་བཟང་པོའི་བཀྲ་ཤིས་སྟོབས་འཆང་བ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། བཀྲ་ཤིས་འོད་འབར་རིན་ཆེན་ལས་གྲུབ་པའི། །བཀྲ་ཤིས་རྒྱ་མཚོ་རྒྱལ་བས་བསྟན་པ་ཡི། །ཞིང་ཁམས་རྒྱ་མཚོ་བཀྲ་ཤིས་དགེ་མཚན་ཅན། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །འདོད་རྒུའི་བཀྲ་ཤིས་དཔལ་གྱིས་འབྱོར་གྱུར་ཞིང༌། །སྐྱེ་རྒུའི་བཀྲ་ཤིས་བྱེད་པ་འཇིག་རྟེན་རྗེ། །ལྷ་ཡི་མཆོག་དང་ཀླུ་དབང་བཀྲ་ཤིས་ གང་

༑ ༑ བཀྲ་ཤིས་དེས་ཀྱང་དེང་འདིར་བཀྲ་ཤིས་ཤོག །བཀྲ་ཤིས་མཆོག་གི་བཀྲ་ཤིས་ལེགས་བརྗོད་པའི། །བཀྲ་ཤིས་དེ་ཡིས་ལྷ་ཁྱོད་བཀྲ་ཤིས་ཤིང༌། །ཕྱོགས་རྣམས་དུས་ཀུན་ཤིན་ཏུ་བཀྲ་ཤིས་གང༌། །བཞེད་བཞིན་བཀྲ་ཤིས་འགྲུབ་པའི་བཀྲ་ཤིས་ཤོག །རྒྱལ་སྲས་བཀྲ་ཤིས་དུ་མས་རྒྱལ་བྱའི་ཕྱིར། །བཀྲ་ཤིས་རྨད་བྱུང་བདེ་བར་གཤེགས་པའི་གསུང༌། །དམ་པའི་ཆོས་ཀྱི་བཀྲ་ཤིས་ཀྱིས་མཛེས་པ། ། འཕགས་པ་ཞེས་བྱས་བཀྲ་ཤིས་རྣམ་པར་སྤེལ། །རྒྱལ་བུ་བྱང་ཆུབ་སེམས་དཔའ་གོ་པེ་ལ་ཡབ་སྲས་བཙུན་མོ་དང་བཅས་པ་བཀྲ་ཤིས་པར་བྱ་བའི་ཕྱིར། བཀྲ་ཤིས་ཀྱི་ཚིགས་སུ་བཅད་པ། བཀྲ་ཤིས་ཀྱི་ཕྲེང་བ་རྣམ་པར་སྤེལ་བ་ཞེས་བྱ་བ། ཆོས་སྨྲ་བའི་བཙུན་པ་འཕགས་པས་ཉེ་བར་བསྡེབས་ནས། ས་ཕཽ་རྟའི་ལོ་སར་པ་ཤར་བའི་ཚེ་ཕུལ་བའོ།། །། ༈ ཨོཾ་སྭསྟི་སིདྡྷཾ། ཚེ་དང་ཡེ་ཤེས་དཔག་ཏུ་མེད་པའི་བཀྲ་ཤིས་བཀྲ་ཤིས་ཀྱི་དབང་པོ་ཞེས་བྱ་བ། མགོན་པོ་ཚེ་དང་ཡེ་ཤེས་དཔག་ཏུ་མེད་པ་ལ་ཕྱག་འཚལ་ ལོ ༑ ༑ གང་གི་ཞབས་པད་ཟེའུ་འབྲུའི་ཕྲེང་ལྡན་ལྷ་དང་ལྷ་མིན་ཀླུ་དབང་གིས། ། ཀུན་ནས་དགའ་བའི་གཙུག་གི་ནོར་བུའི་འོད་ཟེར་དྲ་བས་ཆེར་གསལ་ཞིང༌། ། འཕགས་པའི་དགེ་འདུན་རྒྱ་མཚོའི་དབུས་ན་ལེགས་བཤད་སེང་གེའི་སྒྲ་སྒྲོགས་ པ ༑ ༑ རྒྱལ་བའི་དབང་པོ་སྐྱེ་རྒུའི་སྒྲོན་མའི་གསུང་རབ་དྲི་མེད་ཕྱོགས་བཅུར་རྒྱལ། ། བཀྲ་ཤིས་རྒྱ་མཚོ་ཡོན་ཏན་ནོར་བུའི་གཏེར་མངའ་བ། །གང་གི་དབང་གིས་དབང་ཕྱུག་དམ་པའི་མཆོག་གྱུར་དེའི། །བཀྲ་ཤིས་རྨད་བྱུང་སྙན་ངག་ངག་གིས་ལེགས་བརྗོད་ཀྱིས། །འབྱུང་པོ་གང་དག་ཕྱོགས་འདིར་ལྷགས་རྣམས་གུས་པས་ཉོན། །གང་གི་ཞིང་ཁམས་དྲི་མེད་འདོད་ཡོན་བགྲང་ཡས་ཤིང༌། །འཕགས་མཆོག་རྣམས་དང་འགྲོ་བཟངས་དབང་པོས་ལེགས་བསྟེན་པས། །ཡོན་ཏན་དཔག་ཏུ་མེད་ཅེས་བྱ་བའི་ཞིང་ཁམས་ཀྱི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །བདུད་བཞི་ལས་རྒྱལ་ཕུན་སུམ་ཚོགས་བརྙེས་དེ་བཞིན་གཤེགས།

།དགྲ་བཅོམ་དབང་པོ་ཡང་དག་རྫོགས་པ་རྣམ་སངས་རྒྱས། །ཚེ་དང་ཡེ་ཤེས་དཔག་ཏུ་མེད་ལྡན་རྣམ་ངེས་པ ༑ ༑ གཟི་བརྗིད་རྒྱལ་པོའི་བཀྲ་ཤིས་དམ་པས་བདེ་ལེགས་ཤོག །གང་གི་འོད་ཀྱིས་ཞིང་གི་ཁྱོན་ཀུན་གསལ་བྱེད་ཅིང༌། །མཚན་གྱི་དཔལ་དང་དཔེ་བྱད་བཟང་པོས་རྣམ་པར་སྤྲས། །པདྨ་རཱ་གའི་རི་བོ་ལྟ་བུར་བརྗིད་པའི་སྐུའི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །ཚངས་དབང་དྲི་ཟའི་གླུ་ཡིས་ཉེ་བར་བསྐྲུན་མིན་པའི། །གསུང་དབྱངས་རྣམ་དག་ཡན་ལག་དྲུག་ཅུས་རབ་བརྒྱན་པའི། ། དྲི་མེད་ཆོས་ཆར་རྒྱ་ཆེར་རབ་འབེབས་གསུང་མཆོག་གི །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །གདོད་ནས་རྣམ་དག་ཉེས་ཚོགས་ཚང་ཚིང་ཉེར་ཞི་ཞིང༌། །གཟུངས་དང་ཏིང་འཛིན་མངོན་པར་ཤེས་པས་མངོན་པར་རྩེན། ། གཟིགས་པ་སྒྲིབ་མེད་ཐུགས་རྗེས་རོལ་པའི་ཐུགས་མངའ་བའི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །འགྱུར་མེད་ཚེ་དང་ཡེ་ཤེས་དཔག་ཏུ་མེད་མངའ་ཞིང༌། །ཡོན་ཏན་རིན་ཆེན་ཕྲིན་ལས་གསལ་བའི་འོད་རབ་འབྱིན། །ཚེ་ཡི་ དཔལ་དང་ཡེ་ཤེས་དམ་པའི་མཆོག་སྩོལ་བའི། །བཀྲ་ཤིས་དམ་པ་དེས་ཀྱང་དེང་ འདིར་བདེ་ལེགས་ཤོག །གསང་སྔགས་གང་གིས་འགྲོ་བའི་ཚེ་འཛིན་འབྱོར་པའི་དཔལ ༑ ༑ ཡིད་ལ་འདོད་རྒུ་ཀུན་ནས་ལེགས་བསྒྲུབས་ཕུན་ཚོགས་ཀྱི། །ཕ་རོལ་ཕྱིན་བྱེད་གསུང་གི་གསང་བ་ལེགས་བསྡུས་པའི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག །འགྲོ་བའི་རྩ་ལག་གཞན་དོན་དགྱེས་པའི་ངང་ཚུལ་ཅན། ། རབ་ཏུ་དགའ་སོགས་ས་བཅུ་རྣམས་ལ་ལེགས་གནས་པའི། །རྒྱལ་སྲས་རྣམས་དང་རྡུལ་བྲལ་དགྲ་བཅོམ་ཚོགས་རྣམས་ཀྱི། །བཀྲ་ཤིས་དམ་པ་དེས་ཀྱང་དེང་འདིར་ བདེ་ལེགས་ཤོག །གང་གིས་ཕྲིན་ལས་དགེ་བས་ལེགས་བསྡུས་ལྷ་མཆོག་དང༌། ། གྲུབ་པ་རིག་འཛིན་ལྷ་མིན་མི་དང་ཀླུ་དབང་སོགས། །དཔལ་འབྱོར་གཉིས་ཀྱི་བདེ་ལ་དགའ་མགུར་ལོངས་སྤྱོད་པའི། །བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག

།རྒྱལ་བའི་དབང་པོ་ཚེ་དང་ཡེ་ཤེས་དཔག་མེད་པའི། །གསང་སྔགས་དབང་པོ་འཁོར་གྱི་དཀྱིལ་འཁོར་ཞིང་བཅས་ཀྱི། །བཀྲ་ཤིས་དབང་པོ་སྙན་ངག་ངག་གིས་ལེགས་སྤེལ་ནས། །མི་ཡི་དབང་པོ་དཔལ་དང་ལྡན་ལ་འཕགས་པས་འབུལ ༑ ༑ ཚེ་དང་ཡེ་ཤེས་དཔག་ཏུ་མེད་པའི་བཀྲ་ཤིས་བཀྲ་ཤིས་ཀྱི་དབང་པོ་ཞེས་བྱ་བ ༑ ལྕགས་མོ་བྱའི་ལོ་སར་པ་ཚེས་པའི་ཚེ། འཕགས་པས་སྦྱར་བའོ།། །། ༈ ཨོཾ་སྭསྟི་སིདྡྷཾ། འགྲོ་བའི་བླ་མ་ཡོན་ཏན་རིན་ཆེན་གཏེར། །སྙན་པའི་འོད་ཀྱིས་ས་གསུམ་རབ་གསལ་བའི། །ཞབས་པད་དྲི་མེད་སྤྱི་བོས་བླངས་བྱས་ནས། ། མཆོག་ཏུ་ཤིས་པར་བྱེད་པའི་ཚིག་འདི་བརྗོད། །ནད་མེད་པ་དང་ཚེ་རིང་འབྱོར། ། དབང་ཕྱུག་ཕུན་སུམ་ཚོགས་པ་དང༌། །ཞི་བའི་ཏིང་འཛིན་ཤེས་རབ་སྟེ། །དྲུག་པོའི་བཀྲ་ཤིས་གང་ལགས་པ། །མཁའ་དང་ལྷུན་པོ་རྒྱ་མཚོ་དང༌། །ཉི་མ་ཟླ་བ་ཡིད་བཞིན་གྱི། །ནོར་བུའི་དཔེ་དང་རབ་མཚུངས་པ། །ཀུན་ནས་ཤིས་པར་འགྱུར་བ་གསོན ༑ ༑ རང་གི་མངོན་པར་འདུ་བྱེད་རྣམ་སྤངས་ཤིང༌། །འདུ་བའི་རྡུལ་གྱིས་ཀུན་ནས་མ་གོས་ལ། །མི་མཐུན་ཕྱོགས་ཀྱི་རྐྱེན་གྱིས་མི་རྫི་བ། །ནམ་མཁའ་བཞིན་དུ་རྟག་ཏུ་ནད་མེད་ཤོག །གདོད་ནས་ལེགས་པར་བཤད་པའི་ལྷུན་སྡུག་ཅིང༌། །ལོག་པར་སྒྲུབ་པའི་རླུང་གིས་མི་གཡོ་ལ། །མི་ནུབ་མི་འགྱུར་བསྐལ་པའི་བར་གནས་ པ ༑ ༑ ལྷུན་པོ་ཇི་བཞིན་ཚེ་ཡང་བརྟན་གྱུར་ཅིག །ཟབ་ཅིང་རྒྱ་ཆེའི་འབྱོར་པ་མི་ཟད་པ ༑ ༑ མ་ལུས་སྐྱེ་རྒུའི་ཉེར་འཚོ་ཉིད་གྱུར་ཅིང༌། །སྣ་ཚོགས་ཕན་བདེའི་ཆུ་འཛིན་རབ་འབྱིན་པ། །རྒྱ་མཚོ་ཇི་བཞིན་འབྱོར་པས་འབྱོར་གྱུར་ཅིག །རྒོལ་བ་ངན་པའི་སྨག་རུམ་རབ་འཇོམས་ཤིང༌། །འགྲན་ཟླ་རི་བོང་འཛིན་པའི་གཟི་བཅོམ་ནས། ། སྙན་པའི་འོད་ཟེར་ཕྲེང་བས་ལྷམ་མེ་བ། །ཉི་མ་ཇི་བཞིན་དབང་ཕྱུག་ཕུན་ཚོགས་ཤོག ༑ ཀུན་རྟོག་དྲ་བའི་གྲྭ་ཟུར་ཉེར་ཞི་ཞིང༌། །ཟག་མེད་བདེ་བ་དམ་པའི་ངང་བསིལ་བ། །རྟོགས་པའི་དཀྱིལ་འཁོར་ཡོངས་སུ་རྒྱས་གྱུར་པ། །ཟླ་རྒྱས་ཇི་བཞིན་ཏིང་འཛིན་གྱིས་ཞིར་གྱུར།

།ཚུལ་དང་ཚུལ་མིན་འབྱེད་པའི་འོད་འབྱིན་ཅིང༌། །སྲིད་དང་ཞི་བའི་དགོས་འདོད་ཀུན་སྒྲུབ་པ། །བླ་ན་མེད་པའི་རྒྱན་གྱི་མཆོག་གྱུར་པ། ། རིན་ཆེན་ཇི་བཞིན་ཤེས་རབ་མཚུངས་མེད་ཤོག །མངོན་མཐོའི་ཡན་ལག་གནས་ཡན་ལག །དོན་ཀུན་གྲུབ་པའི་ཡན་ལག་སྟེ། །བཞི་དང་གཅིག་གཅིག་གོ་རིམ་བཞིན ༑ ཁྱོད་ལ་ཤིས་པར་འགྱུར་བ་ལགས། །ཤིས་པར་བྱེད་པའི་ཚིགས་སུ་བཅད་པ ༑ ཡན་ལག་དྲུག་པ་ཞེས་བྱ་བ་འདི། ཆུ་ཕོ་ཁྱིའི་ལོ་སར་པ་ཤར་བའི་ཚེ། འཕགས་པས་སྦྱར་ནས་མིའི་དབང་པོ་ལ་ཕུལ་བའོ།། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། བདེ་ལེགས་རྒྱ་མཚོ་དཀོན་མཆོག་རིན་ཆེན་ལ། །དད་པ་རྒྱ་མཚོའི་འདུན་པས་ཕྱག་ འཚལ་ནས། །སྐྱེ་རྒུ་རྒྱ་མཚོའི་དཔལ་དུ་གྱུར་བ་ལ། །བཀྲ་ཤིས་རྒྱ་མཚོའི་ཤིས་པ་བརྗོད་པར་བྱ། །དཔལ་འབྱོར་རྒྱ་མཚོ་ཡོན་ཏན་ནོར་བུའི་གཏེར། །རྒྱལ་བ་རྒྱ་མཚོའི་ཡེ་ཤེས་གཅིག་བསྡུས་པ། །དངོས་གྲུབ་རྒྱ་མཚོ་བླ་མའི་ཚོགས་རྣམས་ཀྱི། ། བཀྲ་ཤིས་རྒྱ་མཚོས་དེང་འདིར་བཀྲ་ཤིས་ཤོག །ཚོགས་གཉིས་རྒྱ་མཚོའི་དཔལ་ལས་འཁྲུངས་གྱུར་ཅིང༌། །ཡེ་ཤེས་རྒྱ་མཚོ་གཏིང་མཐའ་རབ་ཡངས་པ། །ཀུན་ མཁྱེན་རྒྱ་མཚོའི་ཚོགས་རྣམས་ཐམས་ཅད་ཀྱི། །བཀྲ་ཤིས་རྒྱ་མཚོས་དེང་འདིར་བཀྲ་ཤིས་ཤོག །གསུང་རབ་རྒྱ་མཚོ་རྟོགས་པ་དམ་པ་ཡི། །རིན་ཆེན་རྒྱ་མཚོའི་གཏེར་ཀྱི་རྟེན་གྱུར་པ། །དམ་ཆོས་རྒྱ་མཚོའི་ཚོགས་རྣམས་ཐམས་ཅད་ཀྱི། །བཀྲ་ཤིས་རྒྱ་མཚོ་དེང་འདིར་བཀྲ་ཤིས་ཤོག །འདུས་པ་རྒྱ་མཚོའི་ཚུལ་ཁྲིམས་གཞི་བརྟན་ཞིང༌། །ཡོན་ཏན་རྒྱ་མཚོ་སྐྱེ་རྒུའི་ཉེར་འཚོ་མཆོག །དགེ་འདུན་རྒྱ་མཚོའི་ཚོགས་རྣམས་ཐམས་ཅད་ཀྱི། །བཀྲ་ཤིས་རྒྱ་མཚོས་དེང་འདིར་བཀྲ་ཤིས་ཤོག ། བཀྲ་ཤིས་རྒྱ་མཚོའི་སྒྲ་དབྱངས་ལེགས་བསྒྲགས་པས། །སྐུ་ཚེ་རྒྱ་མཚོ་བཞིན་དུ་བརྟན་པ་དང༌། །དཔལ་འབྱོར་རྒྱ་མཚོ་ཆེ་ལྟར་རྒྱ་ཆེ་ཞིང༌། །བསྟན་པའི་རྒྱ་མཚོ་ རྣམ་པར་རྒྱས་བྱེད་ཤོག །མཁྱེན་རབ་རྒྱ་མཚོའི་ཞབས་ལ་ལེགས་གཏུགས་ཤིང༌།

། ཐོས་པ་རྒྱ་མཚོའི་ནོར་གྱིས་ཕྱུག་གྱུར་པ། །བློ་གྲོས་རྒྱ་མཚོ་རྒྱལ་མཚན་དཔལ་ཞེས་ པས ༑ ༑ བཀྲ་ཤིས་རྒྱ་མཚོ་མཆོག་འདི་རྣམ་པར་བསྐྱིལ། །འདི་ནི་བཀྲ་ཤིས་རྒྱ་མཚོ་སྟེ ༑ ༑ དེ་ཉིད་བསྟོད་ཚིག་རྒྱ་མཚོའང་ཡིན། །བློ་གསལ་རྒྱ་མཚོའི་ཡིད་འཕྲོག་པས། ། སྙན་ངག་རྒྱ་མཚོའང་འདི་ཉིད་ཡིན། །རྒྱལ་པོ་རྒྱལ་ཁམས་དང་བཅས་པ་བདེ་ལེགས་སུ་བྱ་བའི་ཕྱིར། བཀྲ་ཤིས་ཀྱི་རྒྱ་མཚོ་རྣམ་པར་བསྐྱིལ་བ་ཞེས་བྱ་བ་འདི། ཆུ་མོ་ཕག་གི་ལོ་སར་པ་ཤར་བའི་ཚེ་བསྡེབས་ནས་ཕུལ་བའོ།། །།༈ ན་མོ་གུ་རུ་རཏྣ་ཏྲ་ཡཱ་ཡ། གང་མཉེས་ན་ནྀི་རྒྱལ་བ་ཀུན་མཉེས་ཤིང༌། ། དེ་མཉེས་ན་ནི་དངོས་གྲུབ་ཀུན་འབྱུང་བ། །བླ་མ་དམ་པ་བརྒྱུད་པར་བཅས་རྣམས་ ཀྱི ༑ ༑ བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག །དེ་ཉིད་གཟིགས་པས་སྲིད་ལས་རྣམ་གྲོལ་ཞིང༌། །ཐུགས་རྗེ་ཆེན་པོས་ཞི་ལ་མི་གནས་པ། །ཕྱོགས་བཅུའི་རྒྱལ་བ་རྒྱ་མཚོའི་ཚོགས་རྣམས་ཀྱི། །བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག །ཆགས་པ་མེད་པས་ཆགས་བྲལ་དུ་བྱེད་ཅིང༌། །བགྲོད་པ་གཅིག་ལམ་ཟབ་མོ་ཉེར་ཞི་བ། །དམ་ཆོས་རྒྱ་མཚོའི་ཚོགས་རྣམས་ཐམས་ཅད་ཀྱི། །བཀྲ་ཤིས་དམ་པ་ཁྱོད་ལ་སྦྱིན་གྱུར་ཅིག ༑ ཚུལ་གནས་ཐོས་དང་ཏིང་ངེ་འཛིན་བརྩོན་པས། །རྒྱལ་བའི་ཡེ་ཤེས་རྒྱ་མཚོར་མངོན་གཞོལ་བ། །ཚོགས་ཀྱི་མཆོག་རབ་འཕགས་པའི་དགེ་འདུན་གྱི། ། བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག །ལྷ་དང་གྲུབ་པ་རིག་འཛིན་དྲང་སྲོང་ དང་ ༑ ༑ ཀླུ་དང་ལྷ་མིན་གནོད་སྦྱིན་དྲི་ཟ་སོགས། །བདེ་འགྲོའི་དབང་པོའི་ཚོགས་རྣམས་ཐམས་ཅད་ཀྱི། །བཀྲ་ཤིས་དམ་པ་ཁྱོད་ལ་སྦྱིན་གྱུར་ཅིག །ས་ཆུ་མེ་རླུང་ཉི་ཟླ་རིན་ཆེན་དང༌། །བུམ་བཟང་དཔག་བསམ་ཤིང་དང་སྨན་ལ་སོགས། །འབྱུང་དང་འབྱུང་བ་ལས་གྱུར་ཐམས་ཅད་ཀྱི། །བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག ཁྱད་པར་འཕགས་པའི་བཀྲ་ཤིས་ཡིད་འོང་བ། །བསམ་པ་དགེ་བས་ཤིས་པ་བརྗོད་པ་ཡིས ༑ ༑ སྲས་བཅས་རྒྱལ་བའི་ཚོགས་རྣམས་ཀུན་གྱིས་ཀྱང༌།

།འདི་ཡི་མཐུན་འགྱུར་ཀུན་ནས་གསུང་གྱུར་ཅིག །ཤིང་ཕོ་བྱི་བའི་ལོ་འདི་ལོ་རྣམས་ཀྱི། །ཐོག་མ་ཡིན་ཞེས་གཙུག་ལག་དག་ལས་འབྱུང༌། །འདི་ཉིད་ནས་བརྩམས་མི་དབང་ཡུམ་སྲས་བཅས ༑ ༑ བདེ་ལེགས་བྱ་ཕྱིར་བདག་གིས་དེ་སྐད་བརྗོད། །རྒྱལ་པོ་ཆེན་པོ་སྲས་དང་ ༑ བཙུན་མོ་དང༌། རྒྱལ་བརྒྱུད་དང༌། རྒྱལ་སྲིད་དང་བཅས་པ་ཐམས་ཅད་བདེ་ལེགས་སུ་བྱ་བའི་ཕྱིར། ཤིང་ཕོ་བྱི་བའི་ལོ་སར་པ་ཤར་བའི་ཚེ། དགའ་སྟོན་གྱི་ཀུན་དགའ་ར་བར། བཀྲ་ཤིས་ཀྱི་དབྱངས་ཀུན་ནས་བསྒྲགས་པའི་དོན་དུ། འཕགས་པས་ཉེ་བར་བསྡེབས་ནས་རྒྱང་རིང་པོ་ནས་བསྐུར་བའོ།། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། བྱང་ཆུབ་སེམས་ཀྱི་རིན་ཆེན་ལས་འཁྲུངས་ཤིང༌། །ཚོགས་གཉིས་རྒྱ་མཚོའི་དཔལ་ གྱིས་བསྐྲུན་གྱུར་པས། །དོན་གཉིས་བརྙེས་པའི་ཕྲིན་ལས་གྲུབ་པ་ཡི། །ཤཱཀྱའི་རྒྱལ་པོའི་བཀྲ་ཤིས་དེང་འདིར་ཤོག །སྲིད་ཞིའི་རླུང་གིས་རྣམ་པར་མི་བསྐྱོད་པའི། ། ཆོས་དབྱིངས་ཡེ་ཤེས་ཕ་རོལ་སོན་གྱུར་ནས། །ཕྲིན་ལས་རྡོ་རྗེ་བདུད་དཔུང་ངེས་ འཇོམས་པའི། །མི་བསྐྱོད་རྡོ་རྗེའི་བཀྲ་ཤིས་དེང་འདིར་ཤོག །འཚེ་བ་མེད་པ་ཕན་བདེའི་ངང་ཚུལ་ལ། །གཅིག་ཏུ་གོམས་པའི་བརྟུལ་ཞུགས་མཐར་ཕྱིན་པས། །ཚེ་དང་ཡེ་ཤེས་དཔག་མེད་ལེགས་བརྙེས་པའི། །ཚེ་དཔག་མེད་པའི་བཀྲ་ཤིས་དེང་འདིར་ཤོག ༑ དམ་ཆོས་བདུད་རྩིའི་སྦྱོར་བ་དཔག་ཡས་ཀྱིས། །འགྲོ་བའི་སྡུག་བསྔལ་སེལ་བའི་ཐབས་བརྩོན་པས། །སྐྱེ་རྒུའི་གཉེན་གཅིག་སྨན་པའི་བླར་གྱུར་པའི། །སྨན་གྱི་བླ་མའི་བཀྲ་ཤིས་དེང་འདིར་ཤོག །རྒྱལ་བ་རྒྱ་མཚོའི་ཚོགས་རྣམས་ཐམས་ཅད་ ཀྱི ༑ ༑ ཐུགས་རྗེ་བསྡུས་པའི་རྣམ་འཕྲུལ་ལས་བྱུང་བ། །ཕྲིན་ལས་ཆེན་པོ་འགག་མེད་རོལ་པ་ཅན། །ཐུགས་རྗེ་ཆེན་པོའི་བཀྲ་ཤིས་དེང་འདིར་ཤོག །འགྲོ་ལ་བྱམས་པས་བྱམས་པའི་ངང་ཚུལ་ཅན། །བརྩོན་པ་དམ་པས་ཀུན་ནས་མ་ཕམ་ཞིང༌། ། ཕྱོགས་བཅུར་ཆོས་ཀྱི་འཁོར་ལོ་ལེགས་བསྐོར་བ།

།བྱམས་མགོན་རྒྱལ་བའི་བཀྲ་ཤིས་དེང་འདིར་ཤོག །འགྲོ་བ་སྒྲོལ་མཛད་སྒྲོལ་མ་ཁྲོ་གཉེར་ཅན། །རྨེ་བརྩེགས་འཆོལ་པ་རྟ་མཆོག་ལ་སོགས་པའི། །ལྷ་དང་ལྷ་མོ་ཁྲོ་བོ་ཁྲོ་མོའི་ཚོགས། །འཕགས་པའི་རྣམ་འཕྲུལ་རྣམ་པར་བཀོད་རྣམས་དང༌། །འཇིག་རྟེན་སྐྱོང་བ་ཆེ་བའི་ཆེར་གྲགས་པ། །གོ་འཕང་སྣ་ཚོགས་ཚུལ་ཡང་སྣ་ཚོགས་ཤིང༌། །བསྟན་ལ་དགའ་བས་བསྟན་པ་རབ་བསྲུང་བའི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །རྒྱལ་བའི་ཕོ་བྲང་ལྷ་སའི་གཞལ་མེད་ཀྱི། །ཐུབ་པའི་དབང་པོ་སྲས་དང་སློབ་མ་དང༌། ། འཁོར་དང་བཅས་པའི་བཀྲ་ཤིས་སྤེལ་བ་འདི། །རྒྱལ་པོ་ཁྱོད་ལ་འཕགས་པས་རིང་ནས་འབུལ། །ཤིང་མོ་གླང་གི་ལོ་སར་པ་ཤར་བའི་ཚེ་བཀྲ་ཤིས་པར་བྱ་བའི་ཕྱིར། བོད་ཀྱི་སྤྲུལ་པའི་རྒྱལ་པོ་མང་པོ་བྱོན་པའི་གནས། སངས་རྒྱས་ཀྱི་བསྟན་པ་འཕེལ་བའི་གཞི། དཔལ་ལྷ་སའི་གཙུག་ལག་ཁང་དུ། བཀྲ་ཤིས་ཀྱི་ཚིགས་སུ་བཅད་པ་འདི་ཉེ་བར་སྤེལ་ནས་བསྐུར་བའོ།། །།༈ ཨོཾ་སྭསྟི་སིདྡྷཾ། ན་མཿ ཤྲཱི་མཱ་ན་པ་ར་མ་གུ་རུ་ཙ་ར་ནཾ་ཀ་མ་ལཱ་ཡ། ཧེ་རུ་ ཀ་དཔལ་ཡེ་ཤེས་མཁའ་འགྲོ་མ། །མཐུ་སྟོབས་དབང་ཕྱུག་དཔལ་ལྡན་རྩེ་མོའི་ ཞབས། །རྗེ་བཙུན་གྲགས་པ་མཁྱེན་རབ་དབང་ཕྱུག་སོགས། །བླ་མ་རྣམས་ཀྱི་བཀྲ་ཤིས་དེང་འདིར་ཤོག །རྣམ་གཟིགས་གཙུག་ཏོར་ཅན་དང་ཐམས་ཅད་སྐྱོབ། ། འཁོར་བ་འཇིག་དང་གསེར་ཐུབ་འོད་སྲུངས་དཔལ། །ཤཱཀྱ་ཐུབ་སོགས་ཕྱོགས་བཅུ་དུས་གསུམ་གྱི། །སངས་རྒྱས་རྣམས་ཀྱི་བཀྲ་ཤིས་དེང་འདིར་ཤོག །མདོ་ཡི་སྡེ་དང་འདུལ་བ་མ་མོ་དང༌། །རྒྱུད་སྡེ་རྒྱ་མཚོའི་ཚོགས་དང་དེ་རྟོགས་པའི། །ཟབ་དང་རྒྱ་ཆེའི་ཆོས་ཚུལ་ཐམས་ཅད་ཀྱི། །བཀྲ་ཤིས་དམ་པས་དེང་འདིར་བདེ་ལེགས་ཤོག ། ཚུལ་གནས་ཐོས་བསམ་སྒོམ་པས་མཛེས་རྣམས་དང༌། །རྒྱུན་ཞུགས་ཕྱིར་འོང་པ་དང་ཕྱི་མི་འོང༌། །དགྲ་བཅོམ་རང་རྒྱལ་རྒྱལ་སྲས་ཐམས་ཅད་ཀྱི། །བཀྲ་ཤིས་དམ་པས་དེང་འདིར་བདེ་ལེགས་ཤོག །དབྱངས་དང་གསལ་བྱེད་བརྗོད་པ་ཀུན་གྱི་

གཞི ༑ ༑ དེ་དག་ལས་བཏུས་གསང་སྔགས་རིག་སྔགས་དང༌། །གཟུངས་སྔགས་སྙིང་པོ་ཉེ་བའི་སྙིང་པོ་སོགས། །སྐུལ་བྱེད་སྔགས་ཀྱི་བཀྲ་ཤིས་དེང་འདིར་ཤོག །རྡོ་རྗེ་འཁོར་ལོ་པདྨ་རིན་ཆེན་དང༌། །སྣ་ཚོགས་རྡོ་རྗེ་རལ་གྲི་ཨུཏྤལ་སོགས། །དོན་ཆེན་མཚོན་བྱེད་ཕྱག་མཚན་ཐམས་ཅད་ཀྱི། །བཀྲ་ཤིས་དམ་པས་དེང་འདིར་བདེ་ལེགས་ཤོག ༑ སྟུག་པོའི་ཞིང་དང་མི་མཇེད་བདེ་བ་ཅན། །མངོན་པར་དགའ་དང་ཡོན་ཏན་དཔག་མེད་སོགས། །རྒྱལ་བ་རྣམས་ཀྱིས་བསྟན་པའི་ཞིང་ཁམས་ཀྱི། །བཀྲ་ཤིས་དམ་པས་དེང་འདིར་བདེ་ལེགས་ཤོག །རྡོ་རྗེ་ཆོས་སྐྱོང་བ་དང་ཕྱོགས་སྐྱཽང་དང༌། ། ལྷ་དབང་ཀླུ་དབང་གནོད་སྦྱིན་ལྷ་མིན་དང༌། །འཇིག་རྟེན་སྐྱོང་བ་ཆེ་བའི་ཆེ་རྣམས་ཀྱི ༑ ༑ བཀྲ་ཤིས་དམ་པས་དེང་འདིར་བཀྲ་ཤིས་ཤོག །ཡིད་བཞིན་ནོར་བུ་བུམ་བཟང་དཔག་བསམ་ཤིང༌། །འདོད་འཇོའི་བ་དང་གྲུབ་པའི་རལ་གྲི་དང༌། །རྫོགས་ལྡན་སྤྲིན་ཚོགས་འདོད་རྒུ་སྦྱིན་བྱེད་པའི། །རྫས་མཆོག་རྣམས་ཀྱི་བཀྲ་ཤིས་དེང་འདིར་ཤོག །ས་དང་ཆུ་རླུང་མེ་དང་ཉི་ཟླ་དང༌། སྨན་དང་ལོ་ཏོག་བསམ་གཏན་ལ་སོགས་པ། །འགྲོ་བའི་ཉེར་འཚོར་གྱུར་པ་ཐམས་ཅད་ཀྱི། །བཀྲ་ཤིས་དམ་པས་དེང་འདིར་བདེ་ལེགས་ཤོག །དེ་ལྟར་གསུང་རབ་རིན་ཆེན་གླིང་ལས་ཤིས་པའི་ཚིག་གི་ནོར་བུའི་ཚོགས། །བློ་གྲོས་དེད་དཔོན་དམ་པས་བླངས་གང་རྣམ་དཔྱོད་རྡོ་རྗེས་ཕུག་རྗེས་སུ། །ངག་གི་སྲད་བུས་ཉེ་བར་བརྒྱུད་པ་བདེ་ལེགས་གསལ་བའི་འོད་འབྱིན་པའི། །བཀྲ་ཤིས་རིན་ཆེན་ཕྲེང་བ་འདི་ནི་མི་དབང་ཉིད་ལ་འཕགས་པས་འབུལ

༑ ༑ མེ་ཕོ་སྟག་གི་ལོ་སར་པ་ཤར་བ་བདེ་ལེགས་སུ་བྱ་བའི་ཕྱིར། །བཀྲ་ཤིས་ཀྱི་ཚིགས་སུ་བཅད་པ་འདི་དཔལ་ས་སྐྱར་རྣམ་པར་སྤེལ་ནས། །དབང་ཕྱུག་དམ་པའི་ཕྱག་ཏུ་འཕགས་པས་རིང་ནས་བསྐུར་བའོ།། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །རྒྱལ་མཚན་རྩེ་མོའི་དབང་གི་རྒྱལ་པོ་ལྟར། །ལྷག་པའི་ལྷ་ཡི་གཙུག་གི་རྒྱན་གྱུར་ཅིང༌། ། སྒྲུབ་པ་པོ་ལ་དངོས་གྲུབ་མཆོག་སྩོལ་བ། །བླ་མའི་བཀྲ་ཤིས་ཁྱེད་ལ་སྦྱིན་གྱུར་ ཅིག ༑ ཤར་གྱི་རི་རྩེར་སྐྱེ་རྒུའི་སྒྲོན་མའི་དཔལ། །ཕུན་སུམ་ཚོགས་པ་འབར་བས་ལྷང་ངེ་ལྟར། །ཡོན་ཏན་ཕྲིན་ལས་འོད་སྟོང་འབར་བ་པོ། །རྒྱལ་པའི་བཀྲ་ཤིས་ཁྱེད་ལ་སྦྱིན་གྱུར་ཅིག །རྒྱུ་སྐར་ཁྲོད་ན་རྒྱུ་སྐར་བདག་པོའི་དཔལ། །ཡོངས་སུ་རྫོགས་པའི་དཀྱིལ་འཁོར་མཛེས་པ་ལྟར། །ཆགས་བྲལ་ཆགས་པ་སེལ་བའི་འོད་འབྱིན་ པ ༑ ༑ ཆོས་ཀྱི་བཀྲ་ཤིས་ཁྱེད་ལ་སྦྱིན་གྱུར་ཅིག །རྒྱ་མཚོའི་གླིང་ན་སྣ་ཚོགས་རིན་ ཆེན་གྱིས། །རྒྱ་མཚོའི་རྒྱལ་པོ་ཀུན་ནས་འབྱོར་པ་ལྟར། །རྒྱལ་བའི་འཁོར་གྱིས་འབྱོར་པར་གང་གྱུར་པ། །ཚོགས་ཀྱི་བཀྲ་ཤིས་ཁྱེད་ལ་སྦྱིན་གྱུར་ཅིག །སྐྱབས་གསུམ་རིན་ཆེན་ཅོད་པན་གྱིས་མཛེས་ཤིང༌། །བསླབ་གསུམ་རིན་ཆེན་དྲ་བའི་རྒྱན་གྱིས་སྤྲས། །སྲིད་གསུམ་འགྲོ་བའི་སྒྲོན་མ་མཆོག་གྱུར་པ། །བཤེས་གཉེན་རྣམས་ཀྱི་བཀྲ་ཤིས་སྦྱིན་གྱུར་ཅིག །དེ་ལྟར་བཀྲ་ཤིས་དམ་པ་ལས་བྱུང་ཞིང༌། །བཀྲ་ཤིས་ངོ་མཚར་རྨད་ཀྱིས་ཕུལ་གྱུར་པའི། །བཀྲ་ཤིས་བརྗོད་པས་དཔལ་དུ་འོས་པ་ཁྱོད། ། རྟག་ཏུ་འགྲོ་བ་ཀུན་གྱི་དཔལ་གྱུར་ཅིག ཁྱོད་ཀྱི་དཔལ་གྱི་གཟི་ཡིས་ཕྱོགས་ཀྱི་ཁོངས ༑ ༑ རྒྱ་མཚོའི་ཆུ་ཡིས་ས་ཡི་ཁྱོན་ལྟ་བུར། ཁྱབ་པར་བྱས་ནས་འབྱུང་པོ་ཐམས་ཅད་ཀྱི། །རྟག་ཏུ་ཉེ་བར་འཚོ་བ་ཉིད་གྱུར་ཅིག །གླིང་བཞིར་བཅས་པའི་རྒྱ་མཚོའི་རྒྱ་ཁྱོན་ནི། ཁོར་ཡུག་རི་ཡིས་ཀུན་ནས་བཅིངས་པ་ལྟར། །ལྷ་ཡི་དཔལ་དང་བཅས་པའི་རྒྱལ་སྲིད་ཀྱང༌།

།སངས་རྒྱས་མཐུ་ཡིས་ཀུན་ནས་སྲུང་གྱུར་ཅིག །བཀྲ་ཤིས་འདི་ནི་དཔལ་གྱི་འབྱུང་གནས་ཏེ། །སྡེབ་སྦྱོར་བྱེད་པ་བློ་གྲོས་རྒྱལ་མཚན་དཔལ། ། བཟང་པོ་ཉིད་ལགས་ལོ་སར་བདེ་ལེགས་ཕྱིར། །དབང་ཕྱུག་དམ་པའི་དཔལ་ལ་གུས་པས་འབུལ། །ལོ་གསར་འདི་ནི་མེ་མོ་ཡོས་ལགས་ཏེ། །འཕགས་པའི་ཡུལ་དུ་རབ་བྱུང་ཞེས་བྱར་གྲགས། །རབ་བྱུང་འདི་ནི་ལོ་ཡི་ཐོག་མ་སྟེ། །འདི་ནས་བརྩམས་ཏེ་ཀུན་ཏུ་བདེ་ལེགས་ཤོག །མེ་མོ་ཡོས་བུའི་ལོ་སར་པ་ཤར་བའི་ཚེ་བདེ་ལེགས་སུ་བྱ་བའི་ཕྱིར། དཔལ་ས་སྐྱའི་གཙུག་ལག་ཁང་དུ་བཀྲ་ཤིས་ཀྱི་ཚིགས་སུ་བཅད་པ་སྤེལ་ནས་མིའི་དབང་པོའི་ཕྱག་ཏུ་བསྐུར་བའོ།། །། ༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཇི་སྙེད་གཟིགས་པའི་མཁྱེན་པ་རྒྱ་ཆེ་ཞིང༌། །ཇི་བཞིན་མཁྱེན་པའི་ཡེ་ཤེས་རབ་ཟབ་ལ ༑ ༑ དམིགས་པ་མེད་པའི་ཐུགས་རྗེ་ཀུན་འཇུག་པ། །བླ་མ་མཆོག་ལ་བཏུད་ནས་ཤིས་པ་བརྗོད། །གང་ལས་ཕན་བདེའི་དཔལ་འབྱོར་ཀུན་འབྱུང་ཞིང༌། །སྲིད་ཞིའི་ཉེས་པ་མ་ལུས་དྲུངས་འབྱིན་པ། །དུས་གསུམ་རྒྱལ་བའི་མཛད་པ་ལེགས་བསྒྲུབ་ པ ༑ ༑ མཚུངས་མེད་བླ་མའི་བཀྲ་ཤིས་དེང་འདིར་ཤོག །བྱང་ཆུབ་ལམ་གྱིས་བྱང་ཆུབ་བརྙེས་གྱུར་ཅིང༌། །ཀུན་དགའི་ཆོས་ཀྱི་དགའ་སྟོན་འགྱེད་མཛད་པ། །རྐང་གཉིས་དབང་པོ་ཟླ་གཉིས་མི་མངའ་བ། །རྒྱལ་བའི་བཀྲ་ཤིས་དམ་པས་རྒྱལ་གྱུར་ཅིག ༑ གསུང་རབ་དམ་པ་དམ་པ་ལས་བརྒྱུད་ཅིང༌། །རྟོགས་པ་དགེ་བ་དགེ་བའི་འབྱུང་གནས་མཆོག །ཞི་མཛད་ཞི་བར་གྱུར་པ་དམ་ཆོས་ཀྱི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །དམ་པས་དམ་པའི་ལམ་ལ་ཞུགས་གྱུར་ཅིང༌། །དགེ་བས་དགེ་བའི་གོ་འཕང་མཆོག་བསྒྲུབ་པར། །གཅིག་ཏུ་འདུན་པའི་འདུན་པ་རྣམ་དག་པ། །ཚོགས་ཀྱི་བཀྲ་ཤིས་དམ་པས་བཀྲ་ཤིས་ཤོག །ཆོས་དང་དམ་ཆོས་འཛིན་པ་གང་ཡིན་པ། །དེ་དག་སྐྱོང་ཞིང་སྐྱོང་བར་ཞལ་བཞེས་ནས། །སྒྲུབ་པོའི་འདོད་དོན་མ་ལུས་སྒྲུབ་མཛད་པ། །ཆོས་སྐྱོང་རྣམས་ཀྱིས་ཀུན་ནས་སྐྱོང་གྱུར་ཅིག

། འཇིག་རྟེན་སྐྱོང་བ་འཇིག་རྟེན་དོན་གཉེར་ཞིང༌། །ཆེ་བའི་ཆེ་བར་ཀུན་ལ་གྲགས་གྱུར་ལ། །རྫུ་འཕྲུལ་རྣམ་པར་འཕྲུལ་པའི་ཆོ་འཕྲུལ་ཅན། །འཇིག་རྟེན་སྐྱོང་བས་ལྷག་པར་སྐྱོང་གྱུར་ཅིག །རྒྱལ་པོ་སྲས་དང་བཙུན་མོ་སྲིང་བཅས་རྣམས། །རྒྱལ་བར་བྱ་ཕྱིར་འཕགས་པའི་བློ་གྲོས་ལས། །རྒྱལ་བའི་གསུང་གི་ཚུལ་དང་རྗེས་མཐུན་པར ༑ ༑ རྒྱལ་བར་བྱེད་པའི་ཤིས་པ་འདི་བྱུང་ངོ༌། །ས་ཕོ་འབྲུག་གི་ལོ་སར་པ་ཤར་བའི་ཚེ་བཀྲ་ཤིས་པར་བྱ་བའི་ཕྱིར། བཀྲ་ཤིས་རྣམ་པར་སྤེལ་ནས་ཚིགས་སུ་བཅད་པ་འདི་དག་སྦྱར་ནས། རྒྱལ་པོ་ཡབ་ཡུམ་སྲས་དང་བཅས་པའི་སྤྱན་སྔར་བསྐུར་བ་འདི་ནི་ ¡Ã ས་ཕོ་འབྲུག་གི་ ( ¡¶ ཞ ¡· མེ་མོ་ཡོས་བུའི་ ) ལོ་སྨལ་པོའི་ཟླ་བ་ལ་འདམ་གྱི་སའི་ཆར་བྲིས་པ་ཕྱོགས་དང་དུས་ཐམས་ཅད་དུ་བཀྲ་ཤིས་པར་གྱུར་ཅིག། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །རྒྱལ་བ་གང་ཞིག་འོད་དང་དཔལ་ཡོན་གྱི། །འབྱུང་གནས་དམ་པ་རྣམས་ལ་ཕྱག་འཚལ་ནས ༑ ༑ ཕྱོགས་བཅུའི་མུན་པ་རྣམ་པ་སེལ་བ་ཡི། །བཀྲ་ཤིས་དམ་པ་འདི་ནི་བརྗོད་པར་བྱ། །མི་མཇེད་ཞེས་བྱའི་འཇིག་རྟེན་ཁམས་ཀྱི་མགོན། །དཔལ་དང་ལྡན་ཞིང་བརྩེ་བ་ཆེན་པོ་པ། །སྐྱོབ་པ་ཤཱཀྱ་ཐུབ་པ་ཞེས་བྱ་བའི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ཤར་གྱི་ཕྱོགས་ཀྱི་རྒྱལ་བའི་ཞིང་ཁམས་ནི། །ཉོན་མོངས་ཐམས་ཅད་བསྐྱོད་པར་གང་བཞུགས་པ། །རྫོགས་པའི་སངས་རྒྱས་རྗེས་སྤྱད་ཅེས་བྱ་བའི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ལྷོ་ཕྱོགས་མུན་པ་མུན་ནག་ཚོགས་བཅོམ་པར། །དང་པོ་སེམས་བསྐྱེད་ཡིད་མཛད་རྣམ་གྲགས་པ། ། བསྙེངས་བྲལ་མངོན་པར་འཕགས་པའི་རྒྱལ་པོ་ཡི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ནུབ་ཀྱི་ཕྱོགས་ཀྱི་ཐུབ་པའི་ཞིང་ཁམས་ནི། །ཀུན་ནས་ཡུལ་ཕེབས་ཞེས་བྱའི་ཆོས་ཀྱི་རྒྱལ། །ཐུབ་པ་འཁོན་དང་རྒྱགས་པ་རྣམ་གནོན་པའི། ། བཀྲ་ཤིས་དམ་པས་དེང་འདིར་བཀྲ་ཤིས་ཤོག །བྱང་གི་ཕྱོགས་ན་རྣམ་པར་གནས་པའི་ཞིང༌།

།སངས་རྒྱས་རྣམས་ཀྱི་སྤོབས་པ་ཅན་ཞེས་བྱ། །ཐུབ་པ་རིན་ཆེན་ གཟུགས་བཀོད་འོད་གནོན་གྱི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག། བྱང་ཤར་འཇིག་རྟེན་བདུད་ཀྱི་སྡེ་བཅོམ་པར། །བྱང་ཆུབ་ཤིང་དབང་དྲུང་དུ་རྣམ་འཕྲུལ་བ། །བདུད་དང་ཡིད་གཉིས་ཀུན་འཇོམས་རྣམ་གནོན་པའི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ཤར་ལྷོའི་འཇིག་རྟེན་རྟག་ཏུ་སྣང་བ་ནི། །རྫོགས་པའི་སངས་རྒྱས་དང་པོ་སེམས་བསྐྱེད་པས། །ཕྱིར་མི་ལྡོག་པའི་འཁོར་ལོ་འབྱུང་དཔལ་གྱི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ལྷོ་ནུབ་ཕྱོགས་ན་གནས་པའི་འཇིག་རྟེན་ཁམས། །གསེར་གྱི་དྲ་བས་གཡོགས་པའི་འགྲོ་བའི་མགོན།། རིན་ཆེན་གདུགས་འཕགས་སྣང་ཞེས་བྱ་བ་ཡི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །ནུབ་བྱང་མཚམས་སུ་བཀོད་པ་ཐུབ་པའི་ཞིང༌། །ཡོངས་དག་རབ་གནས་མངོན་འཕགས་ཞེས་བྱ་བར། །རྒྱལ་བ་བྱང་ཆུབ་སེམས་དཔའ་འདུལ་བ་ ཡི ༑ ༑ བཀྲ་ཤིས་དམ་པས་དེང་འདིར་བཀྲ་ཤིས་ཤོག །སྟེང་གི་འཇིག་རྟེན་དམིགས་པ་མེད་པའི་དོན། །ཡིད་ལ་བྱེད་པ་ཅན་དུ་སྐྲག་མེད་པ། །མུན་བྲལ་ཏིང་འཛིན་མངོན་འཕགས་རྒྱལ་པོ་ཡི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །འོག་གི་ཞིང་ཁམས་ཡོན་ཏན་ཐམས་ཅད་ཀྱིས། །བརྒྱན་པར་དང་པོ་སེམས་བསྐྱེད་ཐེ་ཚོམ་ཀུན། །གཅོད་མཛད་ཉོན་མོངས་བསྐྱོད་ཅེས་བྱ་བ་ཡི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །གང་སྔོན་མཚན་མཆོག་འདི་དག་ཐོས་གྱུར་པའི། །སྲོག་ཆགས་སྟོང་དུ་ཚང་བ་དེ་དག་ཀུན། །གངྒཱ་ཀླུང་གི་བྱེ་སྙེད་ཚེ་རབས་སུ། །འཁོར་ལོས་སྒྱུར་བའི་དཔལ་རྒྱས་ཐོབ་པའི་མཐར། །བསྐལ་པ་གཅིག་ལ་ཞིང་ཁམས་གཅིག་ཉིད་དུ། །རིམ་གྱིས་སངས་རྒྱས་ཉིད་དུ་འགྱུར་བ་ནི། །དག་པའི་སྤྱན་གྱིས་ བརྒྱན་པ་ཞེས་བྱའོ། །དེ་དག་ཀུན་གྱི་བཀྲ་ཤིས་དེང་འདིར་ཤོག །གཞན་ཡང་ དུས་གསུམ་ཕྱོགས་བཅུའི་འཇིག་རྟེན་ན། །ཐུབ་པའི་དབང་པོ་སྲས་དང་སློབ་མར་ བཅས ༑ ༑ ཆོས་དང་དཔལ་དང་འོད་ཀྱིས་ལྷམ་མེ་བ།

།དེ་དག་ཀུན་གྱི་བཀྲ་ཤིས་དེང་འདིར་ཤོག །བཀྲ་ཤིས་མཆོག་གི་ཀུན་ནས་ཤིས་གྱུར་པའི། །བཀྲ་ཤིས་ དམ་པའི་ཤིས་པ་བརྗོད་པ་འདི། །བཀྲ་ཤིས་དུ་མས་ཀུན་ནས་འབྱོར་གྱུར་པ། ། བཀྲ་ཤིས་བརྟན་པ་ཉིད་ལ་འབུལ་ཞིང་མཆིས། །རྒྱལ་པོ་ཆེན་པོ། སྲས་དང༌། བཙུན་མོ། སྲིད་འབངས་དང་བཅས་པ་ཐམས་ཅད་བཀྲ་ཤིས་པར་བྱ་བའི་ཕྱིར། ཕྱོགས་བཅུའི་མུན་པ་རྣམ་པར་སེལ་བ་ཞེས་བྱ་བའི་བཀྲ་ཤིས་ཀྱི་ཚིགས་སུ་བཅད་པ་འདི། འཕགས་པས་བསྡེབས་ནས་ས་མོ་སྦྲུལ་གྱི་ལོ་སར་པ་ཤར་བའི་ཚེ་ཕུལ་ བའོ།། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །བཀྲ་ཤིས་ཀུན་གྱིས་བཀྲ་ཤིས་པ། །བཀྲ་ཤིས་འབྱུང་གནས་ལ་བཏུད་དེ། །བཀྲ་ཤིས་ཀུན་གྱིས་ཤིས་བྱའི་ཕྱིར། །བཀྲ་ཤིས་རྣམ་པར་སྤེལ་བ་བརྗོད། །དག་སྣང་ཡུལ་ གྱི་ཕོ་བྲང་དུ། །སྐལ་བ་བཞིན་དུ་སྣང་གྱུར་ཅིང༌། །མོས་པ་ཇི་བཞིན་འདྲེན་མཛད་ པའི ༑ ༑ བླ་མའི་བཀྲ་ཤིས་དེང་འདིར་ཤོག །རྡོ་རྗེ་འཆང་དཔལ་བདག་མེད་མ། ། བིརྺ་ཀྲྀཥྞ་ཌ་མ་པ། །གཉིས་སྤངས་ག་ཡ་དྷ་ར་དཔལ། །ཤཱཀྱ་ཡེ་ཤེས་ཀུན་རིག་ དང་ ༑ ༑ ཆོས་འབར་རྗེ་བཙུན་སྙིང་པོའི་ཞབས། །རྩེ་མོའི་ཞབས་དང་རྒྱལ་མཚན་མཐའ ༑ ༑ ཆོས་རྗེ་བཟང་པོའི་ཞབས་སོགས་ཀྱི། །བཀྲ་ཤིས་དམ་པའི་བཀྲ་ཤིས་ ཤོག ༑ ཆོས་ཀྱི་དབྱིངས་ཀྱི་ཕོ་བྲང་དུ། །གཉིས་མེད་དག་པ་གཉིས་ལྡན་ཞིང༌། ། དུས་གསུམ་རྒྱལ་བ་ཀུན་བསྐྱེད་པའི། །ཆོས་སྐུའི་བཀྲ་ཤིས་དེང་འདིར་ཤོག ། འདུས་མ་བྱས་ཤིང་ལྷུན་གྱིས་གྲུབ། །བརྗོད་དུ་མེད་ཅིང་བགྲང་དུ་མེད། །རྣམ་དབྱེ་མེད་པའི་ཆོས་ཉིད་ཅན། །བསམ་མི་ཁྱབ་པའི་བཀྲ་ཤིས་ཤོག །སྟུག་པོ་བཀོད་པའི་ཞིང་ཁམས་སུ། །བདེ་ཆེན་ངེས་པ་ལྔ་ལྡན་ཞིང༌། །ཆོས་ལ་རྫོགས་པར་ལོངས་སྤྱོད་ པའི ༑ ༑ བཀྲ་ཤིས་དམ་པའི་བཀྲ་ཤིས་ཤོག །བསམ་མི་ཁྱབ་པའི་གནས་བརྙེས་ ཀྱང་ ༑ ༑ སྔོན་ལས་རྗེས་སུ་འབྲང་བའི་ཕྱིར། །རྒྱུ་ཡི་རྒྱུད་གྲངས་ཇི་སྙེད་པ། །དེ་སྙེད་རྣམས་ཀྱི་བཀྲ་ཤིས་ཤོག །སྣ་ཚོགས་བཀོད་པའི་ཞིང་ཁམས་སུ།

།སྣ་ཚོགས་རྣམ་པར་འཕྲུལ་བ་ཡི། །སྣ་ཚོགས་པ་ཡིས་དོན་མཛད་པའི། །སྤྲུལ་སྐུའི་བཀྲ་ཤིས་དེང་ འདིར་ཤོག །ལོངས་སྤྱོད་རྫོགས་པ་གཅིག་ལས་ཀྱང༌། །གནས་ཡུལ་དུས་དང་རྣམ་ པ་ཡིས། །རྣམ་པ་དུ་མར་རབ་སྣང་བ། །སྤྲུལ་པ་མང་པོའི་བཀྲ་ཤིས་ཤོག །རྣམ་གཟིགས་གཙུག་ཏོར་ཐམས་ཅད་སྐྱོབ། །འཁོར་བ་འཇིག་དང་གསེར་ཐུབ་དང༌། ། འོད་སྲུངས་ཤཱཀྱ་ཐུབ་མཆོག་དཔལ། །བྱམས་པ་སེང་གེ་རབ་གསལ་སོགས། །དུས་གསུམ་གཤེགས་པའི་རྫོགས་སངས་རྒྱས། །ཕྱོགས་བཅུ་དག་ན་བཞུགས་གྱུར་ པའི ༑ ༑ རྐང་གཉིས་གཙོ་བོ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ཤོག ། རྣམ་སྣང་མི་བསྐྱོད་རིན་ཆེན་འབྱུང༌། །དཔག་མེད་དོན་ཡོད་གྲུབ་ལ་སོགས། ། དཀྱིལ་འཁོར་ཀུན་གྱི་གཙོར་གྱུར་པ། །སྤྲུལ་པ་མཆོག་གི་བཀྲ་ཤིས་ཤོག །རྡོ་རྗེ་ རིན་ཆེན་ཆོས་དང་ནི། །ལས་ཀྱི་སེམས་མ་ལ་སོགས་པ། །ཕྱག་རྒྱའི་གཟུགས་སུ་གང་གནས་ནས། །རྒྱལ་བ་མཉེས་པར་བྱེད་པ་དང༌། །གཟུངས་ཀྱི་དཀྱིལ་འཁོར་ཐམས་ཅད་ཀྱི། །གཙོ་མོ་ཉིད་དུ་གང་གྱུར་པ། །རིག་པའི་རྒྱལ་མོ་ཐམས་ཅད་ཀྱི། ། བཀྲ་ཤིས་དམ་པའི་བཀྲ་ཤིས་ཤོག །བྱམས་པ་ས་ཡི་སྙིང་པོ་དང༌། །སྒྲིབ་པ་རྣམ་སེལ་ཀུན་ཏུ་བཟང༌། །ཕྱག་ན་རྡོ་རྗེ་སྤྱན་རས་གཟིགས། །ནམ་མཁའི་སྙིང་པོ་འཇམ་དབྱངས་སོགས། །སེམས་དཔའ་མཆོག་གི་ཚུལ་བཟུང་དང༌། །རང་གི་ས་ལ་གནས་ པ་ཡི། །བྱང་ཆུབ་སེམས་དཔའ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ ཤོག ༑ སྒེག་མོ་ཕྲེང་བ་གླུ་མ་གར། །བདུག་སྤོས་མེ་ཏོག་མར་མེ་མ། །དྲི་ཆབ་མ་སོགས་མཆོད་པ་ཡི། །ལྷ་མོ་རྣམས་ཀྱི་བཀྲ་ཤིས་ཤོག །གཤིན་རྗེ་མཐར་བྱེད་ཤེས་ མཐར་བྱེད། །པདྨ་མཐར་བྱེད་བགེགས་མཐར་བྱེད། །མི་གཡོ་འདོད་རྒྱལ་དབྱུག་སྔོན་ཅན། །སྟོབས་ཆེན་གཙུག་ཏོར་འཁོར་ལོས་སྒྱུར། །ཧཱུྃ་མཛད་ལ་སོགས་ཁྲོ་བོ་ ཡི ༑ ༑ རྒྱལ་པོ་རྣམས་ཀྱི་བཀྲ་ཤིས་ཤོག །ལྕགས་ཀྱུ་ཞགས་པ་ལྕགས་སྒྲོག་དང༌། ། རྡོ་རྗེ་དྲིལ་བུ་ལ་སོགས་པའི། །ཕོ་ཉ་མངག་པ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ཤོག

།གདུང་བ་རྣམ་སེལ་ཡིད་མྱུར་སོགས། །བསེ་རུ་རྭ་ཡི་ཚུལ་འཛིན་དང་ ༑ ༑ དེ་བཞིན་ཚོགས་ན་སྤྱོད་པ་ཡི། །རང་རྒྱལ་རྣམས་ཀྱི་བཀྲ་ཤིས་ཤོག །ཀཽཎྜི་ནྱ་འོད་སྲུངས་དང༌། །ཤཱ་རིའི་བུ་དང་མཽད་གལ་སོགས། །དགྲ་བཅོམ་དབང་པོ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ཤོག །འདོད་པར་ལན་ཅིག་ཕྱིར་འོང་དང༌། །གང་དག་ཕྱིར་མི་འོང་བ་དང༌། །རྒྱུན་ཞུགས་དེ་དག་ཞུགས་པ་དང༌། ། འབྲས་བུར་གནས་པས་ཕྱེ་བ་སྟེ། ། འཕགས་པའི་གང་ཟག་བརྒྱད་རྣམས་ཀྱི། ། བཀྲ་ཤིས་དམ་པའི་བཀྲ་ཤིས་ཤོག །རྡོ་རྗེ་ནག་པོ་ཆེན་པོ་དང༌། །དཔལ་གྱི་ལྷ་མོ་ལ་སོགས་པ། །ཆོས་སྐྱོང་སྲུང་མ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ཤོག ༑ ཕྱོགས་སྐྱོང་བ་དང་ལྷ་ཆེན་དང༌། ། ཀླུ་དབང་གཟའ་དང་རྒྱུ་སྐར་སོགས། ། འཇིག་རྟེན་སྐྱོང་བ་ཐམས་ཅད་ཀྱི། །བཀྲ་ཤིས་དམ་པའི་བཀྲ་ཤིས་ཤོག །དེ་ལྟར་བཀྲ་ཤིས་རྣམ་པར་སྤེལ་བ་འདི། །ས་བདག་སྲས་དང་བཙུན་མོར་བཅས་པ་ རྣམས ༑ ༑ དགེ་བར་བྱ་ཕྱིར་ལྕགས་ཕོ་རྟ་ཡི་ལོ། །སར་པ་ཤར་ཚེ་འཕགས་པ་ཞེས་བྱས་སྦྱར། །ཕྱོགས་དང་དུས་ཐམས་ཅད་དུ་བཀྲ་ཤིས་པར་གྱུར་ཅིག། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཆོས་ཉིད་གཟིགས་པ་སྒྲིབ་མེད་པའི། །ཆོས་ཀྱི་སྤྱན་དང་ལྡན་རྣམས་ལ། །ཆོས་ཀྱི་ཚུལ་བཞིན་ཕྱག་འཚལ་ནས། །ཆོས་བཞིན་ཤིས་པ་བརྗོད་པར་བྱ། །ཆོས་ཀྱི་དབང་ཕྱུག་ཀུན་རང་བཞིན། །ཆོས་ཀྱི་དཔལ་གྱིས་འབྱོར་གྱུར་ཞིང༌། །ཆོས་ལས་སྐྱེས་པ་ཀུན་སྐྱེད་པ། །ཆོས་རྗེ་བླ་མའི་བཀྲ་ཤིས་ཤོག །ཆོས་ཀྱི་དབྱིངས་ལས་བྱུང་གྱུར་ཞིང༌། ། ཆོས་ཉིད་ཟབ་མོས་རབ་ཕྱེ་བས། །ཆོས་ཀྱི་མངའ་བདག་མཆོག་གྱུར་པ། །ཆོས་མཛད་རྣམས་ཀྱི་བཀྲ་ཤིས་ཤོག །ཆོས་ཀྱི་འབྱུང་གནས་ལས་བྱུང་བའི། །ཆོས་དོན་ཕུན་སུམ་ཚོགས་གྱུར་པས། །ཆོས་མིན་རྣམ་པར་སུན་འབྱིན་པའི། །ཆོས་ཀྱི་བཀྲ་ཤིས་དེང་འདིར་ཤོག །ཆོས་རྗེས་འབྲང་བའི་ཡིད་ལྡན་པ། །ཆོས་ཀྱི་རྗེ་ཡིས་རྗེས་བསྐྱངས་པས། །ཆོས་ཀྱི་རྒྱ་མཚོར་ཉེར་ཞུགས་པ།

།ཆོས་ལྡན་རྣམས་ཀྱི་བཀྲ་ཤིས་ཤོག ༑ ཆོས་ཀྱི་མངའ་དབང་བརྙེས་པ་གང༌། །ཆོས་ཀྱི་རྒྱལ་པོར་རབ་བསྒོས་ནས། ། ཆོས་དང་ཆོས་འཛིན་ཀུན་སྲུང་བ། །ཆོས་སྐྱོང་རྣམས་ཀྱི་བཀྲ་ཤིས་ཤོག །ཆོས་ལམ་དགེ་བ་སྤྱད་པ་ཡིས། །ཆོས་ཚུལ་མངོན་པར་མཐོང་བ་ཡི། །ཆོས་ལྡན་འཇིག་རྟེན་སྐྱོང་བ་ཡིས། །ཆོས་བཞིན་བཀྲ་ཤིས་སྦྱིན་གྱུར་ཅིག །ཆོས་དབྱིངས་སྤྲོས་ལས་རྣམ་གྲོལ་ཡང༌། །ཆོས་ཅན་སྣ་ཚོགས་ཀུན་སྣང་བ། །ཆོས་རྣམ་གཉིས་ཀྱི་བདེན་པའི་མཐུས ༑ ༑ ཆོས་ཚུལ་འགྲོ་ལ་གསལ་གྱུར་ཅིག །ཆོས་དང་ཆོས་ཉིད་ཇི་སྙེད་དོན་རྣམས་ཇི་བཞིན་གང་གིས་ཐུགས་ཆུད་པས། །ཆོས་དང་ཆོས་མིན་རྣམ་དབྱེའི་ཕྱོགས་ལ་ཤིན་ཏུ་མཁས་པའི་ངང་ཚུལ་ཅན། །ཆོས་རྗེ་ཆོས་རྒྱལ་ས་སྐྱ་པ་ཞེས་གྲགས་པའི་འོད་ཟེར་གསལ་ལྡན་པའི། །ཆོས་དྲིན་ཆོས་བཞིན་ཉེ་བར་ཐོབ་པའི་ཆོས་འཛིན་འཕགས་པ་ཞེས་བྱས་སྦྱར། །འདི་ཡི་ཚིག་དང་དེ་བཞིན་དོན་གཉིས་ཀ །ཆོས་ཀྱི་ཚུལ་ཡིན་གཞན་ཡང་དེ་བཞིན་དུ། །ཆོས་ཉིད་ཟབ་མོའི་སྒོ་ལ་འཇུག་བྱེད་པས། ། བཀྲ་ཤིས་འདི་ནི་ཆོས་ཀྱི་རྒྱ་མཚོ་ཡིན། །གང་དག་གིས་ནི་ཤིས་པ་འདི་བརྗོད་དང༌།། འདི་ཡིས་གང་ལ་ཤིས་པ་བྱས་གྱུར་པ། །དེ་དག་བཀྲ་ཤིས་རྒྱ་མཚོའི་དགེ་མཚན་གྱིས

༑ ༑ ཀུན་ནས་ཤིས་པར་འགྱུར་བ་སྙམ་དུའང་བསམ། །ལྕགས་མོ་ལུག་གི་ལོ་ནས་བརྩམས་ནས་སུ། །ལོ་རྣམས་ཐམས་ཅད་ཀུན་ནས་ཤིས་བྱའི་ཕྱིར། །བདག་གིས་བཀྲ་ཤིས་ཉེ་བར་བརྗོད་འདི་ལ། །རྒྱལ་བའི་ཚོགས་ཀྱིས་མཐུན་གྱུར་བརྗོད་གྱུར་ཅིག །ལྕགས་མོ་ལུག་གི་ལོ་སར་པ་ཤར་བ་བཀྲ་ཤིས་པར་བྱ་བའི་ཕྱིར། བཀྲ་ཤིས་ཀྱི་ཚིགས་སུ་བཅད་པ་འདི་རྣམ་པར་སྤེལ་ནས་རྒྱལ་པོ་ཆེན་པོ་ལ་ཕུལ་བའོ། ། ཕྱོགས་དང་དུས་ཐམས་ཅད་དུ་ཤིན་ཏུ་བཀྲ་ཤིས་པར་གྱུར་ཅིག། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །སྐྱོབ་པ་འོད་དང་རྫུ་འཕྲུལ་ཆེན་པོ་པ། །མངོན་པར་ཤེས་པ་སྒྲིབ་པ་མེད་པ་པོ། །མི་ འགྱུར་མི་འགག་རྒྱུན་མི་འཆད་པ་ཅན། །སངས་རྒྱས་བཀྲ་ཤིས་ཁྱེད་ལ་སྦྱིན་གྱུར་ཅིག ༑ མཚན་དང་མཐུན་པའི་དཔེ་བྱད་རབ་འབར་ཞིང༌། །དོན་དང་མཐུན་པའི་ཚིག་འབྲུ་རྣམ་དག་པ། །མཁྱེན་དང་མཐུན་པའི་བརྩེ་བ་ཆེན་པོ་པ། །སངས་རྒྱས་བཀྲ་ཤིས་ཁྱེད་ལ་སྦྱིན་གྱུར་ཅིག །ནམ་མཁའ་ཇི་བཞིན་འཇིག་རྟེན་མཐའ་ཡས་ཤིང་ ༑ ༑ འཇིག་རྟེན་ཇི་བཞིན་སེམས་ཅན་བགྲང་ཡས་ལ། །དེ་བཞིན་ཕྲིན་ལས་ཕ་མཐའ་ཡས་པ་པོ། །སངས་རྒྱས་བཀྲ་ཤིས་ཁྱེད་ལ་སྦྱིན་གྱུར་ཅིག །མངོན་པར་མཐོ་ དང་ངེས་པར་འབྱིན་པའི་ལམ། །ངག་ཚིག་དྲི་མེད་སེང་གེའི་སྒྲ་དབྱངས་ཀྱིས། ། བསྙེམས་བྲལ་ཀུན་ཏུ་རྣམ་པར་བསྒྲགས་པ་ཡི། །ཆོས་ཀྱི་བཀྲ་ཤིས་ཁྱེད་ལ་སྦྱིན་གྱུར་ཅིག །བརྟུལ་ཞུགས་བཟང་པོ་ཐོས་པའི་ནོར་ལྡན་དང༌། །དེ་བཞིན་འཕགས་པའི་གང་ཟག་བརྒྱད་རྣམས་དང༌། །རྒྱལ་སྲས་རྒྱལ་བའི་རྒྱ་མཚོར་ཉེར་གཞོལ་བ། ། དགེ་འདུན་བཀྲ་ཤིས་ཁྱེད་ལ་སྦྱིན་གྱུར་ཅིག །རྡོ་རྗེ་ཆོས་སྐྱོང་ཆོས་ཀྱི་གཟི་ཡིས་ལྷམ ༑ ༑ འཇིག་རྟེན་སྐྱོང་བ་འཇིག་རྟེན་དཔལ་དང་ལྡན། །དྲང་སྲོང་དྲང་པོས་བརྟུལ་ཞུགས་ལྡན་རྣམས་ཀྱི། །བཀྲ་ཤིས་དམ་པས་སྐྱེ་རྒུ་བཀྲ་ཤིས་ཤོག །ས་ཆུ་མེ་རླུང་ཉི་མ་ཟླ་བ་དང༌། །ནོར་བུ་དཔག་བསམ་ཤིང་དང་བུམ་བཟང་དང༌། །སྔགས་དང་སྨན་གྱི་དགེ་བའི་མཐུ་རྣམས་ཀྱིས།

།སྣོད་དང་བཅས་པའི་སྐྱེ་རྒུ་བདེ་ལེགས་ཤོག །ཆུ་ཕོ་སྤྲེའུའི་ལོ་སར་པ་ཤར་བའི་ཚེ་བཀྲ་ཤིས་པར་བྱ་བའི་དོན་དུ་བཀྲ་ཤིས་ཀྱི་ཚིགས་སུ་བཅད་པ་འདི་དག་རྣམ་པར་སྤེལ་ནས། རྒྱལ་པོ་ཆེན་པོ་བཙུན་མོ་སྲས་དང་བཅས་པ་ལ། འཕགས་པས་ཕུལ་བ་འདི་ནི་ལྕགས་མོ་ལུག་གི་ལོ། ཟླ་བ་བཅུ་གཉིས་པའི་ཚེས་བཅུའི་ཉིན་པར་ཤིང་ཀུན་གྱི་མཁར་དུ་སྦྱར་བའོ།། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། དངོས་གྲུབ་འབྱུང་གནས་དཔལ་ལྡན་བླ་མ་དང༌། །སྐྱབས་མཆོག་དཀོན་མཆོག་གསུམ་ལ་ཕྱག་འཚལ་ནས། །རྒྱལ་པོ་རྒྱལ་སྲིད་བཅས་པ་བདེ་ལེགས་ཕྱིར། །བཀྲ་ཤིས་རྣམ་པར་བརྗོད་པ་འདི་ལ་གསོན། །གཉིས་མེད་ཡེ་ཤེས་རྒྱ་མཚོར་ཉེར་ འཁྲུངས་ཤིང༌། །ཆོས་དབྱིངས་གཟིགས་པ་སྒྲིབ་པ་མེད་པ་ཅན། །སྦྱིན་པ་དམ་པའི་ཚུལ་ལ་དབང་འབྱོར་བ། །རབ་དགའི་ས་ལ་གནས་པའི་བཀྲ་ཤིས་ཤོག །སྒོ་གསུམ་དགེ་བའི་སྤྱོད་པ་ལྷུན་གྲུབ་པས། །སངས་རྒྱས་དགྱེས་པའི་བརྟུལ་ཞུགས་བཟང་ལྡན་ཞིང༌། །ཚུལ་ཁྲིམས་དག་པའི་ཚུལ་ལ་དབང་འབྱོར་བ། །དྲི་མེད་ས་ལ་གནས་པའི་བཀྲ་ཤིས་ཤོག །རྒྱལ་བའི་གསུང་རབ་རྒྱ་མཚོ་ཉེར་བཟུང་ནས། །ལུང་གི་ཆོས་ཀྱི་འོད་འབུམ་འགྱེད་མཛད་ཅིང༌། །བཟོད་པ་དམ་པའི་ཚུལ་ལ་དབང་འབྱོར་བ། ། འོད་བྱེད་ས་ལ་གནས་པའི་བཀྲ་ཤིས་ཤོག །རྟོགས་པ་དམ་པའི་ཡེ་ཤེས་མེ་འབར་བས ༑ ༑ ཉེས་ཚོགས་ཚང་ཚིང་ཀུན་ནས་སྲེག་བྱེད་ཅིང༌། །བརྩོན་འགྲུས་དམ་པའི་ཚུལ་ལ་དབང་འབྱོར་བ། །འོད་འཕྲོའི་ས་ལ་གནས་པའི་བཀྲ་ཤིས་ཤོག །བྱང་ཆུབ་སྤྱོད་པ་ཤིན་ཏུ་རྨད་བྱུང་བས། །རང་གི་གདུལ་བྱ་ཡོངས་སུ་སྨིན་བྱེད་ཅིང༌། །བསམ་གཏན་དམ་པའི་ཚུལ་ལ་དབང་འབྱོར་བ། །སྦྱང་དཀའི་ས་ལ་གནས་པའི་བཀྲ་ཤིས་ཤོག ༑ ཡང་དག་ཤེས་པས་ཞི་བ་མངོན་གྱུར་ཀྱང༌། །བརྩེ་བ་ཆེན་པོས་འགྲོ་ལ་རྗེས་ཆགས་ཤིང༌། །ཤེས་རབ་དམ་པའི་ཚུལ་ལ་དབང་འབྱོར་བ། །མངོན་གྱུར་ས་ལ་གནས་པའི་བཀྲ་ཤིས་ཤོག །འཁོར་བའི་ཆོས་ལས་རིང་དུ་འཕགས་གྱུར་ཅིང༌།

། རྒྱལ་བའི་ཡེ་ཤེས་རྒྱ་མཚོར་ཉེར་གཞོལ་བ། །ཡང་དག་ཐབས་ཀྱི་ཚུལ་ལ་དབང་འབྱོར་བ། །རིང་སོང་ས་ལ་གནས་པའི་བཀྲ་ཤིས་ཤོག །མཉམ་པ་ཉིད་དུ་མངོན་པར་བྱང་ཆུབ་ནས། །སྲིད་ཞིའི་རྟོག་པས་རྣམ་པར་མི་བསྒུལ་ཞིང༌། སྨོན་ལམ་དམ་པའི་ཚུལ་ལ་དབང་འབྱོར་བ། །མི་གཡོའི་ས་ལ་གནས་པའི་བཀྲ་ཤིས་ཤོག །སོ་སོ་ཡང་དག་རིག་པ་བཞི་བརྙེས་ནས། །ཆོས་ཀྱི་འཁོར་ལོ་ཀུན་ནས་ལེགས་བསྐོར་ཞིང་ ༑ ༑ སྟོབས་མཆོག་དམ་པའི་ཚུལ་ལ་དབང་འབྱོར་བ། །བློ་གྲོས་ལེགས་པར་གནས་པའི་བཀྲ་ཤིས་ཤོག །གཟུངས་དང་ཏིང་ངེ་འཛིན་ལ་མངའ་བརྙེས་ནས། ། འོད་ཟེར་ཆེན་པོའི་དབང་བསྐུར་ལེགས་ཐོབ་ཅིང༌། །ཡེ་ཤེས་དམ་པའི་ཚུལ་ལ་དབང་འབྱོར་བ། །ཆོས་ཀྱི་སྤྲིན་ལ་གནས་པའི་བཀྲ་ཤིས་ཤོག །རྡོ་རྗེ་ལྟ་བུའི་རྡོ་རྗེའི་ཐུགས་བརྙེས་ནས། །གཉིས་སུ་མེད་པས་གཉིས་ལ་ལེགས་བཞུགས་པ། ། རྫོགས་པའི་སངས་རྒྱས་རྫོགས་པའི་དཔལ་མངའ་བའི། །བཀྲ་ཤིས་དམ་པས་དེང་འདིར་བཀྲ་ཤིས་ཤོག །དེ་ལྟར་བཀྲ་ཤིས་རྣམ་པར་སྤེལ་བ་འདིས། །མི་དབང་སྲས་དང་སྲིད་སྡེར་བཅས་པ་ཀུན། །ཆུ་མོ་བྱ་ཡི་ལོ་ལ་བརྩམས་ནས་ཀྱང༌། །ཤིས་པར་བྱ་ཕྱིར་འཕགས་པས་རྣམ་པར་སྤེལ། འདི་ཤིང་ཀུན་དུ།། །།༈ ཨོཾ་སྭསྟི་སིདྡྷཾ། བཀྲ་ཤིས་ཀྱི་ཚིགས་སུ་བཅད་པ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ས་ལ་དབང་བ་མི་ཡི་རྗེ། །སྲས་དང་དེ་དག་བཙུན་མོར་བཅས ༑ ༑ རྒྱུད་བཅས་འབངས་དང་བཅས་རྣམས་ལ། །བཀྲ་ཤིས་དམ་པ་གསོལ་བར་བགྱི། །རང་རིགས་རྫོགས་པའི་སངས་རྒྱས་སུ། །གང་གི་མཐུ་ཡིས་མངོན་བྱེད་ པ ༑ ༑ བླ་མ་དམ་པ་ཐམས་ཅད་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག།ཕྱོགས་བཅུ་དག་གི་ཞིང་རྣམས་ན། །དུས་གསུམ་དུ་ནི་བཞུགས་གྱུར་པའི། །རྫོགས་པའི་སངས་རྒྱས་ཐམས་ཅད་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག །དེ་དག་ཀུན་གྱི་གསུང་རབ་དང༌། །དེ་དོན་བསྒོམས་པས་ཀུན་ཆུབ་པ། །ལུང་དང་རྟོགས་པའི་ཆོས་རྣམས་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག །རྐང་གཉིས་གཙོ་བོའི་དབང་རྣམས་ཀྱི

༑ ༑ ཐུགས་དང་ཆོས་ལས་འཁྲུངས་གྱུར་པ། །སྲས་དང་སློབ་མའི་ཚོགས་རྣམས་ ཀྱི ༑ ༑ བཀྲ་ཤིས་ཁྱེད་ལ་སྦྱིན་གྱུར་ཅིག །ཆོས་སྐྱོང་ཆོས་ཀྱི་གཟི་ཡིས་ལྷམ། །ཆོས་མིན་རྣམ་པར་སུན་འབྱིན་པ། །རྡོ་རྗེ་ཆོས་སྐྱོང་ཐམས་ཅད་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག །གྲུབ་པ་རིག་འཛིན་ལྷ་ཡི་རྗེ། །ཀླུ་དབང་ལྷ་མིན་དབང་པོ་སོགས།། འཇིག་རྟེན་སྐྱོང་བ་ཐམས་ཅད་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག །ནོར་བུ་བུམ་བཟང་དཔག་བསམ་ཤིང༌། །འདོད་འཇོའི་བ་དང་གྲུབ་པའི་བཅུད། །སྨན་དང་སྔགས་སོགས་ཐམས་ཅད་ཀྱི། །བཀྲ་ཤིས་ཁྱེད་ལ་སྦྱིན་གྱུར་ཅིག །ཤིང་ཕོ་ཁྱི་ཞེས་བྱ་བ་ཡི། །ལོ་སར་ཤར་བ་ནས་བརྩམས་ནས། །དུས་རྣམས་ཀུན་ཏུ་ཤིས་བྱའི་ ཕྱིར ༑ ༑ བཀྲ་ཤིས་དགེ་སློང་འཕགས་པས་སྤེལ། །ཕྱོགས་དང་དུས་ཐམས་ཅད་དུ་བཀྲ་ཤིས་པར་གྱུར་ཅིག། །།༈ ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །བླ་ན་མེད་པའི་བླ་མ་དང༌། །ཕྱག་བགྱིར་འོས་ལ་ཕྱག་འཚལ་ནས། །ཤིས་པ་ཀུན་གྱིས་ཤིས་བྱ་བ། ཁྱོད་ནི་ཤིས་པས་ཤིས་པར་བགྱི། །རིག་སྟོང་ཟུང་འཇུག་ལས་བྱུང་ ཞིང་ ༑ ༑ ཐབས་དང་ཤེས་རབ་མཐར་ཕྱིན་པས། །སྐུ་གཉིས་ཟུང་འཇུག་བརྙེས་པ་ པོ ༑ ༑ སངས་རྒྱས་བཀྲ་ཤིས་དེང་འདིར་ཤོག །ཡེ་ཤེས་རྒྱ་མཚོ་ལས་བྱུང་བའི། ། ལུང་གི་ལམ་གྱི་དཔལ་བསྐྱེད་ནས། །འགོག་པའི་བདེན་པས་ཉེར་ཞི་བ། །ཆོས་ཀྱི་བཀྲ་ཤིས་དེང་འདིར་ཤོག །བདག་དང་སེམས་ཅན་ཀུན་གྱི་སེམས། །ཉེ་བར་ཞི་བར་ཉེར་གཟིགས་ནས། །ཕྱིར་མི་ལྡོག་པའི་དཔལ་བརྙེས་པ། །དགེ་འདུན་བཀྲ་ཤིས་དེང་འདིར་ཤོག །ཆོས་ཁམས་རབ་ཏུ་ཞི་བ་ལས་བྱུང་ཞིང༌། །ཉེ་བར་ཞི་བས་ཞི་བའི་ལམ་བསྟན་པ། །ཞི་བ་རྒྱ་མཚོའི་འཁོར་གྱི་དཀྱིལ་འཁོར་ཅན། །རིན་ཆེན་དཀོན་མཆོག་གསུམ་གྱི་བཀྲ་ཤིས་ཤོག །སེམས་ཉིད་གདོད་ནས་འོད་གསལ་བ། ། དྲི་མ་ཀུན་གྱིས་མ་རྙོགས་ཤིང༌། །ཐོག་མཐའ་མེད་ཅིང་གཡུང་དྲུང་བ། ཁམས་ཀྱི་བཀྲ་ཤིས་དེང་འདིར་ཤོག །གདོད་ནས་ཉེ་བར་ཞི་བའི་དབྱིངས།

།གློ་བུར་རྟོག་ལས་རྣམ་གྲོལ་ཞིང༌། །ཡོན་ཏན་རྒྱ་མཚོའི་རྟེན་གྱུར་པ། །བྱང་ཆུབ་བཀྲ་ཤིས་དེང་འདིར་ཤོག །སྲིད་པའི་ལམ་གྱིས་ཡོངས་བསྒྱུར་བས། །བྲལ་དང་རྣམ་པར་སྨིན་པ་ཡིས ༑ ༑ རང་དང་གཞན་གྱི་དོན་བརྙེས་པ། །ཡོན་ཏན་བཀྲ་ཤིས་དེང་འདིར་ཤོག ། རྣམ་པར་མི་རྟོག་ལྷུན་གྱིས་གྲུབ། །ཡུལ་དུས་རྣམ་པ་མཐའ་ཡས་པའི། །མཛད་པས་གདུལ་བྱའི་དོན་བསྒྲུབ་པ། །ཕྲིན་ལས་བཀྲ་ཤིས་དེང་འདིར་ཤོག །དྲི་བཅས་དེ་བཞིན་ཉིད་དང་དྲི་མ་མེད། །དྲི་མེད་སངས་རྒྱས་ཡོན་ཏན་རྒྱལ་བའི་མཛོད། །གང་ལ་དཀོན་མཆོག་དགེ་བ་གསུམ་འབྱུང་བ། །དོན་དམ་གཟིགས་པའི་ཡུལ་གྱི་བཀྲ་ཤིས་ཤོག །དེ་ལྟར་རིགས་དང་རིགས་ལས་བྱུང་བ་ཡི། །དཀོན་མཆོག་འཁོར་ལོའི་བཀྲ་ཤིས་རབ་བརྗོད་པས། །རྒྱལ་པོ་སྲས་དང་སྲིད་འབངས་བཅས་པ་ཀུན། །བཀྲ་ཤིས་ཕུན་སུམ་ཚོགས་ཤིང་ཞབས་བརྟན་ཤོག །ཤིང་མོ་ཕག་གི་ལོ་སར་པ་ཤར་བ་ནས་བརྩམས་ནས་ཕྱོགས་དང་དུས་ཐམས་ཅད་བཀྲ་ཤིས་པར་བྱ་བའི་ཕྱིར། དཀོན་མཆོག་འཁོར་ལོའི་བཀྲ་ཤིས་རྣམ་པར་སྤེལ་བ་ཞཻས་བྱ་བ་འདི། འབལ་གྱི་སའི་ཆར་དགེ་སློང་འཕགས་པས་སྤེལ་ནས་བསྐུར་བའོ།། །།༈ བཀྲ་ཤིས་ཀྱི་ཚིགས་སུ་བཅད་པ་རྣམ་པ་སྤེལ་བ་ཞེས་བྱ་བ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །དངོས་གྲུབ་འབྱུང་གནས་དཔལ་ལྡན་བླ་མ་དང༌། །སྐྱོབ་མཆོག་དཀོན་མཆོག་གསུམ་ལ་ཕྱག་འཚལ་ནས། །རྒྱལ་པོ་སྲས་དང་སྲིད་སྡེར་བཅས་པ་ཀུན། །བདེ་ལེགས་བྱ་ཕྱིར་ཤིས་པ་འདི་བརྗོད་དོ། །བླ་མར་འོས་པ་གང་ཞིག་བླ་མ་དང༌། །མཆོད་འོས་བརྗོད་འོས་ཉིད་དུ་བཀུར་བགྱིས་པས། །དེ་ཡང་དེ་འདྲ་ཉིད་དུ་དེས་མཛད་པ། །བླ་མ་དམ་པའི་བཀྲ་ཤིས་དེང་འདིར་ཤོག ། གང་གི་སྐུ་ནི་དཔལ་གྱིས་འབར་བ་སྟེ། །དེ་ཡི་གསུང་ཡང་བདེན་པའི་དཔལ་གྱིས་བརྗིད ༑ ༑ ཐུགས་ནི་མཁྱེན་བརྩེའི་དཔལ་གྱིས་ཕུན་ཚོགས་པ། །སངས་རྒྱས་དཔལ་གྱི་བཀྲ་ཤིས་དེང་འདིར་ཤོག །ཡི་གེ་ངག་ཚིག་རྣམ་པར་དག་པ་ཡིས། །མཚོན་དུ་མེད་པའི་དོན་ཡང་མཚོན་བྱེད་ན།

།མཚོན་བྱ་ཀུན་ཏུ་མཚོན་པ་ཅི་སྨོས་པའི། །དམ་པའི་ཆོས་ཀྱི་བཀྲ་ཤིས་དེང་འདིར་ཤོག །རེ་རེས་ཀྱང་ནི་ལྷར་བཅས་ཟིལ་གནོན་ ན ༑ ༑ འཚོགས་པའི་གཟི་ཡིས་སྨོས་ཀྱང་ཅི་འཚལ་བ། །ཉེ་བར་ཞི་བ་འདུས་པ་རྒྱ་མཚོའི་སྤྲིན། །ཚོགས་ཀྱི་དམ་པའི་བཀྲ་ཤིས་དེང་འདིར་ཤོག །རྡོ་རྗེ་ཆོས་སྐྱོང་རྡོ་རྗེའི་ངང་ཚུལ་ཅན། །གཅིག་པུ་སྲ་མཁྲེགས་རང་འདྲའི་སྡེ་དང་བཅས། །རྒྱལ་བ་མཆོད་ཅིང་རྒྱལ་སྲས་ལེགས་སྐྱོང་བ། །ཆོས་སྐྱོང་རྣམས་ཀྱི་བཀྲ་ཤིས་དེང་འདིར་ཤོག ༑ ལྷ་དང་ལྷ་དབང་གྲུབ་པའི་རིག་འཛིན་དང༌། །ཀླུ་དང་ཀླུ་དབང་ལྷ་མིན་མིའམ་ཅི། །གནོད་སྦྱིན་འདབ་བཟངས་ཚོགས་རྗེ་ཚོགས་བདག་སོགས། །འཇིག་རྟེན་སྐྱོང་བའི་བཀྲ་ཤིས་དེང་འདིར་ཤོག །གང་ན་འཇིགས་མེད་སེང་གེའི་སྒྲ་སྒྲོགས་དང་ ༑ ༑ གང་དུ་མཐུ་ཆེན་གླང་པོའི་སྟོབས་འཆང་བ། །དེ་དག་ཀུན་གྱིས་རྒོལ་བའི་དྲེགས་བཅོམ་ནས། །དབང་ཕྱུག་དམ་པའི་དབང་ཕྱུག་སྐྱོང་གྱུར་ཅིག །འདི་ལྟར་ མེ་ཕོ་བྱི་བའི་ལོ་སར་པ་ཤར་བ་ནས་བརྩམས་ནས། དུས་ཐམས་ཅད་དུ་རྒྱལ་པོ་ཡབ་སྲས་བརྒྱུད་པ་དང་བཅས་ཤིང༌། སྲིད་འབངས་དང་བཅས་པ་བཀྲ་ཤིས་པར་བྱ་བའི་ཕྱིར། བཀྲ་ཤིས་ཀྱི་ཚིགས་སུ་བཅད་པ་འདི། ཤིང་མོ་ཕག་གི་ལོ་སྨལ་པོའི་ཟླ་བའི་ཚེས་བཅུ་བཞིའི་ཉིན་པར་ཙོམ་མདོའི་གཙུག་ལག་ཁང་དུ་སྤེལ་ནས་བསྐུར་བའོ ༑༑ ༑༑ ༈ ཨོཾ་སྭསྟི་སིངྔྷི། དོན་ཐམས་ཅད་གྲུབ་པའི་བཀྲ་ཤིས་ཀྱི་ཚིགས་སུ་བཅད་པ་ཞེས་བྱ་བ། བཅོམ་ལྡན་འདས་དོན་ཡོད་གྲུབ་པ་ལ་ཕྱག་འཚལ་ལོ། །དོན་གྲུབ་བསམ་པ་གྲུབ་པ་པོ། །ཆོས་ཀྱི་དབང་ཕྱུག་ཆོས་ཀྱི་རྒྱལ། །བླ་མའི་ཞབས་ལ་ཕྱག་འཚལ་ནས། །དོན་གྲུབ་ཤིས་པ་བརྗོད་པར་བྱ། །རྡོ་རྗེ་སློབ་དཔོན་ཡོན་ཏན་མཚོ། ། དཔལ་ཀུན་གྱི་ནི་འབྱུང་གནས་ཏེ། །དོན་ཀུན་གྲུབ་པར་མཛད་པ་པོ། །བླ་མའི་བཀྲ་ཤིས་དེང་འདིར་ཤོག །ཚོགས་གཉིས་ཚོགས་ནི་རབ་བསགས་པས། །རང་གི་དོན་ཀུན་གྲུབ་གྱུར་ནས། །གཞན་གྱི་དོན་ཡང་འགྲུབ་མཛད་པ། །སངས་རྒྱས་བཀྲ་ཤིས་དེང་འདིར་ཤོག

།རྒྱལ་བ་དོན་ཀུན་གྲུབ་པ་ཡི། །ཡེ་ཤེས་རྒྱ་མཚོ་ལས་བྱུང་ཞིང༌། ། གང་གིས་བསྙེན་པའི་དོན་གྲུབ་པའི། །རིན་ཆེན་ཆོས་ཀྱི་བཀྲ་ཤིས་ཤོག །དོན་ཀུན་གྲུབ་པའི་རྗེས་ཞུགས་ནས། །གཞན་གྱི་དོན་ལ་ཉེར་གཞོལ་བས། །གཉིས་ཀའི་དོན་ཀུན་ལེགས་བསྒྲུབས་པ། །དགེ་འདུན་བཀྲ་ཤིས་དེང་འདིར་ཤོག །ཐུབ་པ་དོན་ཀུན་ལེགས་གྲུབ་བའི། །གསུང་གིས་མ་ལུས་ཆོས་ཀྱི་དོན། །སྒྲུབ་པར་བསྒོས་བཞིན་ལེགས་བསྒྲུབ་པའི། །ཆོས་སྐྱོང་རྣམས་ཀྱི་བཀྲ་ཤིས་ཤོག །བསོད་ནམས་དཔལ་གྱི་ ལེགས་བསྐྲུན་པས། །རང་གི་མངོན་མཐོའི་དོན་གྲུབ་ནས། །གཞན་དག་ལ་ཡང་དཔལ་སྩོལ་བ། །འཇིག་རྟེན་སྐྱོང་བའི་བཀྲ་ཤིས་ཤོག །མ་གྲུབ་པ་རྣམས་འགྲུབ་བྱེད་ཅིང༌། །གྲུབ་པ་རྣམས་ཀྱི་དཔལ་སྐྱེད་པ། །གྲུབ་པ་རྣམས་དང་རིག་འཛིན་གྱི། ། བཀྲ་ཤིས་དམ་པ་དེང་འདིར་ཤོག །གང་གི་མཐུ་ཡིས་དེ་སྟོན་པའི། །དོན་ཀུན་ཡིད་བཞིན་འགྲུབ་བྱེད་པ། །ནོར་བུ་དཔག་བསམ་ཤིང་སོགས་ཀྱི། །བཀྲ་ཤིས་དམ་པ་དེང་འདིར་ཤོག །དེ་ལྟར་མ་ལུས་དོན་ཀུན་འགྲུབ་བྱེད་པའི། །བཀྲ་ཤིས་རྨད་དུ་བྱུང་བ་ལེགས་བརྗོད་པས། །དབང་ཕྱུག་ཕུན་སུམ་ཚོགས་པ་ལྷ་ཁྱོད་ཀྱི། །བཞེད་དོན་ཐམས་ཅད་ཆོས་བཞིན་འགྲུབ་གྱུར་ཅིག ཁྱོད་ཀྱི་སྲས་སོགས་ཁྱོད་ཀྱི་རིག་འཛིན་དང༌། །བཙུན་མོ་དམ་པ་རྣམས་དང་དེ་བཞིན་དུ། །བློན་པོ་མཆོག་སོགས་ཁྱོད་ཀྱི་རྩ་ལག་ཀུན། །མཆོག་ཏུ་ཚེ་རིང་བ་དང་དཔལ་རྒྱས་ཤོག །འགྲོ་བ་འདི་དག་ཟང་ཟིང་དཔལ་གྱིས་འབྱོར། །ཆོས་ཀྱི་དཔལ་གྱིས་ལྷག་པར་ཡིད་ཞི་ཞིང༌། །སྣོད་ཀྱང་སྨན་དང་འབྲུ་དང་རིན་ཆེན་སོགས། །འཇིག་རྟེན་ཉེར་འཚོ་བྱེད་པས་གང་བར་ཤོག ༑ མེ་མོ་གླང་གི་ལོ་སར་པ་ཤར་བ་ནས་བརྩམས་ནས་ཀྱང༌། རྒྱལ་པོ་ཆེན་པོ་སྲས་དང༌། བཙུན་མོ་དང༌། སྲིད་འབངས་དང་བཅས་པ་ཐམས་ཅད་བཀྲ་ཤིས་པར་བྱ་བའི་ཕྱིར། དོན་ཐམས་ཅད་གྲུབ་པའི་བཀྲ་ཤིས་ཀྱི་ཚིགས་སུ་བཅད་པ་ཞེས་བྱ་བ་འདི ༑ མེ་ཕོ་བྱི་བའི་ལོ་རྒྱལ་གྱི་ཟླ་བའི་ཤུ་ལྔ་ལ། དཔལ་ས་སྐྱའི་ཆོས་གྲྭ་ཆེན་པོར་འཕགས་པས་སྦྱར་ནས་བསྐུར་བའོ།།

།།༈ ཨོཾ་སྭསྟི་སིངྔྷཾ། བཀྲ་ཤིས་རྣམ་པར་སྤེལ་བའི་ཚིགས་སུ་བཅད་པ་ཞེས་བྱ་བ ༑ བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གང་ལ་བཀྲ་ཤིས་ཕུན་ཚོགས་ཤིང༌། །དེ་ལས་བཀྲ་ཤིས་ཀུན་འབྱུང་བ། །བཀྲ་ཤིས་ཕུལ་བྱུང་རྒྱལ་བ་ལ། ། བཏུད་ནས་བཀྲ་ཤིས་འདི་བརྗོད་དོ། །འདོད་རྒུའི་དཔལ་ཀུན་འབྱུང་ཕྱིར་དང༌། ། སྒྲུབ་པོའི་གཙུག་གི་རྒྱན་གྱུར་ཅིང༌། །བླ་མ་རིན་ཆེན་ལྟ་བུ་སྟེ། །དེ་ཡི་བཀྲ་ཤིས་དེང་འདིར་ཤོག །སྟོབས་སོགས་སངས་རྒྱས་ཆོས་རྣམས་ཀུན། །འབྱུང་ཕྱིར་སངས་རྒྱས་རིན་ཆེན་ནི། །རིན་ཆེན་འབྱུང་གནས་ལྟ་བུ་སྟེ། །དེ་ཡི་བཀྲ་ཤིས་དེང་འདིར་ཤོག ། ཉོན་མོངས་གདུང་བ་སེལ་ཕྱིར་དང༌། །དགེ་བའི་ལོ་ཏོག་རྒྱུ་མཚན་ཕྱིར། །ཆོས་ནི་སྤྲིན་ཆེན་ལྟ་བུ་སྟེ། །དེ་ཡི་བཀྲ་ཤིས་དེང་འདིར་ཤོག །དཔག་ཡས་འབྱུང་བའི་ཉེར་འཚོ་དང༌། །འདུས་པ་ཟབ་ཅིང་རྒྱ་ཆེའི་ཕྱིར། །དགེ་འདུན་འདུས་པ་ལྟ་བུ་སྟེ། །དེ་ཡི་བཀྲ་ཤིས་དེང་འདིར་ཤོག །དེ་ལྟར་སྐྱབས་ཀྱི་མཆོག་གྱུར་དཀོན་མཆོག་གིས། །མི་དབང་ཁྱོད་ནི་ཉེ་བར་བསྐྱབས་པ་ཡིས། །རྟག་ཏུ་ཉམ་ངའི་གནས་རྣམས་ཀུན་ལས་ཁྱོད ༑ ༑ ཀུན་ཏུ་བསྙེངས་བྲལ་ལྷམ་མེར་བཞུགས་གྱུར་ཅིག །དེ་དག་གིས་ནི་མི་མཐུན་ཕྱོགས་རྣམས་ཀུན། །རྣམ་པར་བཅོམ་ནས་སྐུ་ཚེའི་དཔལ་བརྙེས་ཏེ། །ནོངས་མི་མངའ་བར་འཇིག་རྟེན་ཐམས་ཅད་ཀྱི། །ཉེར་འཚོ་ཉིད་དུ་རྟག་ཏུ་བཞུགས་གྱུར་ཅིག 

༑ སྐྱོབ་པའི་དཔལ་གྱིས་ཉིད་ཀྱི་དཔལ་འཕེལ་ནས། །བདག་དང་གཞན་གྱི་དཔལ་མིན་རྣམས་བསལ་ཏེ། །ཆོས་ཀྱི་དཔལ་དང་འཇིག་རྟེན་དཔལ་བྱུང་བས། ། རྟག་ཏུ་འགྲོ་བའི་དཔལ་དུ་བཞུགས་གྱུར་ཅིག །དཔལ་འབྱོར་གང་འདྲས་བདག་དཔལ་འདི་འདྲ་ཞེས། །ག་ཞ་དང་ནི་གླུ་དབྱངས་སྒྲོགས་པ་ཡི། །སྒྲ་ཡིས་གཞན་དོན་དགྱེས་པའི་ངང་ཚུལ་ཅན། །རྒྱལ་སྲས་རྣམས་ཀྱི་སྙན་གྱི་དཔལ་གྱུར་ཅིག །དེ་ལྟར་དཔལ་གྱིས་དཔལ་དུ་བྱེད་པ་ཡིས། །བཀྲ་ཤིས་འདི་ཡིས་དཔལ་དུ་འོས་པ་ཁྱོད། ། དཔལ་དུ་བྱ་ཕྱིར་བློ་གྲོས་རྒྱལ་མཚན་དཔལ། །བཟང་པོས་བསྡེབས་ནས་ལྷ་ཡི་ཕྱག་ཏུ་ཕུལ། །ས་ཕོ་སྟག་གི་ལོ་སར་པ་ཤར་ ( ¡¶ ཞ ¡· + བ་ནས་བརྩམས་ནས་ཀྱང་ཤིན་ཏུ་བཀྲ་ཤིས་པར་བྱ་བའི་ཕྱིར། བཀྲ་ཤིས་རྣམ་པར་སྤེལ་བ་ཞེས་བྱ་བ་འདི། འཕགས་པས་མེ་མོ་གླང་གི་སྨལ་པོའི་ཟླ་བ་ལ་དཔལ་ས་སྐྱའི་ཆོས་གྲྭ་ཆེན་པོར་བསྡེབས་ ) ནས་བསྐུར་བའོ།། །།༈ ཕྱོགས་དང་དུས་ཐམས་ཅད་དུ་བདེ་ལེགས་སུ་བྱེད་པའི་བཀྲ་ཤིས་ཀྱི་ཚིགས་སུ་བཅད་པ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །གང་གི་དྲིན་གྱིས་མངོན་པར་མཐོ་བ་དང༌། །རྣམ་པར་གྲོལ་བའི་དཔལ་འབྱོར་མ་ལུས་པ། །བདེ་བླག་སྩོལ་མཛད་བླ་མ་ལ་བཏུད་དེ། །རྒྱལ་པོ་ ཁྱོད་ལ་ཤིས་པ་འདི་བརྗོད་དོ། །མི་མཇེད་འཇིག་རྟེན་ཁམས་ཀྱི་རྣམ་འདྲེན་ མཆོག ༑ ཤཱཀྱ་ཐུབ་པ་དཔལ་གྱིས་ལྷམ་མེ་བ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །ཤར་ཕྱོགས་རིན་ཆེན་ཡོད་པའི་འཇིག་རྟེན་གྱི། །རྣམ་པར་འདྲེན་པ་རིན་ཆེན་འབྱུང་གནས་ནི། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །ལྷོ་ཕྱོགས་མྱ་ངན་མེད་པའི་འཇིག་རྟེན་གྱི། །རྣམ་པར་འདྲེན་པ་མྱ་ངན་མེད་པའི་ དཔལ ༑ ༑ སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །ནུབ་ཕྱོགས་ཉེ་བར་ཞི་བའི་འཇིག་རྟེན་གྱི། །རྣམ་པར་འདྲེན་པ་རིན་ཆེན་འོད་འཕྲོ་ནི།

།སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །བྱང་ཕྱོགས་རྣམ་པར་རྒྱལ་བའི་འཇིག་རྟེན་ གྱི ༑ ༑ རྣམ་པར་འདྲེན་པ་རྒྱལ་བའི་དབང་པོ་ནི། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །བྱང་ཤར་ཏིང་འཛིན་གྱིས་བརྒྱན་འཇིག་རྟེན་གྱི། །རྣམ་འདྲེན་ཏིང་འཛིན་གླང་པོ་དམ་པའི་དཔལ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ ཤོག ༑ ཤར་ལྷོ་སྙིང་པོ་བྱང་ཆུབ་བརྒྱན་ཞེས་པའི། །རྣམ་པར་འདྲེན་པ་པདྨོ་དམ་པའི་དཔལ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །ལྷོ་ནུབ་རྡུལ་དང་བྲལ་བའི་འཇིག་རྟེན་གྱི། །རྣམ་འདྲེན་ཉི་མ་སྣང་བ་དམ་པའི་དཔལ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །ནུབ་བྱང་དབང་དུ་གྱུར་པའི་འཇིག་རྟེན་ གྱི ༑ ༑ རྣམ་པར་འདྲེན་པ་གདུགས་མཆོག་ཅེས་བྱ་བ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །འོག་ཕྱོགས་པདྨ་ཅན་གྱི་འཇིག་རྟེན་གྱི། །རྣམ་པར་འདྲེན་པ་སངས་རྒྱས་པདྨོའི་དཔལ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །སྟེང་ཕྱོགས་མདངས་དགའ་ཞེས་བྱའི་འཇིག་རྟེན་གྱི། །རྣམ་པར་འདྲེན་པ་སངས་རྒྱས་དགའ་བའི་དཔལ། །སྲས་དང་སློབ་མར་བཅས་པ་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །གཞན་ཡང་འདས་པའི་སངས་རྒྱས་གང་བྱོན་དང༌། ། ད་ལྟར་བཞུགས་པའི་རྒྱལ་བ་ཐམས་ཅད་དང༌། །སླད་ནས་འབྱོན་འགྱུར་ཐུབ་དབང་ཐམས་ཅད་ཀྱི། །བཀྲ་ཤིས་དམ་པས་རྟག་ཏུ་བཀྲ་ཤིས་ཤོག །དེ་ལྟར་དུས་གསུམ་ཕྱོགས་བཅུའི་སངས་རྒྱས་ཀྱི། །བཀྲ་ཤིས་བརྗོད་པས་རྒྱལ་དབང་དམ་པ་ནི། །སྲས་དང་དེ་དག་བཙུན་མོ་བརྒྱུད་པ་དང༌། །རྒྱལ་སྲིད་བཅས་པ་རྟག་ཏུ་བཀྲ་ཤིས་ཤོག། མི་མཐུན་ཕྱོགས་རྣམས་རང་གི་ངང་གིས་ཞི།

།ཆོས་དང་ཟང་ཟིང་དཔལ་འབྱོར་ཕུན་སུམ་ཚོགས། །སྣོད་རྣམས་ཐམས་ཅད་བདུད་རྩིའི་བཅུད་དང་ལྡན། །ལྷ་རྣམས་ཀུན་གྱིས་རྟག་ཏུ་སྐྱོང་གྱུར་ཅིག །དེ་ལྟར་ས་མོ་ཡོས་ཀྱི་ལོ་སར་པ་ཤར་ནས་ཀྱང་དུས་ རྟག་ཏུ་བདེ་ལེགས་སུ་བྱ་བའི་ཕྱིར། རྒྱལ་པོ་ཆེན་པོའི་སྤྱན་སྔར་བཀྲ་ཤིས་ཀྱི་ཚིགས་སུ་བཅད་པ་འདི་འཕགས་པ་ཞེས་བྱ་བས་ས་ཕོ་སྟག་གི་ལོ། སྨིན་དྲུག་གི་ཟླ་བའི་ ཚེས་བདུན་ལ་དཔལ་ས་སྐྱའི་ཆོས་གྲྭ་ཆེན་པོར་སྤེལ་ནས་བསྐུར་བའོ།། །། ༈ བཀྲ་ཤིས་སུ་བྱ་བའི་ཚིགས་སུ་བཅད་པ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཐུབ་དང་ཆོས་ཀྱི་རྒྱལ་པོ་འཇིག་རྟེན་མཁྱེན། ། ¡Ã ཐུགས་རྗེ་ཆེན་པོས་ ( ¡¶ ཞ ¡· འཇིག་རྟེན་སྐྱོང་བ་ ) འཇིག་རྟེན་ ཕན་དགོངས་པ། །འཇིག་རྟེན་རྣམ་འདྲེན་ཕྱོགས་བཅུར་བཞུགས་པ་ཡི། །སངས་རྒྱས་རྣམས་ཀྱི་བཀྲ་ཤིས་དེང་འདིར་ཤོག །རྒྱལ་བ་རྒྱ་མཚོས་མངོན་པར་ཆུབ་གྱུར་ཅིང་ ༑ ༑ བརྩེ་བ་རྒྱ་མཚོས་ཀུན་ནས་ ¡Ã དག་མཛད་པས ( ¡¶ ཞ ¡· དབང་མཛད་པ ) ། །སྐྱེ་རྒུ་རྒྱ་མཚོའི་ཚོགས་ལ་རབ་བསྟན་པ། །དམ་ཆོས་རྒྱ་མཚོའི་བཀྲ་ཤིས་དེང་འདིར་ཤོག། གང་སྔོན་བྱམས་དང་སྙིང་རྗེ་བྱང་ཆུབ་སེམས། །རྒྱ་ཆེན་བསྐྱེད་པ་བྱམས་པས་རབ་བསྐྲུན་པས། །བྱམས་པའི་དཀྱིལ་འཁོར་རྒྱ་ཆེ་རབ་རྒྱས་པ། །མི་ཕམ་བྱམས་པའི་བཀྲ་ཤིས་དེང་འདིར་ཤོག །སྐྱེ་རྒུ་འཇིགས་ལས་སྐྱོབ་དང་ཡོན་ཏན་གྱི། །རྟེན་གྱུར་ས་རྣམས་ཀུན་ལ་རབ་བརྟེན་པས། །གཉིས་མེད་ཡེ་ཤེས་སྙིང་པོའི་དཔལ་མངའ་ བ ༑ ༑ ས་ཡི་སྙིང་པོའི་བཀྲ་ཤིས་དེང་འདིར་ཤོག །གང་ལ་གང་གིས་བསྒྲིབས་པའི་སྒྲིབ་པ་ཀུན། །ནམ་མཁའ་ཉིད་བཞིན་གཟིགས་པ་ཉིད་ཀྱིས་སྒྲིབ། །རྣམ་པར་བསལ་ནས་གཞན་སྒྲིབ་སེལ་མཛད་པ། །སྒྲིབ་པ་རྣམ་སེལ་བཀྲ་ཤིས་དེང་འདིར་ ཤོག ༑ ཉིད་ཐུགས་ཀུན་ཏུ་བཟང་པོའི་ངང་གྱུར་པ། །ཆོས་ཀུན་ཀུན་ནས་བཟང་པོར་ གཟིགས་གྱུར་ཏེ། །འགྲོ་ཀུན་ཀུན་ཏུ་བཟང་པོ་སྒྲུབ་མཛད་པ། །ཀུན་ཏུ་བཟང་པོའི་བཀྲ་ཤིས་དེང་འདིར་ཤོག

།གང་ཐུགས་གཉིས་མེད་ཡེ་ཤེས་རྡོ་རྗེའི་མཐུས། །བདུད་ཀྱི་དཀྱིལ་འཁོར་ཐམས་ཅད་རབ་བཅོམ་ནས། །རྒྱལ་བ་སྲས་བཅས་བསྲུང་བའི་ཕྱིར་བརྩོན་པ། །ཕྱག་ན་རྡོ་རྗེའི་བཀྲ་ཤིས་དེང་འདིར་ཤོག །འགྲོ་ཀུན་ཐུགས་རྗེ་གོམས་པས་ཐུགས་རྗེ་ཡི། །ངང་དུ་གྱུར་པས་སེམས་ཅན་ཀུན་སྐྱོབ་ཅིང༌། །དེ་མཚན་ཐོས་པས་བདེ་བའི་དཔལ་རྒྱས་པ། །སྤྱན་རས་གཟིགས་ཀྱི་བཀྲ་ཤིས་དེང་འདིར་ཤོག ༑ ཆོས་ཀུན་ནམ་མཁའི་རང་བཞིན་མཁྱེན་གྱུར་པས། །ནམ་མཁའ་ཇི་བཞིན་ཉིད་ཐུགས་རྣམ་དག་ནས། །ཆོས་རྣམས་ཀུན་གྱི་སྙིང་པོར་གང་གྱུར་པ། །ནམ་མཁའི་སྙིང་པོའི་བཀྲ་ཤིས་དེང་འདིར་ཤོག །རྒྱལ་བ་རྒྱ་མཚོའི་མཁྱེན་རབ་གཅིག་བསྡུས་པ། །རྒྱལ་སྲས་རྒྱ་མཚོའི་གཙོ་བོར་འཕྲུལ་མཛད་ནས། །ཤེས་རབ་དམ་པའི་གོ་འཕང་སྩོལ་མཛད་པ། །འཇམ་པའི་དཔལ་གྱི་བཀྲ་ཤིས་དེང་འདིར་ཤོག །གཞན་ཡང་རྒྱལ་སྲས་རྒྱ་མཚོའི་ཚོགས་རྣམས་དང༌། །སློབ་དང་མི་སློབ་འཕགས་པའི་ ཚོགས་རྣམས་དང༌། །ཆོས་སྐྱོང་འཇིག་རྟེན་སྐྱོང་བ་ཐམས་ཅད་ཀྱི། །བཀྲ་ཤིས་དམ་པས་བཀྲ་ཤིས་དེང་འདིར་ཤོག །དེ་ལྟར་བཀྲ་ཤིས་ངོ་མཚར་དཔལ་གྱི་ཕུལ། །ཉེ་བར་བཀོད་ནས་ས་བདག་སྲས་བཅས་ལ། །ཕུལ་བས་བསྟན་པའི་རྩ་ལག་དམ་པ་ཁྱེད ༑ ༑ ལྷུན་པོ་ཇི་བཞིན་རྟག་ཏུ་ཞབས་བརྟན་ཤོག །ལྕགས་ཕོ་འབྲུག་གི་ལོ་སར་པ་ཤར་བ་ནས་བཟུང་སྟེ། རྒྱལ་པོ་ཆེན་པོ་ཡབ་སྲས་རྒྱལ་སྲིད་དང་བཅས་པ་བདེ་ལེགས་སུ་བྱ་བའི་ཕྱིར། བཀྲ་ཤིས་ཀྱི་ཚིགས་སུ་བཅད་པ་འདི་ས་མོ་ཡོས་བུའི་ལོ། ཟླ་བ་བཅུ་གཅིག་པའི་ཚེས་བཅོ་ལྔ་ལ། འཕགས་པ་ཞེས་བྱ་བས་དཔལ་ས་སྐྱར་སྦྱར་ནས་ཕུལ་བའོ།། །།༈ དཔལ་ལྡན་ཁྱེད་སྐུ་ལྷུན་པོ་ལྟར་བརྟན་ཞིང༌། །ཕྲིན་ལས་ཉི་མའི་འོད་ལྟར་ཕྱོགས་ཀུན་ཁྱབ། །དཔག་བསམ་ཤིང་ལྟར་གཞན་ཡིད་རྫོགས་པར་བྱེད། ། གསུམ་པོ་དེ་ཡིས་རྒྱལ་སྲས་རྒྱལ་གྱུར་ཅིག །ཤིན་ཏུ་བཀྲ་ཤིས་སོ།། །།ཨོཾ་ཡེ་ངྷརྨ་ཧེ་ཏུ་པྲ་བྷ་ཝཱ་ཧེ་དུནྟེ་ཥཱན་ཏ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་ངྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎ་ཡེ་སྭཱ་ཧཱ།

ཨོཾ་སརྦ་བིདྱཱ་སྭཱ་ཧཱ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ།། །། ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་བཞི་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 448PAGE 449