ལ་སོགས་པ་སེམས་ཀྱི་ཆོས་ཡིན་ལ། དེའི་རྩ་བ་སེམས་མི་འཁྲུད་པར་འབྲེལ་མེད་ཀྱི་ལུས་འཁྲུད་པ་འགལ་ཏེ། རྒྱ་མཚོའི་སྲོག་ཆགས་གསོད་པ་ལ་ནགས་ལ་མེ་སྤོར་བ་བཞིན་ནོ། །ངེད་ཀྱི་ལུང་ནི་ཕྱོགས་རེ་མགོ་གནོན། འདོད་ཆགས་ཤས་ཆེ་མི་གཙང་ཤ་ཚིལ་དང༌། །ཞེས་བྱ་བ་ལ་

སོགས་པ་དང༌། མཐའ་དག་དཔྱིས་འབྱིན། འདོད་པ་ཁྱོད་ཀྱི་རྩ་བ་ནི། །ཤེས་ཏེ་ཀུན་ཏུ་རྟོག་ལས་བྱུང༌། ཁྱོད་ལ་ཀུན་ཏུ་མི་རྟོག་པས། །དེ་ཕྱིར་ང་ལ་མི་འབྱུང་ངོ༌། །ཞེས་གསུངས་པ་ལྟར། འཁོར་བའི་ས་བོན་ བདག་ འཛིན་ བཅད་པས་ དེས་ བསྐྱེད་ པའི་ཉོན་མོངས་པ་འགག དེ་འགགས་པས་སྡུག་བསྔལ་ལས་གྲོལ་ཏེ་བུད་ཤིང་ཟད་པས་མེ་རྣལ ། དེའི་སྟོབས་ཀྱིས་དུ་བ་མི་འབྱུང་བ་བཞིན་ནོ། །དེ་བཞིན་དུ་མཐོ་རིས་ཀྱི་རྒྱུ་དགེ་བར་འདོད་བཞིན་དུ། རྒྱལ་རིགས་ལ་ནི་རྒྱལ་རིགས་བསད ༑ ༑ ཅེས་བྱ་བ་ལ་སོགས་པ་རང་གི་གཞུང་དང་འགལ་ལ། སངས་རྒྱས་པས་ནི། ཚུལ་ཁྲིམས་ཀྱིས་ནི་བདེ་འགྲོར་འགྲོ། །ཞེས་བྱ་བ་ལ་སོགས་པ་དང༌། བསོད་ནམས་མིན་པས་ངན་འགྲོར་འཕེན། །ཞེས་བྱ་བ་ལ་སོགས་པ་རང་གི་ལུང་ཕན་ཚུལ་འགལ་བ་མེད་དོ། །སངས་རྒྱས་པ་ཉིད་ལའང་མདོ་ཕན་ཚུན་འགལ་བ་ མཐོང་ངོ་ཞེ་ནབདེ་བར་གཤེགས་པའི་གཞུང་ལུགས་ལ། །ཉན་ཐོས་དང་ནི་ཐེག་ཆེན་གཉིས། །རྣམ་གཞག་ཕལ་ཆེར་མི་མཐུན་པས། །དེ་དག་ཀྱང་ནི་འགལ་ཞེ་ན ༑ ༑ སངས་རྒྱས་པའི་གཞུང་ལ། ཉན་ཐོས་དང་ཐེག་ཆེན་གཉིས་པོ་སྤྱིར་གྲུབ་མཐའ་འགལ། བྱེ་བྲག་ཉན་ཐོས་རྩ་བའི་སྡེ་བཞི་ལས་གྱེས་པ་བཅོ་བརྒྱད་པོ་ལྟ་སྤྱོད་ ¡Ã ཕལ་ཆེར་ ( ¡¶ ཞ ¡· - ཕལ་ཆེར་ ) འགལ་བར་སྣང༌། ཐེག་ཆེན་ལའང་ཕ་རོལ་ཏུ་ཕྱིན་པ་དང་གསང་སྔགས་གཉིས་ ¡Ã ཕལ་ཆེར་ ( ¡¶ ཞ ¡· - ཕལ་ཆེར་ ) མི་འདྲ་བར་སྣང་ལ། ཕ་རོལ་ཏུ་ཕྱིན་པ་ལའང་སེམས་ཙམ་དང་དབུ་མ་མི་འདྲ་ཞིང༌། གསང་སྔགས་ལའང་རྒྱུད་སྡེ་བཞི་པོ་རྣམས་རྣམ་གཞག་མི་འདྲ་བར་སྣང་ལ་ཁྱེད་རང་གིའང་ལུང་འགལ་བས་ཡིད་རྟོན་མེད་དོ་ཞེ་ན། གང་ཟག་གཞུག་པའི་རིམ་པ་དང༌། །འཆད་ཚུལ་ཤེས་ན་འགལ་བ་མེད། །གང་ཟག་དམན་པ་དང་མཆོག་ལ་མོས་པ་དང༌། རང་དོན་དང་གཞན་དོན་ལ་འཇུག་པ་དང༌། ཟབ་པ་དང་རྒྱ་ཆེ་བ་ལ་དགའ་བ་དང༌། དྲང་དོན་དང་ངེས་དོན་གྱི་སྒོ་ནས་ཐབས་མཁས་པས་བཀྲི་བ་མི་འགལ་ཏེ། སློབ་དཔོན་འཕགས་པས། དེ་ཉིད་ཚོལ་ལ་ཐོག་མར་ནི ། ། ཐམས་ཅད་ཡོད་ཅེས་བསྟན་པར་བྱ།

།དོན་རྣམས་རྟོགས་ཤིང་ཆགས་མེད་ལ། །ཕྱིས་ནི་རྣམ་པར་དབེན་པ་ཉིད། །ཅེས་བྱ་བ་དང༌། བདག་གོ་ཞེས་ཀྱང་བཏགས་གྱུར་ལ ༑ ༑ བདག་མེད་ཅེས་ཀྱང་བཏགས་པར་གྱུར། །སངས་རྒྱས་རྣམས་ཀྱིས་བདག་དང་ནི། །བདག་མེད་འགའ་མེད་ཅེས་ཀྱང་བསྟན། །ཞེས་གསུངས་པ་ལྟར་རོ ༑ ༑ འདི་འདྲའི་རྣམ་གཞག་མི་ཤེས་པ། །འགལ་བར་བསམས་ནས་རྩོད་མོད་ཀྱི ༑ ༑ ལེགས་པར་ཤེས་ན་འགལ་བ་མེད། །གང་ཟག་དབང་པོ་རབ་འབྲིང་དང༌། ཁམས་དང༌། མོས་པ་དང༌། མཆོག་དམན་གྱི་རིམ་པ་ལ་དགོངས་ནས་ཐེག་པའི་རིམ་པ་མི་འདྲ་བ་གསུངས་པ་དང༌། གང་ཟག་གི་བསམ་པ་ཐ་དད་ལ་དགོངས་ནས་བཤད་པའི་ཚུལ་ཐ་དད་གསུངས་པ་ལ་བླུན་པོ་དག་ལུང་འགལ་བར་སེམས་མོད་ཀྱི། ཐུབ་པའི་དགོངས་པ་མཐའ་དྲུག་ལེགས་པར་ཤེས་ན་འགལ་བ་མེད་དོ། །ཐེག་པ་འགལ་བ་ལྟར་སྣང་བ། །གང་ཟག་རིམ་གྱིས་གཞུག་ཕྱིར་གསུངས། །ཕ་དང་མ་ནི་གསད་བྱ་སོགས། །ལས་དང་ཉོན་མོངས་སོགས་ལ་དགོངས། །དེ་བཞིན་གཤེགས་པའི་སྙིང་པོ་སོགས། །བདག་འཛིན་ཅན་རྣམས་དྲང་ཕྱིར་ཡིན། །བསད་པས་བྱང་ཆུབ་ཐོབ་པ་སོགས། །སྒྲ་དེ་བདག་འཛིན་གསོད་ལ་འཇུག །དེ་འདྲའི་འགལ་བས་རྩོད་པ་ལ། །མཁས་པ་རྣམས་ཀྱིས་ལན་འདི་གདབ། །བར་སྐབས་ཀྱི་ཚིགས་བཅད་དོ། །ལུང་ལ་རྩོད་པའི་གནས་སྐབས་སུ། ལུང་གི་དོན་ལ་འདྲི་བའམ། །མིན་ཡང་ཤིན་ཏུ་ལྐོག་གྱུར་གྱི ༑ ༑ དོན་ལ་འདྲི་བ་འགལ་བ་མེད། །ལུང་གི་ཆོས་ལ་རྩོད་པ་ན་སྡེ་སྣོད་གསུམ་གྱི་དོན་ཚུལ་ཁྲིམས་དང་ཤེས་རབ་དང་ཏིང་ངེ་འཛིན་ལས་བརྩམས་ཏེ་འདྲི་བའམ། རྒྱུད་སྡེ་བཞིའི་དོན་སྨིན་པར་བྱེད་པ་དང་གྲོལ་བར་བྱེད་པ་ལས་བརྩམས་ཏེ་འདྲི་བའམ ༑ མདོ་རྒྱུད་ནས་མ་གསུངས་པ་ལྐོག་གྱུར་གྱི་དོན་སྐྱབས་གནས་དཀོན་མཆོག་གསུམ་ལས་གཞན་དབང་ཕྱུག་ལ་སོགས་པའམ། ལྟ་བ་བཀའ་རྟགས་ཀྱི་ཕྱག་རྒྱ་ལས་གཞན་བདག་དང་གང་ཟག་ལ་སོགས་པའམ། སྤྱོད་པ་དབུ་མ་ལས་གཞན་བསོད་ཉམས་དང་ངལ་ཞིང་དུབ་པ་ལ་སོགས་པ་ལས་བརྩམས་ཏེ་འདྲི་བའམ་མ་རྟོགས་པ་དང་ལོག་རྟོག་དང་ཐེ་ཚོམ་གྱི་སྒོ་ནས་འདྲི་ན།

འདྲི་བར་འོས་པས་བཞད་གད་ཀྱི་གནས་མ་ཡིན་ནོ། །དེའི་ལན་ཡང༌། མདོ་ལས་ལན་གདབ་རྣམ་བཞིར་གསུངས། །མགོ་གཅིག་རྣམ་ཕྱེ་དྲི་དང་བཞག །རིམ་བཞིན་འཆི་དང་སྐྱེ་བ་དང༌། །བཟང་དང་བདག་གི་ཡོན་ཏན་སོགས། །བཅོམ་ལྡན་འདས་ཀྱིས་ལན་གདབ་པའི་ཚུལ་བཞི་གསུངས་ཏེ། སྐྱེས་པ་ཐམས་ཅད་འཆི་མི་འཆི། ཞེས་འདྲི་ན་ངེས་པར་འཆི་ཞེས་མགོ་གཅིག་ཏུ་ལན་གདབ། ཤི་བ་ཐམས་ཅད་སྐྱེ་མི་སྐྱེ་ཞེས་འདྲི་ན་བདག་འཛིན་ཅན་སྐྱེ། བདག་འཛིན་མེད་ན་མི་སྐྱེ་ཞེས་རྣམ་པར་ཕྱེ་སྟེ་ལན་གདབ། མིར་སྐྱེས་པ་བཟང་ངམ་ཞེས་འདྲི་ན་གང་ལ་ལྟོས་ཞེས་འདྲི། ངན་འགྲོ་ལ་ལྟོས་ན་བཟང༌། ལྷ་ལ་ལྟོས་ན་ངན་ཞེས་ལན་གདབ། བདག་རྟག་གམ་མི་རྟག་ཅེས་འདྲི་ན། བདག་མ་གྲུབ་པས་དེ་ལ་རྟག་པ་དང་མི་རྟག་པ་གཉིས་ཀ་མི་འགྲུབ་བོ་ཞེས་ལན་གདབ། མཛོད་ལས། མགོ་གཅིག་དང་ནི་རྣམ་ཕྱེ་དང༌། །དྲི་དང་བཞག་པར་ལུང་བསྟན་པ། །འཆི་དང་སྐྱེ་དང་ཁྱད་པར་འཕགས། །བདག་གཞན་ལ་སོགས་ལྟ་བུ་ཡིན། །ཞེས་གསུངས་པ་ལྟར ༑ འདི་འདྲའི་རིགས་ཅན་གྱི། དྲི་བ་ཀུན་ལ་ལན་གྱི་རྣམ་གཞག་དེ་ལྟར་ཡིན་ནོ་ཞེས་མདོ་ལས་གསུངས་སོ། །གཞན་ཡང་བཅོམ་ལྡན་འདས་ལ་ཀུན་ཏུ་རྒྱུ་སེན་རིངས་ཀྱིས་གསོལ་བ། གཽ་ཏ་མ་བདག་གིས་ཐམས་ཅད་མི་བཟོད་དོ། །བཀའ་སྩལ་པ། མི་བཟོད་ཅེས་པའི་ཚིག་དེ་བཟོད་དམ་མི་བཟོད། བཟོད་ན་ཐམས་ཅད་མི་བཟོད་པ་ཉམས་སོ། །མི་བཟོད་ན་མི་བཟོད་པ་བཟོད་ན་བཟོད་པ་དེ་ཉིད་ཡིན་ཏེ ༑ དགག་པ་བཀག་པ་སྒྲུབ་པ་ཡིན་པའི་ཕྱིར་རོ་སྙམ་དུ་དགོངས་སོ། །ཀུན་ཏུ་རྒྱུ་ཅང་མི་སྨྲ་བར་གྱུར་ཏོ། །ཡང་བཅོམ་ལྡན་འདས་ལ་ཟད་བྱེད་པ་དག་གིས་གསོལ་པ ༑ གཽ་ཏ་མ་འཇིག་རྟེན་ལ་མཐའ་ཡོད་དམ་ཞེས་བྱ་བ་ལ་སོགས་པ་བཅུ་བཞི་ཞུས་པ་ལ་ཅང་མི་གསུང་བར་བཞུགས་སོ། །རིན་ཆེན་ཕྲེང་བ་ལས། །འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །གང་ཕྱིར་དེ་ལྟར་ཟབ་པའི་ཆོས། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས།

།ཀུན་མཁྱེན་ཐམས་ཅད་མཁྱེན་པར་གོ །ཞེས་གསུངས་པ་ལྟར་རོ ༑ ༑ དེས་ན་ལུང་དུ་མ་བསྟན་པ་ནི་ བཞག་ པ་ལན་ གདབ་པ་ལས་མ་འདས་སོ ༑ ༑ ལུང་གི་སྐབས་སུ་འདི་འདྲ་ཡི། །རྩོད་པའི་ལན་ལ་འགལ་བ་མེད། །རིགས་པ་ལ་ཡང་མི་འགལ་མོད། །འོན་ཀྱང་བླུན་པོས་གོ་བར་དཀའ། །ལུང་གི་སྐབས་སུ་འདི་ལྟ་བུའི་རྩོད་པ་སྐབས་སུ་ བབ་པས་ འཐད་ལ། རིགས་པ་ལ་ཡང་འདི་ལྟ་བུ་འཇུག་མོད། འོན་ཀྱང་བླུན་པོས་བདེ་བླག་ཏུ་གོ་དཀའ་བས་རིགས་པ་ལ་གྲགས་པའི་ལན་གདབ་བོ། །ཡང་ན་ལུང་གི་ལན་རྣམ་གཉིས། །ལུང་ངམ་ལུང་ལ་བརྟེན་པ་ཡི། །རིགས་པ་ཉིད་ཀྱི་དེ་བཟློག་བྱ། །ཡང་ན་ལུང་གི་ཆོས་རྩོད་པའི་སྐབས་སུ། སྐབས་དེ་དང་འཚམ་པའི་ལུང་དེ་ཉིད་ཀྱིས་ལན་གདབ་པ་དང༌། ལུང་དེ་ལ་འཇུག་པའི་རིགས་པ་གཞན་གྱིས་ལན་གདབ་པའོ། །ལུང་ཡང་གང་ལ་རྩོད་པ་ཡི། །སྐབས་དང་འབྲེལ་བ་དེ་ལུང་ཡིན། །སྐབས་མིན་རྒོལ་བ་མི་འདོད་པའི ༑ ༑ ལུང་གཞན་འགལ་ཡང་སྐྱོན་མ་ཡིན། །དཔེར་ན་ཉན་ཐོས་ཐེག་ཆེན་དང༌། །རྣམ་རིག་ངོ་བོ་ཉིད་མེད་སོགས། །ཕན་ཚུན་འགལ་ཡང་སྐྱོན་མིན་བཞིན ༑ ༑ ལུང་ལ་བརྟེན་ཏེ་ཕན་ཚུན་རྩོད་པ་ན་ཐེག་པའི་རིམ་པ་དང་ལྟ་བའི་བྱེ་བྲག་དང་སྐབས་སུ་བབ་པ་རང་གི་གཞུང་དུ་ཇི་ལྟར་ཁས་བླངས་པ་དེ་ལུང་ཡིན་ཏེ ༑ དཔེར་ན་འདུལ་བ་ཁས་ལེན་པ་ན། རྩ་བའི་སྡེ་བཞི་རང་རང་གི་ལུང་དུ་ཁས་བླངས་པ་དེ་ལུང་ཡིན་པས་དེ་དང་འགལ་ན་ལུང་དང་འགལ་བ་ཡིན་གྱི ༑ ཐམས་ཅད་ཡོད་སྨྲའི་ ( ¡¶ ཞ ¡· + ལུང་ ) ཁས་བླངས་ནས་གནས་བརྟན་པ་ལ་སོགས་པ་སྡེ་པ་གཞན་གྱི་ལུང་དང་འགལ་ཡང་ལུང་དང་འགལ་བར་མི་འགྱུར་ལ ༑ གནས་བརྟན་པ་ལ་སོགས་པ་ཁས་བླངས་ནས་ཐམས་ཅད་ཡོད་སྨྲ་ལ་སོགས་པ་གཞན་དང་འགལ་ཡང་ལུང་གི་སྐྱོན་མ་ཡིན་པ་དང༌། དེ་བཞིན་དུ་ཉན་ཐོས་ལས་གསེར་དངུལ་ལེན་པ་ལྟུང་བར་འགྱུར་ལ་ཐེག་པ་ཆེན་པོ་ལས་མ་བླངས་པ་ལྟུང་བར་བཤད་པ་དང༌། ཉན་ཐོས་པས་རྣམ་གསུམ་དག་པའི་ཤ་ལྟུང་བ་མེད་ལ་ཐེག་ཆེན་པས་ལྟུང་བར་གསུངས་པ་དང༌། ཉན་ཐོས་ལས་ཟས་བཅད་པ་དང་མི་སྨྲ་བའི་བརྟུལ་ཞུགས་ལྟུང་བར་གསུངས་པ་ལ།

རྒྱུད་སྡེ་འགའ་ཞིག་ལས། སྨྱུང་གནས་དང་མི་སྨྲ་བའི་བརྟུལ་ཞུགས་ཀྱིས་གསང་སྔགས་བསྒྲུབ་པར་གསུངས་པ་ལ་སོགས་པ་སྤྱོད་པ་འགལ་བ་ལྟར་སྣང་བ་ནི་རང་གི་གཞུང་དེ་ཉིད་ལ་གནས་སྐབས་དེ་ཉིད་དུ་སྤྱོད་པ་དེ་དག་བཟློག་སྟེ། སྤྱོད་པར་གསུངས་ན་ལུང་འགལ་བར་འགྱུར་གྱི་གནས་སྐབས་ཐ་དད་དུ་གསུངས་པ་ནི་སྤྱོད་པའི་དབྱེ་བ་ཡིན་པས་མི་འགལ་ཏེ་ནད་ཐ་དད་ལ་སྨན་ཐ་དད་གཏོང་བ་བཞིན་ནོ། །དེ་བཞིན་དུ་ལྟ་བ་ཡང་ཉན་ཐོས་ལས་རྡུལ་དང་སྐད་ཅིག་གིས་བསྡུས་པའི་གཟུང་འཛིན་དོན་དམ་པར་བཤད་ལ། སེམས་ཙམ་པས་མྱོང་བ་གཉིས་མེད་ཀྱི་ཤེས་པ་དོན་དམ་པར་གསུངས་ཤིང༌། དབུ་མ་པས་ཆོས་ཐམས་ཅད་རང་བཞིན་མེད་པར་བཞེད་པའི་ལུང་རྣམས་ཕན་ཚུན་འགལ་བར་སྣང་བ་ནི་རང་རང་གི་གྲུབ་མཐའ་ཁས་ལེན་པའི་ལུང་གིས་གནོད་ན་འགལ་བ་ཡིན་མོད། རང་རང་གི་གཞུང་དང་མི་འགལ་ན་གཞན་དང་འགལ་བ་སྐྱོན་མེད་དེ་རང་གི་གྲུབ་མཐར་ཁས་མི་ལེན་པའི་ཕྱིར་ཞིང་ལས་ཀྱི་རིམ་པ་བཞིན་ནོ། །དེའང་རང་དང་འགལ་བའི་གཞུང་གཞན་རིགས་པའི་སྟོབས་ཀྱིས་དྲང་དོན་ནམ་དགོངས་པ་ཅན་དུ་བསྒྲུབས་ནས་རང་གི་གྲུབ་མཐའ་ངེས་དོན་ནམ་དྲང་པོའི་དགོངས་པར་བསྒྲུབ་ཤེས་ན་འགྱུར་གྱི། དེ་ལྟར་རིགས་པས་བསྒྲུབ་མི་ཤེས་ན་ལུང་དང་འགལ་བ་ལས་མི་འདའོ། །རང་འདོད་ལུང་དང་འགལ་གྱུར་ན། །དེ་ཡི་དགོངས་པ་ཕྱཻ་སྟེ་བཤད། །གལ་ཏེ་དགོངས་པ་མི་ཤེས་ན། །ཚར་གཅད་པ་ཡི་གནས་སུ་འགྱུར། །བསྡུ་བའི་ཚིགས་བཅད་དོ། །ཡང་ན། རིགས་པའི་སྒོ་ནས་རྩོད་པ་ན། །གྲུབ་མཐའི་རྗེས་སུ་འབྲང་མི་འབྲང༌། །རྣམ་པར་ཕྱེ་སྟེ་གསལ་བར་རྩོད། །རིགས་པའི་རྗེས་སུ་འབྲངས་ནས་རྩོད་པ་ན། རིགས་པ་དེའང་རང་རང་གི་བསྟན་པ་ལ་ཕན་པར་བྱ་བའི་ཕྱིར་རྒོལ་ཕྱིར་རྒོལ་སངས་རྒྱས་པ་དང་མུ་སྟེགས་པའི་གྲུབ་མཐའ་བཟུང་ནས་ཕན་ཚུན་ ( ¡¶ ཞ ¡· + བསྟན་པ་ལ་ ) རྩོད་པ་ནི་རང་རང་གི་བསྟན་པ་གཟུང་བའི་ཕྱིར་ཡིན་ལ། བསྟན་པ་གཟུང་བར་མི་འདོད་ཅིང་ཕན་ཚུན་ཉམས་སད་པའི་དོན་དུ་བླུན་པོའི་ཁ་ཤགས་ལྟར་བབ་ཅོལ་དུ་རྩོད་པ་ནི་སྐྱེས་བུ་དམ་པ་དག་གི་རྩོད་པ་མ་ཡིན་གྱི་གཡོ་སྒྱུ་དག་གིས་བླུན་པོ་ངོ་མཚར་སྐྱེད་པར་ཟད་དོ།

།དེས་ན་གྲུབ་མཐའ་ཁས་ལེན་མི་ལེན་ངེས་པར་བྱས་ལ་ལེན་ན་གཉིས་ཀས་གྲུབ་མཐའི་གཞུང་བཟུང་སྟེ་བརྩད་དོ།།གྲུབ་མཐའི་རྗེས་སུ་མི་འབྲངས་ན། །དེ་ཡི་རྩོད་གཞི་ངེས་བྱས་པས། །ཕལ་ཆེར་གྲུབ་མཐའི་ཕྱོགས་སུ་ལྟུང༌། །བླུན་པོ་མཁས་པར་འཆོས་པ་དག་ཁོ་བོས་གྲུབ་མཐའ་ཁས་མི་ལེན་གྱི་རིགས་པས་ཇི་ལྟར་ནུས་པ་ཞིག་འཛིན་ཏོ་ཞེ་ན། དེ་ལ་ཐོག་མར་རྩོད་པའི་གཞི་བསྟུན་ཏེ། རྩོད་པའི་གཞི་དེ་ཡོད་པའམ། མེད་པའམ། རྟག་པའམ། ཆད་པའམ། བདེན་པའམ། བརྫུན་པའམ། འཁོར་བའམ། མྱ་ངན་ལས་འདས་པ་ལ་སོགས་པ་གང་ཡང་རུང་བ་ཞིག་ལ་འཐད་མི་འཐད་མ་བྱུང་ན། རྩོད་པའི་གོ་སྐབས་མི་འཇུག་ལ་འཐད་མི་འཐད་ཅིག་ལ་རྩོད་པ་ན། གང་འཐད་པ་ཁས་ལེན་པ་དེ་ཉིད་གྲུབ་མཐར་འགྱུར་ཏེ། ཡོད་མེད་འཐད་ན་ཡོད་པའམ་མེད་པར་སྨྲ་བའི་གྲུབ་མཐར་འགྱུར་ལ། རྟག་ཆད་འཐད་ན་རྟག་ཆད་ཀྱི་ལྟ་བར་འགྱུར་ཞིང་ ༑ དེ་བཞིན་དུ་བདེན་བརྫུན་དང་འཁོར་བ་དང་མྱ་ངན་ལས་འདས་པ་ལ་སོགས་པ་ཡོད་མེད་གང་དུ་ཁས་ལེན་ཡང་དེའི་རིགས་ཅན་གྱི་ཕྱི་ནང་གི་གྲུབ་མཐའ་ཞིག་གིས་ཁོངས་སུ་མི་ལྟུང་མི་སྲིད་པས་དེ་དག་ལ་བརྗོད་པའི་སྐྱོན་ཉིད་འཇུག་གོ །གྲུབ་མཐའི་ཕྱོགས་སུ་མི་ལྟུང་ན། །དེ་ཡི་ཕྱོགས་སྔ་ངེས་བྱས་པས ༑ ༑ ཕལ་ཆེར་བླུན་པོའི་རིགས་པར་འགྱུར། །ཇི་ལྟར་བརྟགས་ཀྱང་རྩོད་པའི་སྐབས་སུ་གྲུབ་མཐའ་ཁས་མི་ལེན་ན་མི་ཤེས་ནས་ཁས་མི་ལེན་པའམ་སྐྱོན་བྱུང་གིས་དོགས་ནས་ཁས་མི་ལེན་པ་ཞིག དང་པོ་ལྟར་ན་ལེན་ཡང་ཅི་དགོས། བ་ལང་དང་སུ་ཞིག་རྩོད། གཉིས་པ་ནི་ཁས་མི་ལེན་པ་ཉིད་ཁས་ལེན་ནམ་མི་ལེན། ལེན་ན་ཁས་མི་ལེན་པའི་དམ་བཅའ་བུད་དེ་ཁས་མི་ལེན་པ་ཉིད་ཁས་བླངས་པའི་ཕྱིར་མིང་མེད་དུ་བཏགས་པ་མིང་དུ་སོང་བ་བཞིན་ནོ། ཁས་མི་ལེན་པ་ཁས་མི་ལེན་ན་ཁས་ལེན་པར་འགྱུར་ཏེ། དགག་པ་བཀག་པ་སྒྲུབ་པ་ཡིན་པའི་ཕྱིར ༑ སྔོན་པོ་མ་ཡིན་པ་མ་ཡིན་ན་སྔོན་པོར་འགྱུར་བ་བཞིན་ནོ། །མཁས་ན་གྲུབ་མཐའ་འགའ་ཞིག་གི །རྗེས་སུ་མི་འཇུག་མི་སྲིད་དོ།

།རིགས་པ་ལ་བློ་སྦྱང་པ་དག་དམ་བཅའ་ཁས་མི་ལེན་པ་ལ་གཉིས་ཏེ། གཡོ་སྒྱུས་ཁས་མི་ལེན་པ་དང༌། དྲང་པོས་ཁས་མི་ལེན་པའོ། །དང་པོ་ནི་གྲངས་ཅན་འདུས་པ་མ་ཡིན་པ་གཞན་གྱི་དོན་བྱེད་པ་ཡིན་ཏེ་ཞེས་རང་གི་དོན་བྱེད་པའི་ཞེ་འདོད་ཁས་མི་ལེན་པར། སྒྱུ་ཐབས་ཀྱི་མི་འདོད་པའི་གཞན་གྱི་དོན་ཁས་ལེན་པའམ། ཚུ་རོལ་མཛེས་པ་བ་དག་གཉིས་བཅས་ཀྱི་སྦྱོར་བ་ལྟ་བུ་འདོད་པ་ཁས་མི་ལེན་པར་མི་འདོད་པ་དམ་བཅའ་བ་ནི་སློབ་དཔོན་ཐོགས་མེད་ཀྱིས་ངན་གཡོའི་ལྟ་བ་ཞེས་གསུངས་ལ། གནས་མ་བུ་བས་བདག་རྟག་དང་མི་རྟག་པར་བརྗོད་དུ་མེད་དོ་ཞེས་ཁས་མི་ལེན་པ་ནི། སློབ་དཔོན་གྱིས་ཁས་མི་ལེན་པའི་ལྟ་བ་ཞེས་ལྟ་ལོག་གི་ནང་དུ་བསྡུས་སོ། །གཉིས་པ་དྲང་པོས་ཁས་མི་ལེན་པ་ནི་ཤེས་ན་དབུ་མའི་ལྟ་བ་ཡང་དག་སྟེ། དངོས་པོའི་གནས་ལུགས་སྤྲོས་པ་དང་བྲལ་བ་ལ་སྒྲ་བློའི་ཡུལ་མ་ཡིན་པས་ཤེས་བརྗོད་ལས་འདས་པའི་ཕྱིར་ཏེ། རྒྱལ་བའི་སྲས་པོ་མི་གསུང་བཞུགས ༑ ༑ མི་གསུང་པ་ཉིད་རྒྱ་ཆེར་འགྲེལ། །ཞེས་བྱ་བ་དང༌། རིན་ཆེན་ཕྲེང་བ་ལས། འཇིག་རྟེན་གྲངས་ཅན་འུག་ཕྲུག་དང༌། །གོས་མེད་བཅས་ལ་གལ་ཏེ་ཞིག ༑ ཡོད་མེད་འདས་པར་སྨྲ་ན་དྲིས། །དེ་ཕྱིར་སངས་རྒྱས་རྣམས་ཀྱི་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་ཞེས་བཤད་པ། །ཆོས་ཀྱི་ཁུད་པ་ལགས་མཁྱེན་མཇོད། །ཅེས་གསུངས་པ་ལྟར་རོ། །དེས་ན་མུ་སྟེགས་བྱེད་ཁས་ལེན་ཡོད་བཞིན་དུ་གཡོ་སྒྱུས་ཁས་མི་ལེན་པ་རྐུན་མ་ཁས་མི་ལེན་པ་ལྟ་བུའོ ༑ ༑ དབུ་མ་པ་ཁས་མི་ལེན་པ་ནི་མ་བརྐུས་པ་ཁས་མི་ལེན་པ་ལྟ་བུ་ཡིན་པས་ཁྱད་པར་ཆེའོ། །གལ་ཏེ་ཁས་བླངས་གཏན་མི་འདོད། །དེ་ལ་བརྟགས་ནས་གཉིས་སུ་འགྱུར། །སྤྲོས་བྲལ་ཡིན་ཕྱིར་མི་འདོད་ན། །ཤེས་ན་དབུ་མའི་གྲུབ་མཐར་འགྱུར། །ཡོད་ཀྱང་ཁས་ལེན་མི་ནུས་ན། །དེ་ནི་ངན་གཡོའི་ལྟ་བར་བཤད ༑ ༑ ཅེས་བྱ་བ་བསྡུ་བའི་ཚིགས་བཅད་དོ། །ལ་ལ་གྲུབ་མཐའ་མི་འདྲ་བ ༑ ༑ ཕན་ཚུན་བསྲེས་པའི་གྲུབ་མཐའ་འདོད།

།སྐྱོན་ཅན་ཡིན་ན་སོ་སོར་དགག།སྐྱོན་མེད་ན་ནི་དེ་རྗེས་འབྲང༌། ཁ་ཅིག་གྲུབ་མཐའ་ཐུན་ཚགས་བསྡེབས་ནས་ཁས་ལེན་ཏེ། དཔེར་ན་བྱེ་བྲག་ཏུ་སྨྲ་བ་དང་མདོ་སྡེ་པ་བསྡེབས་ནས། ཡུལ་རྣམ་ཤེས་ཀྱིས་དུས་མཉམ་དུ་འཛིན་པར་འདོད་པ་དང༌། མདོ་སྡེ་པ་དང་རྣམ་རིག་པ་བསྡེབས་ནས་སེམས་ཙམ་ཕྱི་རོལ་གྱི་དོན་ཁས་བླངས་ཞེས་ཟེར་བ་དང༌། མདོ་སྡེ་པ་དང་དབུ་མ་པ་བསྡེབས་ནས་མདོ་སྡེ་སྤྱོད་པའི་དབུ་མ་པ་དང༌། སེམས་ཙམ་པ་དང་དབུ་མ་བསྡེབས་ནས་རྣལ་འབྱོར་སྤྱོད་པའི་དབུ་མ་ལ་སོགས་པར་འདོད་པ་ནི་དེ་དག་སྐྱོན་ཡོད་ན་རིགས་པས་སུན་དབྱུང་ཞིང༌། སྐྱོན་མེད་ན་གཟུ་བོའི་བློས་བླང་བར་བྱའོ། །མཁས་པས་འཛིན་པའི་གྲུབ་མཐའ་ནི། །སངས་རྒྱས་པ་དང་མུ་སྟེགས་གཉིས། །དེ་ལས་གཞན་པ་བླུན་པོ་ཡིས། །གློ་བུར་བརྟགས་པའི་གྲུབ་མཐའ་ཡིན། །སངས་རྒྱས་པའི་གྲུབ་མཐས་འཁོར་བའི་སྡུག་བསྔལ་ཞི་བར་བྱེད་ཅིང༌། འཕགས་པའི་བདེན་པ་ལ་འཇོག་པར་བྱེད་པ་མངོན་གྱུར་ལ་མངོན་སུམ། ལྐོག་གྱུར་ལ་རྗེས་སུ་དཔག་པ་དང༌། ཤིན་ཏུ་ལྐོག་གྱུར་ལ་རིགས་པས་མི་གནོད་པའི་ལུང་ཁས་ལེན་པ། མཁས་པ་རྣམས་ཀྱིས་ལེགས་པར་བརྟགས་ནས་བཟུང་བ་ལྷ་དང་བཅས་པའི་འཇིག་རྟེན་གྱི་བསྟི་གནས་ཡིན་ནོ

༑ ༑ མུ་སྟེགས་བྱེད་ནི་སྔོན་ཡུལ་རིང་པོ་ནས་སྦྱངས་པ། སོ་སོའི་སྐྱེ་བོའི་ཤེས་རབ་ཕུལ་དུ་བྱུང་བས་བརྟགས་པ། འཇིག་རྟེན་པའི་ལམ་ལ་བརྟེན་པ། ཚུ་རོལ་མཐོང་བའི་རིགས་པ་དང་མི་རིགས་པ་ཅུང་ཟད་དཔྱོད་ནུས་པ། མཁས་པ་རྣམས་ཀྱིས་སུན་དབྱུང་བར་འོས་པ་ཡིན་ནོ། །དེ་ལྟར་འདི་གཉིས་ནི་མཁས་པ་རྣམས་ཀྱིས་སྒྲུབ་པ་དང་སུན་འབྱིན་པའི་ཡུལ་དུ་རུང་བ་ཡིན་གྱི། དེ་ལས་གཞན་པའི་གྲུབ་མཐའ་གསར་པ་བླུན་པོས་སྦྱར་བ་རིགས་པས་སྟོང་པ། ལུང་དང་འགལ་བ། མི་དགེ་བའི་བཤེས་གཉེན་གྱིས་འཚོ་བའི་ཡོ་བྱད་ཀྱི་ཕྱིར་བརྫུན་སྦྱར་བ། བླུན་པོ་རྣམས་ཀྱིས་ཆགས་སྡང་གིས་རང་རང་གི་གྲུབ་མཐའ་གཟུང་བ་ཡིན་གྱི། ཁུངས་ནས་མ་བྱུང་བས་དགག་སྒྲུབ་ཀྱི་འོས་མ་ཡིན་མོད། འོན་ཀྱང་ནོར་བ་ཧ་ཅང་འཕེལ་ན་ཞིང་གི་ཡུར་མ་ལྟར་སངས་རྒྱས་ཀྱི་བསྟན་པ་ལ་གནོད་པར་འགྱུར་བས་ལུང་དང་རིགས་པ་དག་གིས་ཅི་རིགས་པར་སུན་དབྱུང་སྟེ། ཆགས་སྡང་ཅན་གྱི་བླུན་པོས་མི་གོ་ཡང་གཟུ་བོར་གནས་པའི་མཁས་པས་གོ་བའི་ཕྱིར་རོ། །གངས་ཅན་འདི་ན་དེ་ལས་གཞན། །བླུན་པོའི་གྲུབ་མཐའ་མང་མོད་ཀྱི། །དེ་ནི་བླུན་པོས་གོ་སླའི་ཕྱིར། །མཁས་པས་ཕལ་ཆེར་བཏང་སྙོམས་བཞག །བར་སྐབས་ཀྱི་ཚིགས་བཅད་དོ། །མུ་སྟེགས་བྱེད་ལ་རྟོག་གེ་ལྔ། །རིག་བྱེད་གྲངས་ཅན་འུག་ཕྲུག་པ ༑ ༑ ཟད་བྱེད་ཚུ་རོལ་མཛེས་པའོ། །མུ་སྟེགས་བྱེད་ཀྱི་ལྟ་བ་བསམ་གྱིས་མི་ཁྱབ་ཀྱང་ ༑ རྟོག་གེ་འབར་བར་བརྒྱར་བསྡུས། དེ་བསྡུ་ན་ཡོངས་སུ་གྲགས་པ་རྟོག་གེ་སྡེ་ལྔའོ། །དེ་དག་ཀྱང་གདོད་མ་ནས་གྲུབ་པའི་རིག་བྱེད་པ། རྙིང་པ་བ། གསང་བར་སྨྲ་བ་པ། རྒྱལ་དཔོག་པ། སྤྱོད་པ་བ། དྲན་པ་བ་དང༌། ཚངས་པ་ལ་སོགས་པ་རྣམས་ནི་རྣམ་གྲངས་སོ། །གྲངས་ཅན་པ། སེར་སྐྱ་པ། རང་སྐྱེ་བ། སུམ་ཅུ་པ་ལ་སོགས་པ་ནི་རྣམ་གྲངས་སོ། །གསལ་བྱེད་པ་ཞེས་བྱ་བ་ནི་སྐབས་ཀྱིས་རིག་བྱེད་པ་དང་གྲངས་ཅན་གཉིས་ཀ་ལ་གྲགས་པ་ཡོད་དོ། །འུག་ཕྲུག་པ། གཟེགས་ཟན་པ། བྱེ་བྲག་པ།

རིགས་པ་ཅན། ཚིག་གི་དོན་དྲུག་པ་ལ་སོགས་པ་ནི་རྣམ་གྲངས་སོ། །ཟད་བྱེད་པ། རྒྱལ་བ་དམ་པ་བ། ཚིག་གི་དོན་དགུ་པ། སྲོག་གི་སྡེ་ཚན་པ། འཛེམ་མེད་པ། གཅེར་བུ་པ། ཕྱོགས་ཀྱི་གོས་ཅན། ནམ་མཁའི་གོས་ཅན་ཞེས་བྱ་བ་ལ་སོགས་པ་ནི་རྣམ་གྲངས་སོ། །དེ་ལྟར་སྡེ་བཞི་པོ་ནི་ལས་རྒྱུ་འབྲས་བདེན་པར་འདོད་པས་རྟག་པར་སྨྲ་བ་ཞེས་ཟེར་རོ། །ཚུ་རོལ་མཛེས་པ་བ ༑ འཇིག་རྟེན་རྒྱང་འཕེན་པ། ཆད་པར་ལྟ་བ་པ། མེད་པར་སྨྲ་བ་པ། ཕུར་བུ་པ། ངོ་བོ་ཉིད་རྒྱུར་སྨྲ་བ་པ་ལ་སོགས་པ་ནི་རྣམ་གྲངས་སོ། །བོད་འགའ་ཞིག་འཇིག་རྟེན་སྔ་ཕྱི་མི་འདོད་པས་རྒྱང་འཕེན་པ་ཞེས་ཟེར་བ་ནི་རྒྱང་འཕེན་པའི་སྒྲ་དོན་མ་ཤེས་པར་ཟད་ལ་མཁས་པ་རྣམས་ལ་མ་གྲགས་པས་གྱི་ནའོ། །རྒྱལ་རིགས་གཞུང་དུ་སྨྲ་བ་ལ་སོགས་པའང་འདི་ལ་བརྟེན་ཏེ་བྱུང་ངོ༌། །འདི་དག་གིས་ལས་རྒྱུ་འབྲས་ལ་སྐུར་པ་འདེབས་པས་ཆད་པར་སྨྲ་ཞེས་ཟེར་རོ། །དེ་ལྟར་ན་རྟོག་གེ་སྡེ་ལྔ་པོ་དེའང་རྟག་ཆད་གཉིས་སུ་འདུས་སོ། །སྔ་མ་གསུམ་པོ་རིག་བྱེད་འཛིན།།ཕྱི་མ་རྣམ་གཉིས་རིག་བྱེད་འདོར། །བདག་ཡོད་པར་ནི་ཐམས་ཅད་མཐུན། །ལྟ་བའི་བྱེ་བྲག་གཞན་མི་འདྲ། །དེ་ལྟར་རྟོག་གེ་སྡེ་སྔ་མ་གསུམ་ནི་རིག་བྱེད་པ། གྲངས་ཅན་པ། འུག་ཕྲུག་པ་རྣམས་ནི་རིག་བྱེད་ཚད་མར་བྱེད་ལ། འོན་ཀྱང་རིག་བྱེད་པ་དང་གྲངས་ཅན་པ་གཉིས་ནི་རིག་བྱེད་མ་བྱས་པ་རང་བྱུང་ཡིན་པས་ཚངས་པས་དྲན་ནས་གདོང་བཞི་ནས་བཏོན་ཏོ་ཞེས་ཟེར་རོ། །གཟེགས་ཟན་པ་ནི་དབང་ཕྱུག་གིས་བྱས་པར་འདོད་དོ། །དེ་ལྟར་ན་གྲུབ་མཐའ་གསུམ་པོ་དེ་ཚངས་པ་དང༌། དབང་ཕྱུག་དང༌། ཁྱབ་འཇུག་ལ་ལྷར་བྱེད་ལ། འོན་ཀྱང་གང་ལ་ཡི་དམ་དུ་བྱེད་པ་དེའི་མིང་ཐོབ་སྟེ། ཚངས་པ་བ་དང༌། དབང་ཕྱུག་པ་དང༌། ཁྱབ་འཇུག་པ་ཞེས་བྱ་བ་ལ་སོགས་པའི་མིང་དུ་གྲགས་ཏེ། སངས་རྒྱས་པ་ཡི་དམ་ཐ་དད་སྒོམ་པ་ལ་དེའི་མིང་དུ་གྲགས་པ་བཞིན་ནོ། །འོ་ན་གསུམ་ག་རིག་བྱེད་ལ་ཚད་མར་བྱེད་ན་རིག་བྱེད་པ་ཉིད་དུ་ཅིའི་ཕྱིར་མི་འཇོག་ཅེ་ན།

བདེན་ཏེ་འོན་ཀྱང་རིག་བྱེད་པ་ནི་རིག་བྱེད་ཉིད་ལ་གཙོར་བྱེད་ལ། གྲངས་ཅན་དང་གཟེགས་ཟན་པ་ནི་རིག་བྱེད་འཆད་པའི་དྲང་སྲོང་ལ་གཙོ་བོར་བྱེད་པའི་ཕྱིར་དེ་དང་དེའི་མིང་གིས་བཏགས་ཏེ། སངས་རྒྱས་པ་སྤྱིར་མདོ་ལ་ཚད་མར་བྱེད་ཀྱང་མདོ་སྡེ་པ་འབའ་ཞིག་གིས་དེའི་མིང་ཐོབ་ལ་བྱེ་བྲག་ཏུ་སྨྲ་བ་དང་སེམས་ཙམ་པ་དང་དབུ་མ་པ་ལ་རྒྱུ་མཚན་གཞན་གྱིས་མིང་དུ་བཏགས་པ་བཞིན་ནོ། །མུ་སྟེགས་པ་ཐམས་ཅད་བདག་ཏུ་འཛིན་པར་མཐུན་ཏེ། རྟག་སྨྲ་བ་རྣམས་བདག་རྟག་པར་འདོད་ལ། ཆད་སྨྲ་བ་ནི་བདག་ཡོད་པ་ཆད་པར་འདོད་པས་སོ། །སློབ་དཔོན་ཐོགས་མེད་ཀྱིས་མུ་སྟེགས་བྱེད་ཀྱི་ལྟ་བ་གང་ཇི་སྙེད་པ་ཡོད་པ་དེ་ཐམས་ཅད་ནི་བདག་ཏུ་འཛིན་པ་ལས་གྱུར་ཏོ་ཞེས་གསུངས་པའང་དེ་ལ་དགོངས་པའོ། །གྲུབ་མཐའི་བྱེ་བྲག་གཞན་ལས་རྒྱུ་འབྲས་དང་ལམ་དང་འབྲས་བུའི་རྣམ་གཞག་མི་འདྲ་བར་སྣང་ངོ་ ༑ ༑ བོད་ཀྱི་རྟོག་གེ་བ་རྣམས་ནི། །འདི་ཡི་རྣམ་གཞག་འཁྲུགས་པ་མང༌། །དེ་ཕྱིར་དེ་དག་གིས་སྤེལ་བའི། །བསྟན་བཅོས་བདེན་པར་གཟུང་མི་བྱ། །བོད་ཀྱི་དགེ་བཤེས་འགའ་ཞིག་གིས། སྦྱར་བའི་གྲུབ་མཐའ་མང་པོ་སྣང་མོད། དེ་དག་གཞུང་ལུགས་ཆེན་པོའི་རྣམ་གཞག་མ་གཟིགས་པར་ཕན་ཚུན་སུན་ཕྱུང་བ་ལ་བརྟེན་ནས་རྟོག་གེ་ཐ་དད་དུ་བཞག་ལ། གྲུབ་མཐའ་མཐུན་པ་ཙམ་གྱི་རྒྱུ་མཚན་ལ་བརྟེན་ནས་རྟོག་གེ་སྡེ་གཅིག་ཏུ་བཞག་པ་ནི་རྣམ་པར་འཁྱམས་པ་ཡིན་ཏེ ༑ དཔེར་ན་ཉན་ཐོས་དང་ཐེག་ཆེན་དང༌། བྱེ་བྲག་ཏུ་སྨྲ་བ་དང༌། མདོ་སྡེ་པ་དང༌། སེམས་ཙམ་པ་དང༌། དབུ་མ་པ་ཕན་ཚུན་སུན་འབྱིན་ཡང་ཐ་དད་དུ་མི་འཇོག་པར་སངས་རྒྱས་པ་ ཞེས་ གཅིག་ ཏུ་སྡུད་ལ། རིག་བྱེད་ཀྱི་མཐའ་པ་འགའ་དང་ཟད་བྱེད་པ་དང་སེམས་ཙམ་པ་དག་ཀྱང་སེམས་སུ་བྱེད་པའི་གྲུབ་མཐའ་འགའ་ཞིག་མཐུན་པ་དང༌། སྤྱོད་པ་བ་དང༌། རྒྱང་འཕེན་པ་དང༌། དབུ་མ་ཐལ་འགྱུར་པ་འགའ་ཞིག་ཡོད་པ་སུན་འབྱིན་པ་དང༌། གཞན་ལས་གྲགས་པར་རྗེས་དཔག་དང་སྟོང་པ་ཉིད་ལ་སོགས་པ་མིང་མཐུན་ཡང་དོན་མི་འདྲ་བས་རྟོག་གེ་སྡེ་ཐ་དད་དུ་འཇོག་པ་བཞིན་ནོ།

།སངས་རྒྱས་པ་ལ་གྲུབ་མཐའ་བཞི། །བྱེ་བྲག་སྨྲ་དང་མདོ་སྡེ་པ། །རྣམ་རིག་ངོ་བོ་ཉིད་མེད་སྨྲ། །འདི་དག་གི་ནི་དབྱེ་བ་ལ ༑ ༑ གྲུབ་མཐའི་དབྱེ་བ་ཅི་རིགས་ཡོད། །རྒྱས་པར་གྲུབ་མཐའ་རྣམ་འབྱེད་ལྟོས ༑ ༑ བདེ་བར་གཤེགས་པའི་གཞུང་ལ་ཉན་ཐོས་ཐེག་ཆེན་གཉིས། ཉན་ཐོས་པ་ལ་བྱེ་བྲག་ཏུ་སྨྲ་བ་དང༌། མདོ་སྡེ་པ་གཉིས། ཐེག་པ་ཆེན་པོ་ལ་སེམས་ཙམ་དབུ་མ་གཉིས། སེམས་ཙམ་ལ་རྣམ་བཅས་རྣམ་མེད་གཉིས། དབུ་མ་ལ་རང་རྒྱུད་ཐལ་འགྱུར་གཉིས་སོ། །དེ་དག་ནང་གསེས་ཀྱི་དབྱེ་བ་རྣམས་ནི་གྲུབ་མཐའ་རྣམ་འབྱེད་དུ་བལྟ་བར་བྱའོ། །དེ་དག་གྲུབ་མཐའ་ཁས་ལེན་ན། །ཐོག་མར་རྩོད་གཞི་ངེས་པར་བྱ། །མུ་སྟེགས་བྱེད་དང་ཉན་ཐོས་རྣམས། །ཕྱི་རོལ་དོན་འདོད་དེ་དག་དང༌། །རྩོད་ན་ཕྱི་རོལ་དོན་ཁས་བླང༌། །མིན་ན་རྩོད་གཞི་མི་མཐུན་པས ༑ ༑ རྩོད་པའི་གནས་སྐབས་འཇུག་པ་དཀའ། །རྒོལ་བ་གཉིས་རང་རང་གི་བསྟན་པ་གཟུང་བའི་ཕྱིར་གྲུབ་མཐར་བདེན་བརྫུན་བཤད་པའི་སྐབས་སུ། ཉན་ཐོས་དང་མུ་སྟེགས་ཕྱི་རོལ་གྱི་དོན་བདེན་པར་ཁས་ལེན་པ་དེ་དག་དང་རྩོད་ན ༑ དབང་ཤེས་རྟོག་བྲལ་ལ་སོགས་པར་བསྒྲུབ་པའི་སྐབས་སུ་ཡུལ་བེམས་པོ་ཉིད་བཀག་ནས་སྐབས་དོན་གྱི་རྩོད་པ་འགྱངས་པར་འགྱུར་བས་མདོ་སྡེ་པའི་ལུགས་བཟུང་སྟེ། དོན་གྱི་མཐུས་སྐྱེས་ལ་སོགས་པ་བཀོད་ན་རྩོད་པའི་སྐབས་བདེ་བླག་ཏུ་འགྲུབ་པར་དགོངས་སོ། །བཅོམ་ལྡན་འདས་ཀྱིས་ཀྱང་མདོ་སྡེ་རྣམས་ལས་ཕྱི་རོལ་གྱི་དོན་ཞལ་གྱིས་བཞེས་ཏེ། རྣམ་འགྲེལ་ལས། དེས་དེ་ཉིད་དོན་བཏང་སྙོམས་ཅན། །གླང་ཆེན་གཟིགས་སྟངས་ཉིད་མཛད་ནས། །འཇིག་རྟེན་ཐུགས་ནི་འབའ་ཞིག་གིས། །ཕྱི་རོལ་དཔྱོད་ལ་འཇུག་པ་མཛད། །ཅེས་གསུངས་སོ། །དེའི་དགོངས་པ་བསྐང་བའི་ཕྱིར་ཆོས་ཀྱི་གྲགས་པས། གལ་ཏེ་ཕྱི་རོལ་དོན་ལ་འཇུག་པ་ན། ཁོ་བོས་མདོ་སྡེའི་སྐབས་ལ་རྣམ་པར་བརྟེན། །ཞེས་གསུངས་པར་གྲག་གོ །ཕྱི་རོལ་གྱི་དོན་ལ་བརྟེན་པའི་རྩོད་པའི་ཡལ་ག་རྣམས་ཆོད་ནས་དེའི་རྩ་བ་བཅད་པའི་ཕྱིར།

གང་གི་དངོས་པོ་རྣམ་དཔྱད་པ། །དེ་ཉིད་དུ་ན་དེ་དངོས་མེད། །གང་གི་ཕྱིར་ན་དེ་དག་ལ། །གཅིག་དང་དུ་མའི་རང་བཞིན་མེད ༑ ༑ ཅེས་གཅིག་དང་དུ་བྲལ་གྱིས་ཕྱི་རོལ་དངོས་པོ་བཀག་པའི་ཚེ་དེའི་རྟགས་མ་གྲུབ་བོ་སྙམ་ན། དྲུག་གིས་ཅིག་ཅར་སྦྱར་བའི་རིགས་པས་བསྒྲུབས་ནས་ཕྱི་རོལ་གྱི་དོན་ཁེགས་པ་ན། མདོ་སྡེ་པའི་སྐྱེས་ལ་འདྲ་བ་ཡང་མི་འགྲུབ་སྟེ། དོན་དངོས་མེད་པའི་སྣང་ཅན་དེས། །ཇི་ལྟར་དོན་འཛིན་ཞེ་ན་བདེན། །ངེས་ཀྱང་དེ་འདྲ་མི་ཤེས་སོ། །ཞེས་བྱ་བ་ལ་སོགས་པ་གསུངས་པ་ལྟར་རོ། །སྐབས་འདི་གཅིག་དང་དུ་བྲལ་ནི་སེམས་ཙམ་ཉིད་ཀྱི་རིགས་པ་ཡིན་གྱི། དབུ་མའི་ལུགས་སུ་འདོད་པ་ནི་གཞུང་གི་སྐབས་དོན་མ་ལོངས་པར་ཟད་དོ། །འོ་ན་སྣང་བ་འདི་དབང་ཕྱུག་ལ་སོགས་པས་ནི་མ་བྱས། རྡུལ་ཕྲན་ཁེགས་པས་རྒྱུ་མེད་ལས་སྐྱེ་བར་འགྱུར་རོ་ཞེ་ན། མི་འགལ་ཏེ་ས་བཅུ་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ་ཞེས་བྱ་བ་དང༌། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། །དོན་དུ་སྣང་བ་རབ་ཏུ་འབྱུང༌། །དོན་ཡོད་མ་ཡིན་སེམས་ཉིད་དེ། །ཕྱི་རོལ་དོན་མཐོང་ལོག་པ་ཡིན། །ཞེས་གསུངས་པའི་དོན་རིགས་པས་བསྒྲུབ་ན་ལྷན་ཅིག་དམིགས་ངེས་ལ་སོགས་པས་གཟུང་ཆ་ཕྱི་རོལ་གྱི་དོན་གཞན་ཡིན་པ་ཁེགས་སོ། །དེ་ལྟར་ཕྱི་རོལ་གྱི་དོན་ཁེགས་པས་གཟུང་བར་སྣང་བ་མི་འཐད་དོ་སྙམ་ན། གཟུང་ཆ་ཁེགས་པས་དེ་འཛིན་ཉིད་ཀྱང་ཁེགས་ཏེ། གཟུང་བ་མེད་པས་དེར་འཛིན་མེད། །ཅེས་གསུངས་པ་ལྟར་རོ། །དེས་ན་མྱོང་བ་ནི་རང་རིག་གིས་འགྲུབ། གཟུང་འཛིན་དངོས་པོ་སྟོབས་ཞུགས་ཀྱི་རིགས་པས་ཁེགས་པས་གཉིས་མེད་ཤེས་པ་ཉིད་འགྲུབ་སྟེ། །བློ་ཡིས་ཉམས་མྱོང་བྱ་གཞན་མེད། །དེ་ཡི་མྱོང་བ་གཞན་ཡོད་མིན། །གཟུང་དང་འཛིན་པ་མེད་པའི་ཕྱིར ༑ ༑ དེ་ནི་དེ་ལྟར་རང་ཉིད་གསལ། །ཞེས་གསུངས་པ་ལྟར་རོ། །དེས་ན་རྟོགས་པ་དང་མ་རྟོགས་པའི་དབང་གི་འཁྲུལ་མ་འཁྲུལ་ལས་འཁོར་བ་དང་མྱ་ངན་ལས་འདས་པའི་གཞི་འདི་ཉིད་ཡིན་

པར་ དགོངས་ སོ། །དེས་ན་ཀུན་ཏུ་ཐ་དད་ ( ¡¶ ལུ ¡· སྙད་ ) པའི་གཞི་རྣམ་རིག་བསྒྲུབས་ནས། ཐ་སྙད་ལས་འདས་པ་དོན་དམ་པ་བསྒྲུབ་པའི་ཕྱིར་ལང་ཀར་གཤེགས་པ་ལས། སེམས་ཙམ་ལས་ནི་བཟླས་ནས་ཀྱང་ ༑ ༑ སྣང་བ་མེད་ལ་རབ་ཏུ་སྦྱར། །ཞེས་གསུངས་ཤིང༌། རྣམ་འགྲེལ་ལས། འདུ་བྱེད་སྡུག་བསྔལ་ལ་དགོངས་ནས། །སྡུག་བསྔལ་བསྒོམ་པར་གསུངས་པ་ཡིན། །ངེད་ཀྱི་དེ་ནི་རྐྱེན་ལས་སྐྱེས། །དེ་ཡང་བདག་མེད་ལྟ་རྟེན་ཡིན། །ཞེས་གསུངས་ལ། རིགས་པ་དྲུག་ཅུ་པ་ལས། ཤིན་ཏུ་ཕྲ་བའི་དངོས་ལ་ཡང༌། །གང་གི་སྐྱེ་བར་རྣམ་བརྟགས་པ། །རྣམ་པར་མི་མཁས་དེ་ཡི་ནི། །རྐྱེན་ལས་སྐྱེ་བ་དེ་མ་མཐོང་ ༑ ༑ ཞེས་གསུངས་པས། གཉིས་མེད་ཀྱི་ཤེས་པ་ཉིད་གཞན་དབང་སྐད་ཅིག་མ་རྐྱེན་ལས་སྐྱེ་བ་ཡིན་ལ། རྐྱེན་ལས་སྐྱེ་བ་ཉིད་སྐྱེ་མེད་ཡིན་པས། དོན་དམ་པར་སྐྱེ་མེད་སྤྲོས་བྲལ་གྲུབ་སྟེ། རྒྱ་མཚོས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་ཉིད། །གང་གིས་སྟོང་ཉིད་ཤེས་དེ་བག་ཡོད་ཡིན། །ཞེས་གསུངས་པ་ལྟར་རོ། །དེས་ན་རྣམ་རིག་ལེགས་པར་རྟོགས་ན་དབུ་མའི་དེ་ཁོ་ན་ཉིད་ཕྱིན་ཅི་མ་ལོག་པ་ཁོང་དུ་ཆུད་པར་འགྱུར་རོ། །ཞེས་རྣམ་འགྲེལ་མཛད་པའི་དགོངས་པ་དེ་ཡིན་ནོ། །ཕྱི་རོལ་དཔྱོད་ན་མདོ་སྡེ་པའི། །གྲུབ་མཐའ་དངོས་པོ་སྟོབས་ཞུགས་ཡིན། །དེ་ཕྱིར་མཁས་པ་ཐམས་ཅད་ཀྱི། །གཞུང་ལུགས་ཐམས་ཅད་དེ་ལྟར་ཡོད། །ཕྱི་རོལ་གྱི་དོན་ལ་འཇུག་ན་མུ་སྟེགས་བྱེད་ཀྱི་འཕྲོད་པ་འདུ་བའི་འབྲེལ་བས་ཡུལ་རིག་པ་དང༌། བྱེ་བྲག་ཏུ་སྨྲ་བའི་ཡུལ་དང་དབང་པོ་དུས་མཉམ་པས་ཡུལ་རིག་པར་འདོད་པ་ལ་གནོད་བྱེད་ཀྱི་ཚད་མ་ཡོད་པས་མི་འཐད་ཅིང་ ༑ མདོ་ལས། མིག་ལ་བརྟེན་ཅིང་གཟུགས་ལ་དམིགས་ནས་མིག་གི་རྣམ་པར་ཤེས་པ་སྐྱེ་ཞེས་གསུངས་པའི་དོན་མདོ་སྡེ་པས་ཡུལ་དབང་པོ་ཡིད་ལ་བྱེད་པ་ལ་སོགས་པ་རྐྱེན་བཞི་ལས་རྣམ་ཤེས་སྐྱེ་བར་འདོད་པ་ལ་སྒྲུབ་བྱེད་ཡོད་ཅིང་གནོད་བྱེད་མེད་པས་དངོས་པོ་སྟོབས་ཞུགས་ཀྱི་ཚད་མ་ཡིན་ནོ།

།དེས་ན་སློབ་དཔོན་ཐོགས་མེད་སྐུ་མཆེད་ཕྱོགས་གླང་ཆོས་གྲགས་ལ་སོགས་པ་མཁས་པ་ཐམས་ཅད་ཀྱིས་ལུང་དང་རིགས་པའི་རྣམ་གཞག་མདོ་སྡེ་པ་ལ་བརྟེན་ནས་མཛད་པའི་རྒྱུ་མཚན་དེ་ཡིན་ནོ། །འདི་ལ་སེམས་ཙམ་ཕྱི་རོལ་དོན། ཁས་བླངས་ཡིན་ཞེས་བོད་རྣམས་སྒྲོགས། །རྟག་དངོས་བཞིན་ཏེ་འདི་མི་སྲིད། །མདོ་སྡེ་པ་ལ་བཏགས་པར་ཟད། །བོད་རྣམས་ཀུན་ལས་བཏུས་ལ་སོགས་པ་མངོན་པ་གོང་མའི་བསྟན་བཅོས་རྣམས་ཕྱི་རོལ་གྱི་དོན་དང་སེམས་གཉིས་ཞལ་གྱིས་བཞེས་པའི་གཞུང་ལུགས་འདི་དག་སེམས་ཙམ་ཕྱི་རོལ་གྱི་དོན་ཁས་བླངས་པ་ཡིན་ནོ་ཞེས་འདོད་པ་མི་འཐད་དེ། སེམས་ཙམ་ཡིན་ན་ཕྱྀ་རོལ་གྱི་དོན་ཁས་ལེན་པ་འགལ། ཕྱི་རོལ་དོན་ཁས་ལེན་ན་སེམས་ཙམ་དུ་འགལ་བའི་ཕྱིར་རོ། །དཔེར་ན་རྟག་དངོས་ཁས་ལེན་པ་བཞིན་ཏེ་རྟག་པ་ཡིན་ན་དངོས་པོར་མི་འཐད། དངོས་པོ་ཡིན་ན་རྟག་པར་མི་འཐད་པའི་ཕྱིར་རོ། །དེས་ན་མདོ་སྡེ་པའི་གྲུབ་མཐའ་ལེགས་པར་མ་ཤེས་པའི་སྟོབས་ཀྱིས་བབ་ཅོལ་དུ་སེམས་ཙམ་ཕྱི་རོལ་གྱི་དོན་ཁས་བླངས་ཞེས་བརྗོད་པར་ཟད་དོ། །ཕྱི་རོལ་དོན་རྣམས་འགོག་པ་ན། །རྣམ་རིག་དངོས་པོ་སྟོབས་ཞུགས་ཡིན། །ཆོས་ཉིད་གཏན་ལ་འབེབས་པ་ན། །དབུ་མའི་གཏན་ཚིགས་དངོས་སྟོབས་ཡིན། །དེས་ན་ཕྱི་རོལ་གྱི་དོན་འགོག་པའི་དུས་སུ་སེམས་ཙམ་པའི་གཅིག་དང་དུ་བྲལ་དང༌། ལྷན་ཅིག་དམིགས་ངེས་དང༌། རིགས་པའི་གཏན་ཚིགས་ ¡Ã དང༌། ལུང་ལ་བརྟེན་ནས་ ( ¡¶ ཞ ¡· - དང༌། ལུང་ལ་བརྟེན་ནས་ ) དོན་གཅིག་སྣང་བ་ཐ་དད་ལ་སོགས་པའི་གཏན་ཚིགས་ཐམས་ཅད་དངོས་པོ་སྟོབས་ཞུགས་ཡིན་ལ། ( ¡¶ ཞ ¡·¡¶ ལུ ¡· + ཆོས་ཉིད་གཏན་ལ་འབེབས་པ་ན་ ) དབུ་མ་རང་རྒྱུད་པའི་རྡོ་རྗེ་གཟེགས་མ་དང༌། མུ་བཞི་ སྐྱེ་འགོག་ལ་སོགས་པ་ དང༌། ཐལ་འགྱུར་བའི་བསྒྲུབ་བྱ་དང་མཚུངས་པ་དང༌། རྒྱུ་མཚན་མཚུངས་པ་ལ་སོགས་པ་དངོས་པོའི་སྟོབས་ཞུགས་ཡིན་ནོ། ཁ་ཅིག་གྲུབ་མཐའ་ཁས་ལེན་ན། །དངོས་པོ་སྟོབས་ཞུགས་མེད་ཅེས་ཟེར། །མ་ཡིན་དངོས་པོའི་སྟོབས་མེད་ན།

།རིགས་པའི་དགག་སྒྲུབ་ཇི་ལྟར་འཐད། །བོད་ཁ་ཅིག་གྲུབ་མཐའ་ལ་བརྟེན་ནས་རང་འདོད་པའི་ཆགས་སྡང་གི་སྒོ་ནས་མུན་སྤྲུལ་སྨྲ་བར་ཟད་ཀྱི། ལུང་ལ་བརྟེན་པའི་གྲུབ་མཐའ་ལ་ དངོས་པོ་ སྟོབས་ ཞུགས་ མེད་ དོ་ཞེས་ཟེར་བ་མི་འཐད་དེ།སངས་རྒྱས་བཅོམ་ལྡན་འདས་དང་འཕགས་པའི་གང་ཟག་དང་མཁས་པའི་སྐྱེ་བོ་རྣམས་ལ་སྐུར་པ་བཏབ་པར་འགྱུར་ཏེ། ལུང་ལ་བརྟེན་པའི་གྲུབ་མཐའ་ནི་དེ་དག་གི་རྗེས་སུ་འབྲང་བའི་ཕྱིར་རོ། །དེས་ ན་ གྲུབ་ མཐའ་ལ་རང་རང་གི་སྐབས་སུ་འཇུག་པའི་དངོས་པོའི་སྟོབས་མེད་ན་སྐབས་དེ་ལ་ལྟོས་པའི་དགག་སྒྲུབ་མི་ནུས་ཏེ ༑ དཔེར་ན་ལས་ཀྱི་སྣང་བ་ཐ་དད་པའི་གང་ཟག་ལ་ཆུ་དང་མེ་ལ་སོགས་པར་སྣང་ན་ངོམས་པ་དང་སྲེག་པ་ལ་སོགས་པ་མངོན་སུམ་ཚད་མ་ཉིད་དངོས་པོ་སྟོབས་ཞུགས་ཡིན་ལ། ཡི་དྭགས་ལ་སོགས་པ་ལས་མི་མཐུན་པ་གཞན་ལ་ཆུ་ལ་སོགས་པ་དངོས་པོ་སྟོབས་ཞུགས་མ་ཡིན་གྱི། རང་རང་གི་སྣང་བ་གང་ཡིན་པ་དེ་ཉིད་དངོས་པོ་སྟོབས་ཞུགས་ཡིན་ནོ། །དེ་བཞིན་དུ་དངོས་པོ་ཁས་ལེན་ན་བྱས་ཡོད་ཀྱིས་མི་རྟག་པ་སྒྲུབ་པ་དངོས་པོ་སྟོབས་ཞུགས་ཡིན་གྱི། དབུ་མ་པ་ཆོས་ཐམས་ཅད་རང་བཞིན་མེད་པས་དངོས་པོ་ཉིད་མ་གྲུབ་པ་ལ་དེའི་ཆོས་ཡོད་པའམ་མེད་པ་ཁས་མི་ལེན་པས་བྱས་ཡོད་ཀྱིས་མི་རྟག་པར་སྒྲུབ་པ་དངོས་པོ་སྟོབས་ཞུགས་ག་ལ་ཡིན། ཡུམ་ལས་ཤཱ་རའི་བུ་སེམས་མེད་པ་ལ་ཡོད་པའམ་མེད་པར་ལྟ་དམིགས་སུ་ཡོད་དམ་ཞེས་བྱ་བ་དང༌། སྡུད་པ་ལས། མི་རྟག་ཡོངས་

( ¡¶ ཞ ¡· དངོས་ ) སུ་བསྟན་པ་བཅོས་ལ་སྤྱོད་པ་སྟེ། །ཞེས་གསུངས་པ་ལྟར་རོ། །དེ་བཞིན་དུ་འབྲས་བུ་ ( ¡¶ ལུ ¡· + དང་ ) མི་དམིགས་པའི་རྟགས་ཀྱང་སྣང་བ་དང་གྲུབ་མཐའ་ཐ་དད་པའི་སྒོ་ནས་དངོས་པོ་སྟོབས་ཞུགས་ཉིད་ཐ་དད་པར་འགྱུར་ལ ༑ ཡང་ཚུ་རོལ་མཐོང་བས་དབང་པོ་ལྔ་ཡུལ་སོ་སོ་ལ་འཇུག་པ་དངོས་པོ་སྟོབས་ཞུགས་ཡིན་ལ། ཕ་རོལ་གཟིགས་པའི་སངས་རྒྱས་ལ་དབང་པོ་ལྔ་ཡུལ་ཐམས་ཅད་ལ་འཇུག་སྟེ། མདོ་སྡེ་རྒྱན་ལས། དབང་པོ་ལྔ་རྣམས་གཞན་གྱུར་ན། །དོན་ཀུན་འཇུག་དང་ཐམས་ཅད་ཀྱི། །ཡོན་ཏན་བརྒྱ་ཕྲག་བཅུ་གཉིས་འབྱུང༌། །འབྱོར་པ་དམ་པ་ཐོབ་པར་འགྱུར། །ཞེས་གསུངས་པ་ཉིད་དངོས་པོ་སྟོབས་ཞུགས་ཡིན་པས ༑ ལས་དང་གང་ཟག་གི་དབྱེ་བས་དངོས་པོ་སྟོབས་ཞུགས་ཉིད་ཐ་དད་ཡིན་པའི་ཕྱིར་གང་དངོས་པོ་སྟོབས་ཞུགས་ཡིན་མ་ཡིན་དཔྱོད་ཅིག གལ་ཏེ་ཀུན་རྫོབ་དང་དོན་དམ་པའི་རྣམ་གཞག་མི་འདྲ་བས། དོན་དམ་པ་སྤྲོས་པ་དང་བྲལ་བས་ཤེས་བརྗོད་ལས་འདས་ལ། ཀུན་རྫོབ་ཤེས་བརྗོད་ཀྱི་ཡུལ་ཡིན་པས་དེ་ལ་དངོས་པོ་སྟོབས་ཞུགས་ཀྱིས་དགག་སྒྲུབ་བྱེད་དོ་སྙམ་ན། དེ་ལྟ་ན་ཀུན་རྫོབ་ཉིད་ཡོད་པ་དང་མེད་པ་དང་རྟག་པ་དང་མི་རྟག་པ་དང༌། བེམས་པོ་དང་རིག་པ་དང་གཟུང་བ་དང་འཛིན་པ་ལ་སོགས་པ་འཐད་མི་འཐད་ཁས་ལེན་པ་ལ། མུ་སྟེགས་བྱེད་དང་སངས་རྒྱས་པའི་གྲུབ་མཐའི་རིམ་པ་རྣམས་འཇུག་ལ། དེ་དག་ཀྱང་མུ་སྟེགས་བྱེད་བདག་རྟག་པ་ཡུལ་ལ་ལོངས་སྤྱོད་པ་ཞིག་ཁས་ལེན་ན་ཁོང་རང་གི་རིགས་པ་དེ་ལས་འོས་མེད་ལ། དེ་བཞིན་དུ་བྱེ་བྲག་ཏུ་སྨྲ་བ་དབང་པོ་དང་ཡུལ་དུས་མཉམ་པས་ འཛིན་ པ་དང༌། མདོ་སྡེ་ པས་རྐྱེན་བཞི་ལས་ཡུལ་འཛིན་གྱི་རྣམ་ཤེས་སྐྱེ་བ་དང༌། སེམས་ཙམ་པས་མྱོང་བ་གཉིས་མེད་ཀྱི་ཤེས་པ་བག་ཆགས་ཀྱིས་ཕྱི་རོལ་དུ་སྣང་བ་དང༌། དབུ་མ་པ་རང་བཞིན་མེད་པ་ལ། རྟེན་འབྲེལ་གྱི་སྣང་བ་བཞེད་པ་ནི། རང་རང་གི་ལུགས་ཁས་ལེན་པ་ལ་རང་རང་གི་སྐབས་ཀྱི་རིགས་པ་དེ་ཉིད་སྐབས་དེ་ལ་ལྟོས་ནས་སྐབས་སུ་བབ་པའི་རིགས་པ་དེ་ཉིད་སྐབས་དེའི་དངོས་པོ་སྟོབས་ཞུགས་ཡིན་ནོ་ཞེས་བྱ་བར་དགོངས་ཏེ།

ཕན་ཚུན་འཆོལ་བའི་རིགས་པ་རྣམ་པར་འཁྱམ་པའི་ཕྱིར་རོ ། །དཔེར་ན་ཡུལ་དུས་ཐ་དད་ཀྱི་སོ་ནམ་ལ་སོགས་པའི་བྱ་བ་ལ་རང་རང་གི་ལུགས་ཀྱིས་འགྲུབ་ཀྱི། ཕན་ཚུན་འཆོལ་ན་མི་འགྲུབ་པ་བཞིན་ནོ། །བཅོམ་ལྡན་འདས་ཀྱིས་ཀྱང་བསམ་པའི་བྱེ་བྲག་གིས་སྡེ་སྣོད་ཐ་དད་དུ་གསུངས་པའང་དེ་ལ་དགོངས་སོ། །གལ་ཏེ་གྲུབ་མཐའ་ཐ་དད་ལ་རང་རང་གི་སྐབས་ཀྱི་རིགས་པ་དེ་ལས་མི་འདའ་མོད། མཁས་པ་དག་གིས་རིགས་པས་དཔྱད་ན་འཇིག་པས་འཁྲུལ་ལ་གང་མི་འཇིག་པ་དེ་དངོས་པོ་སྟོབས་ཞུགས་ཡིན་སྙམ་ན། དེ་ལྟར་ན་དངོས་པོ་སྟོབས་ཞུགས་ཀྱི་རིགས་པ་ཉིད་བརྗོད་པ་མི་སྲིད་དེ། བླཽའི་ཡུལ་དུ་གང་གྲུབ་པ་དེ་ལ་བརྟགས་ན་སྐྱོན་འཇུག་པའི་ཕྱིར། མི་སྨྲ་བ་ལས་འོས་མེད་དེ། ལིཙྪ་བྱིའི་མདོ་ལས། རྒྱལ་བའི་སྲས་པོ་མི་གསུང་བཞུགས། །མི་གསུང་བ་ཉིད་རྒྱ་ཆེར་འགྲེལ། །ཞེས་བྱ་བ་དང༌། རྣམ་འགྲེལ་ལས། ཇི་ལྟ་ཇི་ལྟར་རྣམ་དཔྱད་པ། །དེ་ལྟ་དེ་ལྟར་རྣམ་འབྲེལ་ཞེས། །མཁས་པ་རྣམས་ཀྱིས་གང་གསུངས་པ། །དེ་ནི་དངོས་སྟོབས་འོངས་པ་ཡིན། །ཞེས་གསུངས་པས། དངོས་པོའི་སྟོབས་ཞུགས་ཀྱི་རིགས་པས་དཔྱད་ན་གང་ཡང་མི་འགྲུབ་པས་མཐར་ལིཙྪ་བྱིའི་རྣམ་ཐར་ལ་འཇུག་པར་བྱའོ ༑ ༑ རིགས་པ་ལ་ཡང་རྣམ་པ་གཉིས། །གཞན་སྡེ་མུ་སྟེགས་རྣམས་ཀྱི་ལུགས ༑ ༑ ཚད་མ་གཅིག་དང་མང་པོ་དང༌། །དེ་དག་སོ་སོའི་མཚན་ཉིད་དང༌། །དབྱེ་བསྡུའི་བྱེ་བྲག་མང་མོད་ཀྱི། །འཁྲུལ་པར་གྲགས་པས་འདིར་མ་བཤད། །རིགས་པའི་རྣམ་གཞག་ལ་ཡང་རང་སྡེ་སངས་རྒྱས་པ་དང་གཞན་སྡེ་མུ་སྟེགས་བྱེད་གཉིས་ལས། སངས་རྒྱས་པ་སྔ་རབས་པ་ནི་མངོན་སུམ་རྗེས་དཔག་ལུང་ཚད་མ་དང་གསུམ་བཞེད་ལ། ཕྱོགས་ཀྱི་གླང་པོ་ནི་རིགས་པ་དང་འགལ་བའི་ལུང་ཚད་མ་ཉིད་མ་ཡིན་པས། རིགས་པས་མི་གནོད་ཅིང་ལུང་ཕན་ཚུན་མི་འགལ་ན་ཚད་མ་ཡིན་མོད་ཀྱི་དེ་རྗེས་དཔག་གི་ཁོངས་སུ་འདུ་བར་བཞེད་དེ། རྣམ་འགྲེལ་ལས། ཡིད་ཆེས་ཚིག་ནི་མི་བསླུ་བའི། །སྤྱི་ལས་འདི་ཡུལ་ལྐོག་གྱུར་ནའང་

༑ ༑ གོ་སྐབས་མེད་པའི་ཕྱིར་བློ་ནི། །རྗེས་སུ་དཔག་པའི་ཚད་མར་བཞེད ༑ ༑ ཅེས་བྱ་བ་ལ་སོགས་པ་གསུངས་པ་ལྟར་རོ། །མུ་སྟེགས་ཚད་མ་གཅིག་དང༌། གཉིས་དང༌། གསུམ་དང༌། བཞི་དང༌། ལྔ་དང༌། དྲུག་ལ་སོགས་པ་འདོད་པ་ཡོད་མོད་ཀྱི་འདི་དག་འཁྲུལ་པར་ཐམས་ཅད་ལ་གྲགས་པས་འདིར་མ་སྤྲོས་སོ། །རང་སྡེ་སངས་རྒྱས་ཚད་མར་འཛིན། །དེ་ལ་སྔ་ཕྱི་རྣམ་པ་གཉིས ༑ ༑ སྔ་མ་དབྱིག་གཉེན་ལེགས་ལྡན་སོགས། །དོན་ལ་འཁྲུལ་པ་མེད་མོད་ཀྱི ༑ ༑ དབྱེ་བསྡུའི་ཁྱད་པར་འགའ་ཞིག་དང༌། །བརྗོད་པའི་ཚུལ་ལ་ཁྱད་པར་ཡོད། །སྔ་རབས་པའི་མཁས་པ་དེ་དག་དོན་ལ་འཁྲུལ་པ་མེད་མོད། འོན་ཀྱང་ཚད་མའི་གྲངས་དང་ནང་གསེས་ཀྱི་དབྱེ་བསྡུ་དང་བརྗོད་པའི་ཚུལ་ལ་ཁྱད་པར་ཡོད་དེ་མངོན་སུམ་དང་རྗེས་དཔག་དང་ལུང་གི་ཚད་མ་གསུམ་བཞེད་པ་དང༌། སློབ་དཔོན་དབྱིག་གཉེན་རྩོད་པ་གྲུབ་པར་ལྟག་ཆོད་གསུམ་དུ་སྡུད་པ་དང༌། སྒྲུབ་པའི་ངག་ཡན་ལག་ལྔ་ལྡན་དུ་མཛད་པའི་ལུགས་འཛིན་ཏོ། །ཕྱི་མ་ཕྱོགས་གླང་ཆོས་གྲགས་སོགས། །གྲངས་དང་དབྱེ་བསྡུའི་བྱེ་བྲག་དང༌། །བརྗོད་པའི་ཚུལ་ལ་ཉུང་རྒྱས་སོགས། །སྔ་མའི་ཚུལ་ལས་ཁྱད་པར་འཕགས། །ཕྱི་རབས་ཀྱི་མཁས་པ་ཕྱོགས་ཀྱི་གླང་པོ་ལ་སོགས་པ་ཚད་མའི་གྲངས་གཉིས་སུ་ངེས་ལ། ལུང་ནི་རིགས་པ་དང་འགལ་ན་ཚད་མ་མ་ཡིན་ཞིང༌། མི་འགལ་ན་རྗེས་དཔག་ཏུ་སྡུད་པ་དང༌། དབྱེ་བསྡུ་ཡང་ཁྱད་པར་བྱ་བྱེད་ལ་སོགས་པའི་འབྲེལ་བ་རྣམས་བདག་གཅིག་དེ་བྱུང་དུ་སྡུད་པ་དང༌། ལྟག་ཆོད་གསུམ་དུ་མི་འདུ་སྟེ། མདོ་ལས། ཕྱིན་ཅི་ལོག་དང་མི་བདེན་དང༌། །འགལ་ཉིད་ལྟག་ཆོད་རྣམས་ལ་ནི། །རྩོད་པ་གྲུབ་པར་ཚུལ་གསུམ་བཤད། །འདི་ལ་ཁྱད་པར་མཚོན་པ་མེད། །ཅེས་གསུངས་པས་སོ། །རྩོད་པའི་ངག་འགོད་ཚུལ་ཡང་ཡན་ལག་ལྔ་ལྡན་དཔེར་ན་ལ་ལ་མེ་ཡོད་དེ་དུ་བ་ཡོད་པའི་ཕྱིར་ཚང་མང་བཞིན། ལ་ལ་ཡང་དུ་བ་ཡོད་པས་མེ་ཡོད་ཅེས་འདོད་པ་མི་འཐད་དེ། སྤྱི་ཁྱབ་བརྗོད་པ་མ་ཚང༌། དམ་བཅའ་དང་ཉེར་སྦྱར་དང་མཇུག་སྡུད་གསུམ་ལྷག་པའི་ཕྱིར་རོ།

།དེས་ན་རྩོད་པའི་ངག་ཉུང་རྒྱས་ཞེས་བྱ་བ་ཁྱབ་པ་དང༌། ཕྱོགས་ཆོས་བརྗོད་པ་ཡན་ལག་གཉིས་ལྡན་དུ་སྦྱོར་བས་ཕྱི་རབས་པའི་རྟོག་གེ་ཁྱད་པར་དུ་འཕགས་སོ། །ཕྱི་རབས་ཆོས་ཀྱི་གྲགས་པའི་གཞུང་ལ་བརྟེན་པའི་གང་ཟག་རྣམས་ལ་ཡང༌། རྩོད་པའི་ཚུལ་ལ་རྣམ་གཉིས་མཐོང༌། །ཆོས་གྲགས་སྒྲུབ་པའི་ངག་བཀོད་ནས། །གཏན་ཚིགས་ཚེར་མ་འབྱིན་པར་མཛད། །གཞན་དུ་ཚར་གཅད་གནས་སུ་བཞེད། །རྩོད་པའི་རིགས་པ་ལས་ཇི་ལྟར་གསུངས་པ་ལྟར། རྩོད་པའི་སྐབས་གང་ཡིན་པའི་སྒྲུབ་པའི་ངག་སྐྱོན་མེད་བཀོད་ནས་ཚེར་མ་འདི་ལྟར་འབྱིན་ཏེ། རྟགས་འདི་མ་གྲུབ་པ་མ་ཡིན་ཏེ་ཆོས་ཅན་ལ་མཐོང་བའི་ཕྱིར་རོ། །འགལ་བ་མ་ཡིན་ཏེ་མཐུན་ཕྱོགས་ལ་གྲུབ་པའི་ཕྱིར་རོ། །མ་ངེས་པ་མ་ཡིན་ཏེ་མི་མཐུན་ཕྱོགས་ལ་ཁེགས་པའི་ཕྱིར་རོ ༑ ༑ ཞེས་དེ་ལྟ་བུའི་ཚུལ་གྱི་ཚེར་མ་གསུམ་མི་འབྱིན་པའི་རྒོལ་བ་དེ་ཚར་གཅད་པའི་གནས་ཡིན་ཞིང༌། ཚེར་མ་ཕྱུང་བའི་རྗེས་ལ་ཕྱིར་རྒོལ་གྱི་སུན་འབྱིན་པའི་ངག་འཇུག་པར་གསུངས་སོ། །ཕྱི་མའི་རིགས་པར་སྨྲ་བ་འགའ། །སྒྲུབ་བྱེད་བརྗོད་ལ་ཕྱིར་རྒོལ་གྱིས། །སྐྱོན་བརྗོད་ནས་ནི་ཚེར་མ་འབྱིན། །བོད་རྣམས་དེ་དང་མཐུན་པར་རྩོད། །བྲི་ཀ་མ་ཤཱྀི་ལའི་མཁས་པ་ཞིག་དང་བྷཾ་ག་ལའི་བྲམ་ཟེ་ཞིག་རྒྱལ་པོ་སྒྲ་ཚད་ཤེས་པ་ཞིག་གིས་དཔང་པོ་བྱས་ཏེ་རྩོད་པ་ན། བྲམ་ཟེས་རིག་བྱེད་ཀྱི་སྒྲ་རྟག་པར་འདོད་པ་ལ། སངས་རྒྱས་པས་མི་རྟག་ཅེས་དམ་བཅས ༑ བྲམ་ཟེས་མི་རྟག་སྟེ་ཅིའི་ཕྱིར་ཞེས་དྲིས། སངས་རྒྱས་པས་གང་ཡོད་པ་མི་རྟག་སྟེ་བུམ་པ་བཞིན་སྒྲ་ཡང་ཡོད་དོ་ཞེས་སྒྲུབ་པའི་ངག་བཀོད། དེ་ལ་བྲམ་ཟེས་རྟགས་དེའི་ཚེར་མ་མ་བྱུང་ངོ་ཞེས་བཤུང་ཞིང་རྒྱལ་པོ་ལ་བལྟས། རྒྱལ་པོ་དཔང་པོ་ཡིན་པས་སངས་རྒྱས་པ་ལ་རྟགས་དེའི་ཚེར་མ་ཕྱུངས་ཤིག་ཅེས་སྨྲས། པཎྜི་ཏས་ཁོ་བོའི་རྟགས་སྐྱོན་མེད་པ་ལ་ཚེར་མ་དབྱུང་ཅི་དགོས་ཞེས་ལན་བཏབ ༑ དེར་བྲམ་ཟེའི་ཚེར་མ་འབྱིན་དགོས་པའི་རྒྱུ་མཚན་མ་ཤེས་པས་སྤོབས་པ་མེད་པར་འདུག་གོ

།དེ་མན་ཆད་རྒོལ་བ་ཕལ་ཆེར་དེའི་རྣམ་ཐར་བཟུང་ནས་རྟགས་ལ་འཚེར་མ་མི་འབྱིན་པ་ལ་སོགས་པའི་རྣམ་གཞག་བྱེད་པ་མང་ངོ་ཞེས་གྲག་གོ །རྩོད་པའི་རིགས་པའི་རྣམ་གཞག་མི་ཤེས་པའི་བོད་ཀྱི་རྟོག་གེ་བ་རྣམས་ཀྱང་ ༑ རྟགས་ལ་ཚེར་མ་མི་འབྱིན་པར་ཕྱིར་རྒོལ་གྱི་སྐྱོན་བརྗོད་པ་ལ་འཇུག་པའི་རྩོད་པ་འབའ་ཞིག་ཏུ་མཐོང་ངོ༌། །ཚུལ་འདི་ཆོས་ཀྱི་གྲགས་པ་ཡི། །བཞེད་པ་མིན་ཕྱིར་འཐད་པ་དཀའ། །རྩོད་པའི་རིགས་པར་རྟགས་ཀྱི་སྦྱོར་བ་ལ་ཚེར་མ་མ་ཕྱུང་ན་རྒོལ་བ་ཕམ་པའི་གནས་སུ་གསུངས་པས། ཚེར་མ་ཕྱུང་སྟེ་བརྩད་དོ། །གཞན་དུ་ན་ཆོས་ཀྱི་ གྲགས་ པའི་ དགོངས་པ་དང་འགལ་བར་འགྱུར་རོ། །འདི་འདྲའི་རྩོད་པ་སྡཻ་བདུན་དང༌། །རིགས་པའི་གཏེར་དུ་ཤེས་པར་གྱིས། །རྣམ་འགྲེལ་ལ་སོགས་པ་རབ་ཏུ་བྱེད་པ་སྡེ་བདུན་དུ་རྒྱས་པར་གསུངས་ཤིང༌། སྡེ་བདུན་གྱི་དོན་བསྡུས་པ་ཁོ་བོས་བྱས་པའི་རིགས་པའི་གཏེར་དུ་ཤེས་པར་བྱའོ། །འདིར་ན་གསར་བུ་རྟོགས་སླ་བའི། །རྣམ་པར་བཞག་པ་ཅུང་ཟད་བཤད། །སྐབས་འདིར་རྩོད་པ་གསར་བུ་དག་གིས་གོ་སླ་བར་བྱ་བའི་ཕྱིར་འདྲི་བ་དང་ལན་འདེབས་པའི་ཚུལ་ཅུང་ཟད་བཤད་དེ། འདྲི་ན་སྐབས་སུ་བབ་པ་དྲི། །ཅིག་ཅར་རྣམ་གྲངས་མང་པོ་མིན། །མུ་སྟེགས་བྱེད་དག་རྒོལ་བས་ཕྱོགས་སྔ་མ་མི་འདྲ་བའི་རྒྱུན་ཆགས་བརྒྱ་དང་ཉིས་བརྒྱ་ལ་སོགས་པ་ངག་རྒྱུན་གཅིག་ལ་བཏོན་ནས། དེ་ཕྱིར་རྒོལ་གྱིས་གོ་རིམ་མ་འཁྲུགས་པར་ཕྱོགས་སྔར་རྗེས་སུ་བརྗོད་དེ། དེས་ན་གོ་རིམ་ཕྱོགས་ཕྱི་མས་སུན་འབྱིན་ལ། དེ་ལྟ་བུའི་ཕྱོགས་སྔ་བརྗོད་མ་ནུས་ན་རྗེས་སུ་མི་བརྗོད་པ་ཞེས་བྱ་བ་ཚར་གཅད་ཀྱི་གནས་སུ་འགྱུར་རོ་ཞེས་ཟེར་རོ། །རྩོད་པའི་རིགས་པར་སྐབས་སུ་བབ་པའི་ཕྱོགས་སྔ་རེ་རེ་སུན་ཕྱུང་བས་ཆོག་མོད། སྐབས་སུ་མ་བབ་པའི་ཕྱོགས་སྔ་རྗེས་སུ་བརྗོད་པ་ནི་སྒྲུབ་པ་དང༌། སུན་འབྱིན་གྱི་ཡན་ལག་མ་ཡིན་པ་ཉིད་ཀྱིས་ཚར་གཅད་དུ་དགོངས་སོ། །དེས་ན་ཕྱིར་རྒོལ་གྱིས་འདྲི་བ་ན་ཡང་སྒྲ་རྟག་གམ་མི་རྟག་ཅེས་བྱ་བ་ལྟ་བུ་སྐབས་སུ་བབ་པའི་རྩོད་གཞི་དྲི་བར་བྱའི་ཞེས་རང་བྱུང་ཡིན་ནམ་སྐྱེས་བུས་བྱས་པ་ཡིན་ནམ་ཞེས་བྱ་བ་ལ་སོགས་པ་མང་པོ་དྲི་བར་མི་བྱ་སྟེ།

སྔ་མ་མ་ངེས་པར་ཕྱི་མ་རྩོད་པ་ངག་སྐྱོན་ཅན་དུ་འགྱུར་བའི་ཕྱིར་རོ། །མུ་སྟེགས་འགའ་ཞིག་ན་རེ་དྲི་བ་ལ་ཕྱོགས་སྔ་མ་མང་པོ་སྦྲེལ་ནས་དེ་ཇི་ལྟ་བ་བཞིན་རྒོལ་བས་འཛིན་མི་ནུས་པས་རིམ་པ་བཞིན་རྗེས་སུ་བརྗོད་པ་དང་སུན་འབྱིན་པ་འཁྲུག་ཅིང་འཁྲུལ་པར་འགྱུར་ལ་དེ་ལྟ་ན་སྤོབས་པ་མེད་པ་ཞེས་བྱ་བ་ཚར་གཅད་ཀྱི་གནས་སུ་གཏང་བའི་ཐབས་ཡིན་ནོ་སྙམ་ན། དེ་ལྟ་བུ་སྒྱུ་ཐབས་ཀྱིས་ཚར་གཅད་ཀྱང་གྲུབ་མཐའ་འཛིན་མི་ནུས་པས་དམ་པའི་རྩོད་པ་མ་ཡིན་ནོ་ཞེས་རྩོད་རིགས་ལས་འབྱུང་ངོ༌། །བསྒྲུབ་བྱ་གཅིག་ལ་རྟགས་མང་པོ། །འཇུག་ཀྱང་རྩོད་ན་མང་པོ་མིན། །སྔ་མ་རྟགས་མིན་ཚར་གཅད་གནས། །རྟགས་ཡིན་ཕྱི་མ་ཚར་གཅད་འགྱུར། །སྒྲ་མི་རྟག་པ་སྒྲུབ་པ་ལ་ཡོད་པ་དང་བྱས་པ་དང་རྩོལ་བྱུང་ལ་སོགས་སྒྲུབ་བྱེད་ཀྱི་རྟགས་མང་པོ་ཡོད་ཀྱང་གང་རུང་ཞིག་བརྗོད་ཀྱི་གཞན་མང་པོ་མི་བརྗོད་དེ། སྔ་མ་རྟགས་མ་ཡིན་ན་སྒྲུབ་བྱེད་མ་ཡིན་པ་བརྗོད་པ་ཚར་གཅད་ཡིན་ལ། སྔ་མ་རྟགས་ཡིན་ན་ཕྱི་མ་ལྷག་པོ་བརྗོད་པས་ཚར་གཅད་ཡིན་ཏེ་དམ་བཅའ་བརྗོད་པ་བཞིན་ནོ། །ཆོས་ཅན་མ་གྲུབ་པ་ལ་སོགས། །གཏན་ཚིགས་དྲིས་པས་འགྲུབ་པར་གསལ། །རི་བོང་གི་རྭའམ་བདག་ཆོས་ཅན། ཞེས་བྱ་བ་ལ་སོགས་པ་ཆོས་ཅན་མི་སྲིད་པའམ། ཤ་ཟའི་བུམ་པའམ། འདོད་ཆགས་དང་བྲལ་བ་ཆོས་ཅན་ཞེས་བྱ་བ་ལ་སོགས་པ་སྲིད་ཀྱང་ཚད་མས་མ་གྲུབ་པ་ཆོས་ཅན་དུ་འཇོག་པའམ། ཡིད་ཀྱི་མངོན་སུམ་མམ། ལྟོས་མེད་ལ་སོགས་པ་ཆོས་ཅན་ཚད་མས་གྲུབ་ཀྱང་སྒྲུབ་བྱེད་བརྗོད་ན་རྩོད་པའི་གཞི་འཆུགས་ཀྱིས་དོགས་པའི་སྐབས་སུ་ཆོས་ཅན་མ་གྲུབ་ཅེས་ཟེར་ན་འདི་ལྟར་བརྗོད་དེ། མ་གྲུབ་པ་དེ་ཅི་ཚིག་ཙམ་ཡིན་ནམ་དེ་ལ་གཏན་ཚིགས་ཡོད། ཚིག་ཙམ་གྱིས་མ་གྲུབ་པར་འགྱུར་ན་ཁོ་བོས་ཀྱང་གྲུབ་ཅེས་བརྗོད་པས་ཅིའི་ཕྱིར་མི་འགྲུབ། རྟགས་ཡོད་དོ་ཞེ་ན་རྟགས་དེ་ཁོད་ཅིག གལ་ཏེ་དེས་རྟགས་བཀོད་ན་རི་བོང་གི་རྭ་དང་ཤ་ཟའི་བུམ་པ་ལ་སོགས་པ་ཆོས་ཅན་དུ་མ་བཞག་ན་ཕྱིར་རྒོལ་གྱིའང་ཆོས་ཅན་མི་འགྲུབ་ལ།

བཞག་ན་རྒོལ་བའི་ཡང་ཆོས་ཅན་གྲུབ་པ་དེ་ཉིད་ཡིན་ནོ། །དེ་བཞིན་དུ་རྩོད་པ་གཞན་ལ་ཅི་རིགས་པར་སྦྱར་ཏེ་ཤེས་པར་བྱའོ ༑ ༑ དབུ་མ་པ་དག་སྟོང་ཉིད་ཀྱིས། །བརྩད་ན་གཞན་གྱི་ལན་རྣམས་ཀུན། །བསྒྲུབ་བྱ་དག་དང་མཚུངས་པ་ཡི། །མ་གྲུབ་པ་ཞེས་སློབ་དཔོན་བཞེད། །དབུ་མ་པས་དངོས་པོར་སྨྲ་བ་རྣམས་ལ་དབང་ཕྱུག་གམ་བེམས་པོའམ་རྣམ་རིག་ལ་སོགས་པ་སྐྱེ་བ་མེད་པ་ལ་སོགས་པའི་རིགས་པས་བཀག་པ་ན། དབང་ཕྱུག་པ་དབྱིབས་ལ་སོགས་པའི་བཀོད་པས་བྱེད་པ་པོ་དབང་ཕྱུག་སྒྲུབ་པ་དང༌། ཉན་ཐོས་ཀྱིས་རྡུལ་དང་སེམས་ཙམ་པས་རྣམ་རིག་གི་སྒྲུབ་བྱེད་བཀོད་པ་ཐམས་ཅད་བསྒྲུབ་བྱ་མ་གྲུབ་པ་བཞིན་དུ་སྒྲུབ་བྱེད་ཀྱང་མ་གྲུབ་ལ། དེ་སྒྲུབ་པའི་ཕྱིར་གཞན་བཀོད་ཀྱང་དེ་དང་འདྲ་སྟེ་སློབ་དཔོན་གྱིས། སྟོང་པ་ཉིད་ཀྱིས་བརྩད་བྱས་ན ༑༑ གང་ཞིག་ལན་ལྡོན་སྨྲ་བྱེད་པ། །དེ་ཡི་ཐམས་ཅད་ལན་གདབ་མིན། །བསྒྲུབ་པར་བྱ་དང་མཚུངས་ཕྱིར་རོ། །ཞེས་གསུངས་པ་ལྟར་རོ། །དེ་བཞིན་དུ་རྒྱུ་མཚན་མཚུངས་པའི་མགོ་སྙོམས་ལ་སོགས་པ་ལའང་སྦྱར་ཏེ་ཤེས་པར་བྱའོ། །བོད་རྣམས་ཐལ་འགྱུར་ལན་ལ་གསུམ། །གཏན་ཚིགས་ཁྱབ་པ་མ་གྲུབ་དང༌། །ཡང་ན་འདོད་པས་ལན་འདེབས་སོ། །བོད་རྣམས་ཐལ་འགྱུར་གྱི་ལན་ལ་གསུམ་སྟེ། ཕྱཽགས་ཆོས་མེད་ན་གཏན་ཚིགས་མ་གྲུབ་པ། འགལ་བའམ་མ་ངེས་པ་གཉི་ག་ལ་ཁྱབ་པ་མ་གྲུབ་པ། ཁས་བླངས་པ་དང་མཐུན་ན་འདོད་པས་ལན་འདེབས་སོ། །དེ་ལྟར་ན་ནི་ཐལ་འགྱུར་སྐྱོན། །ཐམས་ཅད་མ་གྲུབ་གཅིག་པུར་འགྱུར། །དེ་འདྲ་སྡེ་བདུན་ལས་མ་བཤད། །གཏན་ཚིགས་སྐྱོན་ཅན་ཐམས་ཅད་ལ་མ་གྲུབ་བོ་ཞེས་ཅིའི་ཕྱིར་མི་བརྗོད། གལ་ཏེ་དོན་ལ་མ་གྲུབ་པར་འདུ་མོད། འོན་ཀྱང་གཏན་ཚིགས་མ་གྲུབ་པའི་ཕྱོགས་ཆོས་ཀྱི་སྐྱོན་ཡིན་ལ། ཁྱབ་པ་མ་གྲུབ་པ་ནི་ཁྱབ་པའི་སྐྱོན་ཡིན་ལ། གཏན་ཚིགས་མ་གྲུབ་པ་དང་ཁྱབ་པ་མ་གྲུབ་པ་གཉིས་སུ་འགྱུར་རོ་ཞེ་ན། དེ་ལྟ་ན་འགལ་བ་དང་མ་ངེས་པ་གཉིས་ཀའང་ཁྱབ་པའི་སྐྱོན་ཡིན་ཡང༌།འགལ་བ་ནི་མཐུན་ཕྱོགས་ལ་གཏན་མི་འཇུག་ལ།

མ་ངེས་པ་ནི་མི་མཐུན་ཕྱོགས་ལའང་འཇུག་པས་འགལ་བ་དང་མ་ངེས་པའི་བརྗོད་པའི་ཐལ་འགྱུར་གཉིས་སུ་ཅིའི་ཕྱིར་མི་འགྱུར། དེས་ན་མ་གྲུབ་པར་སྡུད་ན་གཅིག་ཏུ་འགྱུར་ལ། དགོས་པ་ལ་ལྟོས་ནས་འབྱེད་ན་གསུམ་དུ་འགྱུར་རོ། །དེའི་ཕྱིར་སྡེ་བདུན་ལ་རྩོད་པའི་སྐབས་སུ་མ་གྲུབ་པ་དང༌། འགལ་བ་དང༌། མ་ངེས་པ་ཞེས་སྐྱོན་གསུམ་གསུངས་ཀྱི ༑ ཁྱབ་པ་མ་གྲུབ་པས་གཅིག་ཏུ་ ( ¡¶ ཞ ¡·¡¶ ལུ ¡· + མ་ ) བསྡུས་ཏེ། གཏན་ཚིགས་ཀྱི་ནི་ཚུལ་གསུམ་ལའང༌། །འདི་ཡིས་མ་གྲུབ་བཟློག་དོན་དང༌། །འཁྲུལ་པ་ཅན་གྱི་གཉེན་པོར་ནི། །ངེས་པ་བརྗོད་པར་མཛད་པ་ཡིན། །ཞེས་གསུངས་པ་ལྟར་རོ ༑ ༑ འགལ་བའི་ཐལ་འགྱུར་བརྗོད་པ་ལ། །ཡོད་ཀྱང་ཡིན་ན་ཅི་སྟོ་ཞེས། །སྡུད་པར་བྱེད་པའི་ཚིག་ཕྲད་ཀྱི། །ནུས་པ་ཕྱིན་ཅི་ལོག་ཏུ་འགྱུར། །བྱས་པའི་ཕྱིར་ན་རྟག་པར་ཐལ། ཞེས་བྱ་བ་དང༌། དུ་བ་ཡོད་པའི་ཕྱིར་མེ་མེད་པར་ཐལ་ཅེས་འགལ་བའི་ཐལ་འགྱུར་བརྗོད་པ་ལ། བྱས་ཀྱང་མི་རྟག་ན་ཅི་འགལ་ཁྱབ་པ་མ་གྲུབ་ཅེའམ། དུ་བ་ཡོད་ཀྱང་མེ་ཡོད་ན་ཅི་འགལ་ཁྱབ་པ་མ་གྲུབ་ཅེས་བརྗོད་དགོས་ལ། དེ་ལྟ་ན་ཀྱང་གི་སྒྲ་སྡུད་པར་བྱེད་པའི་ཚིག་ཕྲད་ཡིན་པས། བྱས་པ་རྟག་པ་དང་མི་རྟག་པ་གཉིས་ཀ་ལ་འཇུག་ཀྱང་འདིར་མི་རྟག་པ་ཡིན་ཞེས་བྱ་བའམ། དུ་བ་མེ་ཡོད་མེད་གཉིས་ཀ་ལ་འཇུག་ཀྱང༌། འདིར་མེ་ཡོད་པའི་དུ་བ་ཡིན་པ་ཅི་འགལ་ཞེས། དུ་བ་མེ་མེད་ལ་ཡང་འཇུག་པ་ཡོད་དོ་ཞེས་སྡུད་པའི་ཚིག་ཕྲད་དུ་འགྱུར་ཏེ། དཔེར་ན་ཤེས་བྱ་ཡིན་པའི་ཕྱིར་རྟག་པར་ཐལ་ཅེས་བརྗོད་པ་ན་ཤེས་བྱ་ཡིན་ཡང་མི་རྟག་ན་ཅི་འགལ་ཞེས་བརྗོད་དགོས་ལ་དེ་ལྟ་ན། ཡང་གི་སྒྲས་ཤེས་བྱ་ལ་རྟག་མི་རྟག་གཉིས་སྡུད་པའི་ཕྲད་དུ་འགྱུར་བ་བཞིན་ནོ

༑ ༑ དེས་ན་འདི་ལྟ་བུའི་བརྗོད་ཚུལ་མཐའ་དག་སྒྲ་མི་ཤེས་པའི་སྟོབས་ཀྱིས་ཚིག་གི་ནུས་པ་ངོས་མ་ཟིན་པའི་རྣམ་འགྱུར་ཡིན་ནོ། །འོ་ན་ཁྱེད་རང་ཐལ་འགྱུར་ལན་ཇི་ལྟར་འདེབས་ཤེ་ན། འདི་ནི་མ་གྲུབ་འགལ་མ་ངེས། །གསུམ་ཡིན་མིན་ན་འདོད་པ་གྲུབ། །དེ་དག་མིན་ན་ཡང་དག་གི །ཐལ་འགྱུར་ཡིན་ཕྱྀར་བཟློག་མི་ནུས ༑ ཁོ་བོ་ཅག་སྒྲ་མིག་གིས་གཟུང་བ་ཡིན་པའི་ཕྱིར་ཅེས་བརྗོད་ན་གཏན་ཚིགས་མ་གྲུབ་པའམ། དུ་བ་ཡོད་པ་མེ་མེད་པར་ཐལ་ཟེར་ན་འགལ་བ་དང༌། ¡Ã གཞལ་བྱ་ཡིན་པའི་ཕྱིར་རྟག་པར་ཐལ་ཅེས་ཟེར་ན་མ་ངེས་པ་དང༌། ( ¡¶ ཞ ¡·¡¶ ལུ ¡· - གཞལ་བྱ་་་་་་་པ་དང༌། ) བྱས་པས་མི་རྟག་པར་ཐལ་ཅེས་ཟེར་ན་འདོད་པ་དང༌། བྱས་པ་རྟག་པར་འདོད་ པ་ལ་ བྱས་པའི་ ཕྱིར་ རྟག་པར་ ཐལ་ཅེས་བརྗོད་ན་ཡང་དག་ཡིན་པས་བཟློག་པར་མི་ནུས་སོ། །དེ་ལྟར་ཆོས་དང་མཐུན་པ་ཡི། །རྩོད་པ་བསྟན་པ་འཕེལ་བའི་རྒྱུ། །དམ་པ་རྣམས་ཀྱིས་བསྔགས་པའི་ཕྱིར། །མཁས་པའི་སྐྱེ་བོས་ལེགས་པར་སྦྱར། །བསྟན་པ་དག་པར་རྟོགས་པར་བྱ་བའི་ཕྱིར། དོན་དང་སྒྲ་སྐྱོན་མེད་པའི་སྒོ་ནས་སྒྲུབ་པ་དང་སུན་འབྱིན་པ་བསྟན་པ་འཕེལ་བའི་རྒྱུ་ཡིན་པས། དམ་ པ་རྣམས་ ཀྱིས་དེ་ལྟ་བུའི་ཆོས་ཀྱི་གཏམ་སྦྱར་བར་བྱའོ། །གསུམ་པ་མཇུག་ཚོགས་པས་གཟུང་བདེ་བའི་ཕྱིར་ངག་བསྡུས་ཏེ་བརྡ་སྤྲད་པ་ནི ༑ དེ་ལྟར་ལེགས་པར་གཏན་ཕབ་ནས། །དཔང་པོས་འཛིན་དུ་གཞུག་པའི་ཕྱིར ༑ ༑ རྩོད་པའི་ངག་རྣམས་བསྡུས་ཏེ་བསྒྲགས། །འདི་ནི་མཁས་པའི་གཞུང་ལུགས་ཡིན། །དེ་ལྟར་རྩོད་པའི་དངོས་གཞི་ལ་བརྒལ་ལན་གྱི་སྒོ་ནས་དགག་སྒྲུབ་ཀྱི་གནས་གྲུབ་པས་གྲུབ་མཐའི་བླང་དོར་རྟོགས་པར་བྱས་ནས་ངག་ཅུང་ཟད་འཐོར་བ་རྣམས་ཚོགས་པས་གོ་སླ་བར་བྱ་བའི་ཕྱིར། བསྡུས་ཏེ་བརྗོད་པར་བྱའོ ༑ ༑ གལ་ཏེ་ཚོགས་པ་བླུན་པོའམ། །ཆགས་སྡང་སྒོ་ནས་མི་འཛིན་ན། །གནས་དེར་རྗེས་བརྗོད་བྲིས་ནས་ནི། །མཁས་པའི་གཟུ་བོ་གཞན་ལ་བསྟན། །གལ་ཏེ་དཔང་པོ་རྩོད་པའི་ཚུལ་ལ་མི་མཁས་པའི་བླུན་པོའམ།

ཤེས་ཀྱང་ཆགས་སྡང་གི་སྒོ་ནས་ཆེད་ཆེར་མི་འཛིན་པའམ། ངག་དྲང་པོར་སྨྲ་བཞིན་དུ་སྐུར་པ་འདེབས་པའམ ༑ ངག་གི་ཟུར་ཅུང་ཟད་བཅོས་ཏེ་སྒྲོ་སྐུར་འདེབས་པའི་དཔང་པོ་དག་སྣང་ན་སྦྲུལ་གདུག་པའི་གནས་སུ་སྒྲོན་མེ་འོད་མི་གསལ་བ་ལྟར་མཁས་པའི་རྩོད་པར་བསྔགས་པ་མི་འགྱུར་བས། དཔང་པོ་དང་བཅས་པའི་གནས་དེར་ངག་ཡི་གེར་བཀོད་དེ། གཟུ་བོར་གནས་པའི་མཁས་པའི་ཚོགས་པ་གཞན་གྱི་གྲྭར་སྤྲིང་བས་མཁས་པའི་ཡོན་ཏན་ཇི་ལྟ་བ་བཞིན་རྟོགས་པར་འགྱུར་རོ། །ཚུལ་འདི་སྔོན་གྱི་མཁས་པ་རྣམས་ཀྱི་རྣམ་པར་ཐར་པ་ཡིན་ནོ། །བདེ་གཤེགས་བསྟན་པ་སེང་གེའི་སྒྲ་བསྒྲགས་པས། །ལོག་ལྟའི་རི་དྭགས་ཐམས་ཅད་ཕམ་བྱས་ཏེ། །རྩོད་པ་མེད་པའི་གོ་འཕང་ལ་གནས་ནས། །སངས་རྒྱས་བསྟན་པ་རྒྱུན་དུ་འཛིན་པར་ཤོག ༑ མཁས་པ་རྣམས་འཇུག་པའི་སྒོ་ལས་འབེལ་བའི་གཏམ་ལ་འཇུག་པ་སྟེ་ལེའུ་གསུམ་པའོ།། །། ཐུབ་པའི་བསྟན་པ་ཕྱོགས་སུ་འཕེལ་བ་དང༌། །འཇིག་རྟེན་ཁམས་ འདིར་ཡུན་རིང་གནས་བྱའི་ཕྱིར། །མཁས་པའི་ལུགས་འཛིན་མཁས་པ་འཇུག་པའི་སྒོ། །རྣམ་གསུམ་ཕྱཻ་འདིར་མཁས་རྣམས་འཇུག་པར་བྱ། །སྙིགས་མའི་དུས་ཀྱི་སེམས་ཅན་བསོད་ནམས་ཆུང༌། །དེ་ཕྱིར་མཁས་པ་སློབ་པའི་སྐལ་བ་མེད ༑ ༑ བདག་གིས་འབད་ཀྱང་གཞན་གྱིས་འཛིན་པ་ཉུང༌། །དེས་ན་གཞན་ལ་ཕན་པའི་གོ་སྐབས་དཀའ། །ད་དུང་བདག་ལ་ལེགས་སྤྱད་ཡོད་མོད་ཀྱི། །སྙིགས་མའི་དུས་ཀྱི་འགྲོ་བའི་སྤྱོད་ཡུལ་མིན། །མཁས་པ་འདོད་པའི་སྐྱེ་བོ་ཉུང་བས་ན ༑ ༑ བྱེད་པ་ཆུང་ཕྱིར་རྒྱས་པ་འདིར་མ་སྤྲོས། །བསྟན་པའི་མཇུག་འདིར་བསྟན་ལ་རབ་གུས་ཤིང༌། །བསྟན་པ་མཐའ་དག་བསྲུང་ཞིང་འཛིན་འདོད་པ ༑ ༑ ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ། །བཟང་པོས་བསྟན་ལ་ཕན་ཕྱིར་འདི་སྦྱར་རོ། །དེང་སང་ཤཱཀྱ་སེང་གེའི་བསྟན་པ་འདི། །འབབ་ཆུ་ཟད་པའི་རྫིང་བཞིན་ཉིན་རེ་འབྲི།།བློ་གསལ་རྣམས་ཀྱིས་ཚུལ་འདི་ལེགས་རྟོགས་ལ།།ཐར་པ་འདོད་པ་དག་གིས་འབད་དགོས་སོ། །བདག་གི་བསྟན་པ་སྤེལ་ཕྱིར་འདི་བཀོད་པའི།

།མཁས་པ་འཇུག་པའི་སྒོ་ནི་རབ་ཕྱེ་བས། །འགྲོ་ཀུན་ཐར་པ་ཆེན་པོའི་སྒོར་ཞུགས་ཏེ། །རྒྱལ་བ་སྲས་བཅས་དགྱེས་པ་ཐོབ་པར་ཤོག །བླཽ་གྲོས་གསལ་བའི་སྐྱེ་བོ་རྣམས་ཐར་པ་ཆེན་པོའི་གྲོང་ཁྱེར་དུ་འཇུག་པའི་སྒོ། དམ་པ་རྣམས་ཀྱིས་བགྲོད་པར་བྱ་བའི་འཇུག་ངོགས། རྩོམ་པ་དང་འཆད་པ་དང་རྩོད་པའི་ཚུལ་གཏན་ལ་འབེབས་པར་བྱེད་པ། མཁས་པ་རྣམས་འཇུག་པའི་སྒོ་ཞེས་བྱ་བའི་བསྟན་བཅོས་འདི་ནི་ཡུལ་བྱང་ཕྱོགས་ཀྱི་རྒྱུད། ཁ་བ་ཅན་གྱི་ལྗོངས་བྱང་ཆུབ་ཀྱི་སྙིང་པོ་རྡོ་རྗེའི་གདན་ལས་དཔག་ཚད་བརྒྱ་བགྲོད་པའི་གནས། འཇམ་པའི་དབྱངས་ཀྱི་ཐུགས་ཀྱི་འོད་ཟེར་གྱིས་ཡིད་ཀྱི་མུན་པ་ཅུང་ཟད་བསལ་བར་བྱས་པས། ཤེས་བྱའི་དཀྱིལ་འཁོར་ཕལ་མོ་ཆེ་ལ་བློའི་སྣང་བ་ཐོབ་པས་འཆད་པ་དང༌། རྩོམ་པ་དང༌། རྩོད་པའི་ཚུལ་ལ་སྤོབས་པ་དགེ་བ་ཅན་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོས་སྦྱར་བ་འདི་རེ་ཞིག་རྫོགས་སོ།། །། ༄༅། །སྒྲ་ལ་འཇུག་པ་ཞེས་བྱ་བའི་བསྟན་བཅོས་བཞུགས་སོ། ། ༄༅། །ཨོཾ་སྭསྟི་སིངྔྷཾ། འཇམ་པའི་དབྱངས་ལ་ཕྱག་འཚལ་ལོ། །བདེན་པ་བརྙེས་པ་འཕགས་པ་རྒྱ་མཚོའི་འཁོར། །འདུས་པའི་གཙུག་ན་སྟོང་ཉིད་སེང་གེའི་སྒྲ ༑ ༑ རྡུལ་བྲལ་དཔག་ཡས་འཇམ་པའི་ཡན་ལག་གི །སྒྲ་དབྱངས་སྒྲོགས་པ་དེ་ལ་ཕྱག་འཚལ་ལོ། །གཞན་དག་གིས་ནི་སྔོན་ཆད་ལུགས་འབྱུང་འདི། །གངས་རིའི་ངོགས་འདིར་རྒྱས་པར་མ་མཛད་ལ། །དེས་ན་མཁས་པ་རྣམས་ཀྱང་རྨོངས་གྱུར་པས། །འདི་ལ་ཁོ་བོ་བློ་གྲོས་གསལ་ཕྱིར་དབྱེ། །ལུང་སྟོན་པར་བྱེད་པ་སྒྲའི་གནས་མ་རྟོགས་པས་ནི། ཚིག་གི་སྡེབ་སྦྱོར་ཙམ་ཡང་ཤེས་པར་མི་འགྱུར་ན། ཡང་དག་པའི་དོན་རྟོགས་པར་ག་ལ་འགྱུར། དེ་བས་ན་བརྩེ་བས་སྒྲ་ལ་འཇུག་པ་འདི་བྲི་བར་བྱའོ། །དེ་ལ་གསུམ་སྟེ། སྒྲའི་མཚན་ཉིད་དང༌། ངེས་ཚིག་དང༌། དབྱེ་བའོ། །དང་པོ་ནི། ཤེས་བྱ་ཐམས་ཅད་ལ་མ་རྨོངས་པར་བྱེད་པའི་ནུས་པ་དང་ལྡན་པའོ། །གཉིས་པ་ནི། བྱཱ་ཀ་ར་ཎ་ཞེས་བྱ་སྟེ། ལུང་སྟོན་པའམ།

ཀུན་གསལ་བར་བྱེད་པའམ། ཀུན་གོ་བར་བྱེད་པ་ཞེས་བྱ་བ་ལ་འཇུག་གོ ། གསུམ་པ་དབྱེ་ན་གཉིས་ཏེ། སྒྲའི་གནས་བརྒྱད་དང༌། དེའང་གསུམ་དུ་བསྡུ་བའོ ༑༑ དང་པོ་ལ་དབྱེ་ན་བརྒྱད་དེ། བྱེད་པའི་གནས། བསྡུ་བའི་གནས། བསྒྱུར་བའི་གནས། དྲང་བའི་གནས། འཇུག་པའི་གནས། རྣམ་པར་དབྱེ་བའི་གནས། ཕྱོགས་ཀྱི་གནས། དངོས་པོའི་གནས་སོ། །དང་པོ་བྱེད་པའི་གནས་ནི། དངོས་པོ་གང་ཡང་རུང་བ་ཞིག་བསྒྲུབ་པ་ལ། སྒྲ་འདི་སྲིད་ཅིག་ཚོགས་ ¡Ã པ་ལས་ ( ¡¶ ཞ ¡· པས་ ) འགྲུབ་བོ་ཞེས་སྟོན་པའོ། །གཉིས་པ་བསྡུ་བ་ནི། དོན་དང་ལྡན་པའི་ཚིག་བསྡུས་ནས་ཡི་གེ་ཉུང་བར་བྱེད་པའོ། །གསུམ་པ་བསྒྱུར་བ་ནི། སྐད་ཀྱི་བྱིངས་མ་བསྒྱུར་བ་ལ་བསྒྱུར་བས་ ¡Ã ཐེ་ཚོམ་ ( ¡¶ ཞ ¡· - ཐེ་ཚོམ་ ) མཐའ་དག་སེལ་བའོ། །བཞི་པ་དྲང་བའི་གནས་ནི། གཞན་གཅོད་ཅིང་བྱེ་བྲག་འབྱེད་པར་བྱའོ། །ལྔ་པ་འཇུག་པའི་གནས་ནི། ཡི་གེ་འཇུག་པའི་གཞི་བརྡ་དང་ཐ་སྙད་སྟོན་པའོ། །དྲུག་པ་རྣམ་པར་དབྱེ་བ་ནི། སྒྲ་གཅིག་ཀུན་ཏུ་བཏུབ་པ་དང༌། སྒྲ་གཅིག་དོན་ཀུན་ལ་འཇུག་ཏུ་རུང་བའི་ཚུལ་སྟོན་པའོ། །བདུན་པ་ཕྱོགས་ཀྱི་གནས་ནི། སྐྱེས་བུའི་ནུས་པ་སྟོན་པའོ། །བརྒྱད་པ་དངོས་པོའི་གནས་ནི། དོན་གྱི་དངོས་གཞི་རྟོགས་པར་བྱེད་པའོ ༑ ༑ དེ་དག་རྒྱས་པར་གཞན་དུ་ཤེས་པར་བྱའོ། །སྤྱི་དོན་གཉིས་པ་དེའང་གསུམ་དུ་བསྡུ་ན། ཡི་གེ་དང༌། མིང་དང༌། ཚིག་གི་ཚོགས་སོ། །དང་པོ་ལ་ལྔ། མཚན་ཉིད་དང༌། ངེས་ཚིག་དང༌། རྒྱུ་དང༌། ལྡང་ཚད་དང༌། དབྱེ་བའོ། །དང་པོ་མཚན་ཉིད་ནི། སྒྲ་གང་ཞིག་འབྲུར་ཆགས་པའོ། །གཉིས་པ་ངེས་ཚིག་ནི། ཡི་གེ་ཞེས་བྱ་བ་གསུམ་ལ་འཇུག་སྟེ། ཨ་ཀྵ་ར། བྱཉྫ་ན། ཝརྞྞ། ཞེས་བྱ་བ་རྣམ་གྲངས་མེད་པར་གསལ་བར་བྱེད་པ། རྗོད་པར་བྱེད་པ་ཞེས་བྱ་བའོ། །གསུམ་པ་རྒྱུ་ནི། གཉིས་ལས་ཕྱེ་བས་བདུན་ཏེ། སྔོན་དུ་འགྲོ་བའི་རྒྱུ་བཞི་དང༌། སྐལ་བ་མཉམ་པའི་རྒྱུ་གསུམ་མོ། །བཞི་པ་ལྡང་ཚད་ལ་གཉིས། དབྱངས་གཅིག་གིས་བཅིང་བ་དང་ ༑ མིང་གི་མཐའི་ཡི་གེའོ།

།དང་པོ་ནི་དོན་གྱི་ངོ་བོ་མཚོན་མི་ནུས་པའི་ང་རོ་གཅིག་གིས་བཅིང་པ་རྣམས་ཡིན་ཏེ། ཨོཾ་དང༌། ཧཱུྃ་དང༌། ཕཊ་ལ་སོགས་པའོ། ། གཉིས་པ་མིང་གི་མཐའི་ཡི་གེ་ནི། ཀ་དང་ག་ལ་སོགས་པ་གསལ་བྱེད་ཀྱི་ཆ་རྣམས་སོ། །ལྔ་པ་དབྱེ་བ་ལ་བཞི། རྩ་བ་དང་ཡན་ལག་ཏུ་དབྱེ་བ་དང༌། དབྱངས་དང་གསལ་བྱེད་དུ་དབྱེ་བ་དང༌། གནས་ཀྱི་དབྱེ་བ་དང༌། འདྲེན་པས་དབྱེ་བའོ།། དང་པོ་གསུམ་དུ་འགྱུར་ཏེ། རྩ་བའི་ཡི་གེ་ཨའོ། །ཡན་ལག་གི་ཡི་གེ་བདུན་ནོ། ། ཉིང་ལག་གི་ཡི་གེ་གཞན་རྣམས་སོ། །གཉིས་པ་ནི་ཨཱ་ལི་རྣམས་ནི་དབྱངས། ཀཱ་ལི་རྣམས་ནི་གསལ་བྱེད་དོ། །གསུམ་པ་ནི། ཁོག་པ། མགྲིན་པ། རྐན། ལྕེ། སྣ། སྤྱི་བོ། སོ། མཆུ་རྣམས་སོ། །བཞི་པ་འདྲེན་པས་ཕྱེ་ན་བཞི་སྟེ། ཐ་མལ་པ་དང༌། རིང་པོ་དང༌། ཤིན་ཏུ་རིང་པོ་དང༌། དྲག་པོའོ། །ཡི་གེའི་ཚོགས་བསྟན་ཟིན་ ཏོ ༑༑ ༑༑ ད་ནི་སྤྱི་དོན་གཉིས་པ་མིང་གི་ཚོགས་བསྟན་ཏེ། དེ་ལ་བཞི་སྟེ། མཚན་ཉིད་དང༌། རྒྱུ་དང༌། ལྡང་ཚད་དང༌། དབྱེ་བའོ། །དང་པོ་ནི་དོན་གྱི་ངོ་བོ་ཉིད་མཚོན་པར་ནུས་པའོ། །གཉིས་པ་རྒྱུ་ནི་ཡི་གེ་ཉིད་དོ། །གསུམ་པ་ལྡང་ཚད་ལ་གཉིས་ཏེ། ཡི་གེས་མིང་ལྡང་བའི་ཚད་དང༌། དེ་ལ་རྩོད་པ་སྤང་བའོ། །དང་པོ་ལ་གཉིས་ཏེ། ཡི་གེ་རྐྱང་པས་འགྲུབ་པ་དང༌། དེ་ཚོགས་པས་འགྲུབ་པའོ། །དང་པོ་ནི ༑ བདག་ཉིད་ལ་ང་ཞེས་བརྗོད་པའམ། སྐྱེད་པར་བྱེད་པ་ལ་མ་ཞེས་བརྗོད་པ་ལྟ་བུ་རྣམས་སོ། །གཉིས་པ་ཚོགས་པས་འགྲུབ་པ་ནི། གཉིས་སམ། གསུམ་མམ། བཞི་ལ་སོགས་པ་ཚོགས་པས་འགྲུབ་སྟེ། དཔེར་ན་ས་དང་ག་དང་ར་རྣམས་འདུས་པ་ལས་སྒྲ་ཞེས་བྱ་བའི་དོན་འབྱུང་བ་ལྟ་བུའམ། དེ་བཞིན་དུ་ཀ་དང་བ་ལས་ཀ་བའི་དོན་འབྱུང་བ་ལྟ་བུ་རྣམས་སོ། །གཉིས་པ་དེ་ལ་རྩོད་པ་སྤང་བ་ནི ༑ འོ་ན་ཁྱོད་ཀྱི་ལྟར་ན་ཡི་གེ་དང༌། མིང་གཉིས་ལ་ཁྱད་པར་གཏན་མེད་པར་འགྱུར་ཏེ། དེའང་མིང་གི་མཐའི་ཡི་གེ་དང༌། ཡི་གེ་རྐྱང་པས་འགྲུབ་པའི་མིང་ལ་ཡང་ཁྱད་པར་མེད་ལ། དབྱངས་གཅིག་གིས་བཅིངས་པའི་ཡི་གེ་དང༌།

ཡི་གེ་ཚོགས་པས་འགྲུབ་པའི་མིང་གཉིས་ལ་ཡང་ཁྱད་པར་མེད་དོཞེ་ན། དེ་ནི་མ་ཡིན་ཏེ ༑ ཡི་གེ་དང་མིང་གི་ཁྱད་པར་ནི། དོན་གྱི་ངོ་བོ་མཚོན་ནུས་མི་ནུས་ལ་བཞག་གི ཚོགས་པའམ་རྐྱང་པ་ལ་མ་བཞག་པའི་ཕྱིར་རོ། །དེའང་གནས་སྐབས་ཁ་ཅིག་ཏུ་ཡུལ་དང་དུས་ཀྱི་ཁྱད་པར་ལ་བཞག་དགོས་པའང་ཡོད་དོ། །སྤྱི་དོན་བཞི་པ་དབྱེ་བ་ལ་གཉིས། འདོད་རྒྱལ་གྱི་མིང་དང༌། རྗེས་སུ་བསྒྲུབ་པའི་མིང་ངོ་ ༑ ༑ དང་པོ་ནི། ཆོས་གང་ལ། དེ་མེད་བཞིན་དུ་བཏགས་པ་སྟེ་དཔེར་ན་བུམ་པ་དང་ཀ་བ་ལ་སོགས་པ་བཞིན་ནོ། །དེ་གཞན་ལ་མ་ལྟོས་པའི་ཕྱིར་ངེས་ཚིག་བསྒྲུབ་ཏུ་མེད་དེ་ཆོས་ཉིད་བཞིན་ནོ། །རྗེས་སུ་བསྒྲུབ་པ་ལ་གཉིས། དོན་དང་ལྡན་པའི་རྗེས་བསྒྲུབ་དང༌། ལོག་པར་བསྒྲུབ་པའི་རྗེས་བསྒྲུབ་བོ། །དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། །དང་པོ་ནི་གཞན་ལ་ལྟོས་པ་དང༌། བཅས་ནས་དོན་ཡང་དག་པར་བསྒྲུབ་པ་སྟེ། དཔེར་ན་འབྲས་བུའི་རྟགས་ཀྱིས་རྒྱུ་དཔོག་པ་ན་གང་དུ་དུ་བ་ཡོད་པ་ན་མེ་ཡོད་དེ། དཔེར་ན་ཚང་མང་བཞིན་ས་ཕྱོགས་ཆེ་གེ་མོ་ན་ཡང་དུ་བ་ཡོད་པའི་ཕྱིར་མེ་ཡོད་དོ་ཞེས་འཐད་པ་བསྒྲུབ་པ་ན་སྐྱེས་བུས་ཕ་རོལ་ན་མེ་ཡོད་པར་ངེས་སོ། །དེ་བཞིན་དུ་དུང་འདི་ནི་དཀར་ལ་ཁྱི་འདི་ཡང་དཀར་བའི་ཕྱིར། ཁྱི་འདི་ལ་ཡང་མིང་དུང་ཞེས་བརྗོད་པ་ལྟ་བུའོ ༑ ༑ དེ་ཕན་ཆད་ཀྱི་ཚིག་ནི་བསྒྲུབ་པར་མི་འོས་པ་སྟེ་དུང་དཀར་བའི་འཐད་པ་དང༌། མེ་ལས་དུ་བ་འབྱུང་བ་ལ་སོགས་པའི་འཐད་པ་ལ་སོགས་པ་ཧ་ཅང་ཐལ་བའི་ཕྱིར་རོ། །སྤྱི་དོན་གཉིས་པ་དབྱེ་ན་གཉིས་ཏེ། ངོ་བོ་ཉིད་ཀྱི་མིང་དང༌། བཏགས་པའི་མིང་ངོ༌། །དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། །མཚན་ཉིད་ནི། གཞན་ལ་མ་ལྟོས་པར་རང་གི་ངོ་བོ་བསྒྲུབ་པའོ། །གཉིས་པ་དབྱེ་བ་ལ་གསུམ་སྟེ་ཡིན་པར་བསྒྲུབ་པ་དང༌། ངོ་བོ་བསྒྲུབ་པ་དང༌། དངོས་པོའི་རྐྱེན་བསྒྲུབ་པའོ། །དང་པོ་ལའང་གཉིས་ཏེ། མཚན་ཉིད་དང༌། དབྱེ་བའོ། །མཚན་ཉིད་ནི་ངོ་བོ་བསྒྲུབ་ཅིང་གཞན་ལ་ཟུར་མི་ཟ་བའོ།

།གཉིས་པ་ངོ་བོ་བསྒྲུབ་པ་ནི་རང་གི་རྫས་བསྒྲུབ་པ་སྟེ། དཔེར་ན་མེ་ནི་མེའོ་ཞེས་བརྗོད་པ་ན་ཡོད་པ་ལ་སོགས་པ་བཏགས་པའི་མིང་ལྔ་སྤོང་བའོ། །གསུམ་པ། དངོས་པོའི་རྐྱེན་བསྒྲུབ་པ་ནི། རང་གི་ལྡོག་པ་ཕྱོགས་གཅིག་བསྒྲུབ་པ་སྟེ། དཔེར་ན་མེ་ནི་གསལ་བའོ་ཞེས་བརྗོད་པ་ན། ཚ་བ་ལ་སོགས་པའི་ལྡོག་པ་གཞན་སེལ་བའོ། །གཉིས་པ་བཏགས་པའི་མིང་ལ་གཉིས། མཚན་ཉིད་དང༌། དབྱེ་བའོ། །དང་པོ་ནི་དོན་གཞན་གྱི་ཆ་ཙམ་ལ་བརྟེན་ནས་བསྒྲུབ་པའོ། །དབྱེ་ན་བཞི་སྟེ། རྟེན་ལ་བརྟེན་པར་བཏགས་པ་དང༌། རྒྱུ་ལ་འབྲས་བུར་བཏགས་པ་དང༌། འབྲས་བུ་ལ་རྒྱུར་བཏགས་པ་དང༌། འདྲ་བ་ལ་དངོས་སུ་བཏགས་པའོ། །དང་པོ་ལ་གཉིས་ཏེ། རྫས་ཐ་དད་ལྡོག་པ་གཅིག་ལ་བརྟེན་པ་དང༌། ལྡོག་པ་ཐ་དད་རྫས་གཅིག་ལ་བརྟེན་པའོ། །དང་པོ་ནི། ས་བོན་འདེབས་པ་ལ་ཞིང་འདེབས་པ་ལྟ་བུའམ། མི་ངན་གྱི་རྟེན་བྱས་པ་ལ་མི་ངན་ལྟ་བུའོ། །གཉིས་པ་ནི། ཡོན་ཏན་ཡོད་པ་ལ་ཡོན་ཏན་ཅན་ནམ། རྩལ་ཡོད་པ་ལ་རྩལ་ཅན་ལྟ་བུའོ། །རྒྱུ་ལ་འབྲས་བུར་བཏགས་པ་ལ་གཉིས་ཏེ། བརྒྱུད་པའི་རྒྱུ་ལ་འབྲས་བུར་བཏགས་པ་དང༌། དངོས་ཀྱི་རྒྱུ་ལ་འབྲས་བུར་བཏགས་པའོ། །དང་པོ་ནི་ལུད་ལ་ཟས་ཡིན་ཞེས་པ་ལྟ་བུའམ། སྨན་ལ་སྲོག་ཡིན་ཞེས་པ་ལྟ་བུའོ། །གཉིས་པ་ལ་ནི། ཡོས་འཐགས་པ་ལ་ཕྱེ་འཐགས་པ་ལྟ་བུའམ། སྨན་སྲོག་ཡིན་པ་ལྟ་བུའོ། །འབྲས་བུ་ལ་རྒྱུར་བཏགས་པ་ནི། མེ་བྱེད་པ་ལ་མེ་ཤིང་ལྟ་བུའོ། །འདྲ་བ་ལ་དངོས་ཀྱི་མིང་བཏགས་པ་ལའང་གཉིས། རྫས་འདྲ་བ་དང༌། ལྡོག་པ་འདྲ་བའོ། །དང་པོ་ནི། སེམས་ཅན་ལ་སངས་རྒྱས་ཞེས་བཤད་པ་ལྟ་བུའོ། །གཉིས་པ་ནི། སྐྱེས་བུ་མཛེས་པ་ལ་ལྷ་ཞེས་བརྗོད་པ་ལྟ་བུའོ། །བཏགས་པའི་མིང་བསྟན་ཟིན་ཏོ། །དོན་དང་ལྡན་པའི་རྗེས་བསྒྲུབ་བཤད་ཟིན་ཏོ། །ད་ནི་སྤྱི་དོན་གཉིས་པ་ལོག་པར་བསྒྲུབ་པའི་རྗེས་བསྒྲུབ་སྟོན་ཏོ། །དེ་ལ་གཉིས་ཏེ། མཚན་ཉིད་དང༌། ཁྱད་པར་རོ། །དང་པོ་ནི་གཞན་ལ་ལྟོས་ནས་རང་གི་ངོ་བོ་ལོག་པར་བསྒྲུབ་པ་སྟེ།

དཔེར་ན་ཁྱི་ནག་པོ་ལ་དུང་ཞེས་བརྗོད་པ་བཞིན་ཏེ། ངེས་ཚིག་ཡོད་མོད་ཀྱང་ལོག་པར་བསྒྲུབ་པའི་ཕྱིར་མི་བཤད་དོ། །གཉིས་པ་ཁྱད་པར་ནི། འོ་ན་ངེས་ཚིག་བཤད་དུ་མེད་པའི་ཕྱིར་འདོད་རྒྱལ་བ་དང་ཁྱད་པར་ཅི་ཡོད་ཅེ་ན། ངེས་ཚིག་བཤད་དུ་མེད་པ་ཙམ་ལ་ཁྱད་པར་མེད་མོད་ཀྱང༌། འདོད་རྒྱལ་བ་ནི། དོན་གཞན་ལ་མ་བརྟེན་པ་ཡིན་ ¡Ã ལ་འདི་ནི་གཞན་ལ་བརྟེན་པ་ཡིན་ནོ། ། ( ¡¶ ལུ ¡· - ལ་འདི་་་་་་་ཡིན་ནོ། ། ) མིང་གི་ཚོགས་བསྟན་ཟིན་ཏོ།། །།ད་ནི་སྤྱི་དོན་གསུམ་པ་ཚིག་གི་ཚོགས་བསྟན་པར་བྱའོ། །དེ་ལ་བཞི་སྟེ། མཚན་ཉིད་དང༌། རྒྱུ་དང༌། ལྡང་ཚད་དང༌། དབྱེ་བའོ། །དང་པོ་མཚན་ཉིད་ནི ༑ དོན་གྱི་ཁྱད་པར་སྟོན་ནུས་པ་སྟེ། དཔེར་ན་དོན་གྱི་ངོ་བོ་ཀ་བ་ལྟ་བུ་ལ་དེའི་ཁྱད་པར་མཁྲང་པོའམ། བུམ་པ་མགྲིན་རིང་ལྟ་བུ་སྟོན་པའོ། །གཉིས་པ་རྒྱུ་ནི། མིང་གི་ཚོགས་སོ། གསུམ་ པ་ལྡང་ ཚད་ལ་གཉིས། མིང་གཉིས་ཚོགས་པས་འགྲུབ་པ་དང༌། དུ་མ་ཚོགས་པས་འགྲུབ་པའོ། །དང་པོ་ནི་ཀ་བ་མཁྲང་པོ་ལྟ་བུའོ ༑ ༑ གཉིས་པ་ནི་ཀ་བ་ཟླུམ་པོ་མཁྲང་རིང་ཞེས་པ་ལ་སོགས་པ་རྣམས་སོ། །བཞི་པ་ལ་དབྱེ་ན་གཉིས་ཏེ། ཚིག་སྡུད་པའི་སྦྱོར་བ་དང༌། ཚིག་གི་ཕྲད་དོ། །དང་པོ་ལ་གཉིས། མཚན་ཉིད་དང༌། དབྱེ་བའོ། །དང་པོ་ནི་ཕྲད་མེད་པར་དོན་གྱི་ངོ་བོ་སྟོན་པའོ། །གཉིས་པ་ལ་བཅུ་སྟེ། འབྲུ་མང་པོའི་བསྡུ་བ་དང༌། ཚིག་སྡུད་དང༌། ཁྱད་པར་དང༌། ཡན་ལག་དང༌། གཞི་དང༌། གཞི་གཅིག་ཏུ། གཞི་མཐུན་པར

༑ དེའི་སྐྱེས་བུ་བསྡུ་བ་དང༌། ཟླས་དབྱེ་བ་དང༌། ཕྱོགས་མཚམས་སྟོན་པའི་སྦྱོར་བའོ། །དང་པོ་ལ་གཉིས། མཚན་ཉིད་དང༌། དབྱེ་བའོ། །དང་པོ་ནི་དོན་གང་ཞིག་ཡི་གེ་འབྲུ་དུ་མས་སྟོན་པའོ། །གཉིས་པ་ལ་གཉིས། ཚིག་གཉིས་ཀྱི་འབྲུ་མང་པོ་བ་དང༌། ཚིག་མང་པོའི་འབྲུ་མང་པོའོ། །དང་པོ་ལ་ལྔ་སྟེ། རང་གི་མིང་དང་ལྡན་པ་དང༌། མི་ལྡན་པ་དང༌། ཕྱོགས་དང༌། རྣམ་གྲངས་དང༌། ཕན་ཚུན་ནོ། །དང་པོ་ནི་སྐྱེས་བུ་སྟོབས་ཅན་ལྟ་བུའོ། །གཉིས་པ་ནི། བ་ ( ¡¶ ལུ ¡· - བ་ ) ཁྲ་མོ་ཅན་ལྟ་བུའོ། །གསུམ་པ་ནི། ཤར་དང་ལྷོ་སྨོས་པས་མཚམས་གོ་བ་ལྟ་བུའོ ༑ ༑ བཞི་པ་ནི། བཅུ་པ་བཅུས་བརྒྱ་གོ་བ་ལྟ་བུའོ། །ལྔ་པ་ནི། ¡Ã དབྱུག་ཁ་ ( ¡¶ ཞ ¡· དབང་ཕྱུག་ངལ་ )( ¡¶ ལུ ¡· བཅུ་དབྱུག་ ) བ་ལྟ་བུའོ། །གཉིས་པ་ནི། ཚིག་མང་པོའི་འབྲུ་མང་པོ་མུ་བཞིར་འགྱུར་ཏེ། ཕྱོགས་ཀུན་མཐུན་པ། ཀུན་མི་མཐུན་པ། ཕྱོགས་གཅིག་མཐུན་པ། ཕྱོགས་གཅིག་མི་མཐུན་པའོ། །དང་པོ་ནི་ལྷས་བྱིན་རྣ་བ་འཕྱང་བ་ཅན་ལྟ་བུའོ། །གཉིས་པ་ནི་སྐྱེས་བུ་མདའ་གཞུ་ཅན་ལྟ་བུའོ། །གསུམ་པ་ནི་རྐང་ལག་ཅན་ལྟ་བུའོ། །བཞི་པ་ནི་རྟ་ཁྲ་བོ་ཅན་ལྟ་བུའོ། །དེ་ལ་བྱེད་པ་དྲུག་གིས་བསྒྱུར་བ་ནི། །ཀུན་ལ་འཇུག་པས་ཞེ་གཉིས་སུ་འགྱུར་རོ། །དེའང་བརྗོད་པའི་གནས་ཀྱི་མུ་བཞིས་དབྱེ་ན། བརྒྱ་དང་དྲུག་ཅུ་རྩ་བརྒྱད་དུ་འགྱུར་རོ ༑ ༑ དེ་དག་ཀྱང་དུས་གཅིག་ལ་ཆོས་གསུམ་དང་ལྡན་ཏེ། ཚིག་གཉིས་ཀྱི་འབྲུ་མང་པོ་བ་དང༌། མང་པོའི་མང་པོ་བ་གཉིས་གང་རུང་ཞིགརབ་ཏུ་དབྱེ་བ་མུ་བཞི་ལས་གང་རུང་ཞིག ¡Ã བྱེད་པའི་ཚིག་དྲུག་ལས་གང་རུང་ཞིག་ ( ¡¶ ལུ ¡· - བྱེད་པའི་་་་་་་རུང་ཞིག་ ) བཟུང་བས་སོ། །དེ་དག་རྒྱས་པར་འདིར་མ་སྤྲོས་སོ།།འབྲུ་མང་པོ་བ་བསྟན་ཟིན་ཏོ།། །།ད་ནི་སྤྱི་དོན་གཉིས་པ་ཚིག་སྡུད་པ་བསྟན་ཏོ། །དེ་ལ་ལྔ་སྟེ། ཚིག་གཉིས་ཀྱི་བསྡུ་བ། རྣམ་གྲངས། བྱེ་བྲག གཞན་གྱིས། བྱེད་པའི་ཚིག་བསྡུ་བའོ། །དང་པོ་ནི་ཕ་དང་མ་ལ་ཕ་མ་ཞེས་བསྡུས་པའོ། །གཉིས་པ་ནི་ས་དང་ཆུ་ལ་ས་ཆུ་ཞེས་བསྡུསཔའོ།

།གསུམ་པ་ནི་སྔོན་པོས་ཁྱད་པར་དུ་བྱས་པའི་ཨུཏྤལ་ལ་ཨུཏྤལ་སྔོན་པོ་ཞེས་བསྡུས་པ་ལྟ་བུའོ། །བཞི་པ་ནི་རྟ་ཁྲ་བོ་དང་ལྡན་པ་ལ་རྟ་ཁྲ་ཅན་ཞེས་བསྡུས་པ་ལྟ་བུའོ། །ལྔ་པ་ནི། བྱེད་པའི་ཚིག་དྲུག་གིས་བསྡུས་པ་སྟེ། དེའང་ཆོས་ལ་སྤྱོད་པ་ནི་ཆོས་སྤྱོད་ཅེས་པ་ལས་ཀྱི་ཚིག་བསྡུས་པ་དང༌། ཡོན་ཏན་གྱིས་ཐོབ་པ་ནི་ཡོན་ཏན་ཐོབ་ཅེས་པ་བྱེད་ཚིག་བསྡུས་པ་དང༌། མཆོད་པའི་ཆེད་དུ་བཙུགས་པ་ནི། མཆོད་སྡོང་ཞེས་དགོས་ཆེད་ཀྱི་ཚིག་བསྡུས་པ་དང༌། ཤིང་ལས་བྱུང་བའི་འབྲས་བུ་ལ་ཤིང་འབྲས་ཞེས་རྒྱུའི་ཚིག་བསྡུས་པ་དང༌། ཟས་ཀྱི་བཅུད་ལ་ཟས་བཅུད་ཅེས་འབྲེལ་བའི་ཚིག་བསྡུས་པ་དང༌། དཀའ་བ་ལ་གནས་པ་ནི་དཀའ་གནས་ཞེས་གཞིའི་ཚིག་བསྡུས་པ་རྣམས་སོ། །དེ་དག་ནི་ཚིག་སྡུད་པ་ཙམ་གྱིས་ལྡོག་པ་སྟོན་པར་ཟད་དོ། །རྒྱས་པར་ནི་རང་གིས་སྤྲོས་ལ་ཤེས་པར་བྱའོ། །ཚིག་བསྡུས་པ་བསྟན་ཟིན་ཏོ།། །།ད་ནི་སྤྱི་དོན་གསུམ་པ་ཁྱད་པར་གྱི་བསྡུ་བ་ལ་གཉིས་ཏེ། ཚིག་སྔ་མས་ཁྱད་པར་དུ་སྡུད་པ་དང༌། ཕྱི་མས་ཁྱད་པར་དུ་སྡུད་པའོ། །དང་པོ་ནི། ཁྱད་པར་སྔོན་པོ་ལྟ་བུ་ཡིན་ལ། ཁྱད་པར་ཅན་ཨུཏྤལ་ལྟ་བུ་ཡིན་པས། དེ་གཉིས་སྡུད་པ་ནི་སྔཽན་པོ་ཨུཏྤལ་ཞེས་བརྗོད་པ་ལྟ་བུའོ། །གཉིས་པ་ཕྱི་མས་ཁྱད་པར་དུ་སྡུད་པ་ནི། ཨུཏྤལ་སྔཽན་པོ་ཞེས་བརྗོད་པ་ལྟ་བུ་སྟེ། དེ་དག་གིས་ནི་ཆོས་ཐམས་ཅད་སྤྱི་དང་བྱེ་བྲག་ཏུ་ལྡན་པས་ན་སྤྱི་ཙམ་ཁོང་དུ་ཆུད་པ་ལ། བྱེ་བྲག་མ་ཆུད་པ་ལ་བྱེ་བྲག་བསྡུས་པས་དེ་ལ་ཐེ་ཚོམ་ཟ་བ་སེལ་བའོ། ཁྱད་པར་བསྡུ་བ་བསྟན་ཟིན་ཏོ།། །།ད་ནི་སྤྱི་དོན་བཞི་པ་ཡན་ལག་བསྡུ་བ་ལ་གཉིས། མཚན་ཉིད་དང་དབྱེ་བའོ ༑ ༑ དང་པོ་ནི། ཆོས་གང་ཞིག་གཙོ་བོའི་ཤུགས་ཀྱིས་ཡན་ལག་སྡུད་པའོ། ། གཉིས་པ་ལ་བཞི། འབྲེལ་བའི་ཡན་ལག་དང༌། གོ་རིམ་དང༌། དོན་དང། གྲགས་པའོ ༑ ༑ དང་པོ་ལ་གཉིས་ཏེ། བདག་གཅིག་པ་དང༌། དེ་ལས་བྱུང་བའོ། །དང་པོ་ནི ༑ ལུས་ལ་སོགས་པ་དབང་པོ་ལྟ་བུའོ། །གཉིས་པ་ནི་མ་རིག་པ་ལ་སོགས་པ་རྟེན་འབྲེལ་བཅུ་གཉིས་ལྟ་བུའོ།

།སྤྱི་དོན་གཉིས་པ་གོ་རིམ་ལ་གཉིས། ཚིག་གི་གོ་རིམ་དང༌། དོན་གྱི་གོ་རིམ་མོ། །དང་པོ་ནི། མིག་ལ་སོགས་པ་དབང་པོ་ལྔ་ལྟ་བུའོ ༑ ༑ གཉིས་པ་ནི། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་བཅུ་ལྟ་བུའོ།། །།སྤྱི་དོན་གསུམ་པ་དོན་གྱི་ཡན་ལག་བསྡུ་བ་ལ་གཉིས། གཙོ་བོའི་དོན་དང༌། གནས་སྐབས་ཀྱི་དོན་ཏོ། །དང་པོ་ནི་ཤེས་རབ་ལ་སོགས་པ་ཕ་རོལ་ཏུ་ཕྱིན་པ་ལྟ་བུའོ། ། གཉིས་པ་ནི། འཁོར་ལོ་ལ་སོགས་པ་རིན་པོ་ཆེ་ལྟ་བུའོ།། །།སྤྱི་དོན་བཞི་པ་གྲགས་པའི་ཡན་ལག་བསྡུ་བ་ལ་གཉིས། འཇིག་རྟེན་པ་དང་ ༑ བསྟན་བཅོས་ལ་གྲགས་པའོ། །དང་པོ་ནི་ཀ་བ་དང་བུམ་པ་ལ་སོགས་པར་བཏགས་པ་རྣམས་སོ། །གཉིས་པ་ནི་ལས་དང་བྱེད་པ་ལ་སོགས་པ་བྱེད་པའི་ཚིག་དྲུག་ལ་སོགས་པ་བསྟན་བཅོས་ལ་གྲགས་པ་རྣམས་སོ། །ཡན་ལག་བསྡུ་བ་བསྟན་ཟིན་ཏོ།། །།སྤྱི་དོན་ལྔ་པ་གཞི་བསྡུ་བ་ལ་གཉིས། རིགས་གསལ་བྱས་པའི་བསྡུ་བ་དང་ ༑ མ་བྱས་པའོ། །དང་པོ་ནི་རང་གི་རིགས་ཙམ་བསྡུས་པས་གཞན་ལྡོག་པ་སེལ་བ་སྟེ། དཔེར་ན་ཆོས་ཐམས་ཅད་ཅེས་པའམ། དངོས་པོ་མཐའ་དག་ཅེས་པ་ལ་སོགས་པའོ། །རིགས་གསལ་མ་བྱས་པའི་བསྡུ་བ་ནི། དམིགས་ཀྱིས་མ་བཟུང་བར་སྡུད་པ་སྟེ། དཔེར་ན་ཐམས་ཅད་དམ། ཀུན་ནམ། ཟད་པར་རམ། བས་པར་རམ། མཐའ་དག་གམ། མ་ལུས་པ་ལ་སོགས་པར་སྡུད་པའོ། །གཞི་བསྡུ་བ་བསྟན་ཟིན་ཏོ།། །།སྤྱི་དོན་དྲུག་པ་གཞི་གཅིག་ཏུ་བསྡུ་བ་ལ་གཉིས། མཚན་ཉིད་དང༌། དབྱེ་བའོ ༑ ༑ དང་པོ་ནི་ཆོས་གང་ཞིག་ཕྱོགས་གཅིག་ཏུ་སྡུད་པའོ། །གཉིས་པ་ལ་གཉིས་ཏེ། རྫས་གཅིག་པ་ཕྱོགས་གཅིག་ཏུ་སྡུད་པ་དང༌། རྫས་ཐ་དད་པ་ཕྱོགས་གཅིག་ཏུ་སྡུད་པའོ། །དང་པོ་ནི་འདུས་བྱས་ཐམས་ཅད་མི་རྟག་པ་ལྟ་བུའོ། ། གཉིས་པ་ནི། འདུས་བྱས་དང་འདུས་མ་བྱས་གཉིས་ཀའང་བདག་མེད་པ་ལྟ་བུའོ ༑ ༑ དེ་དག་ནི་སྔར་གྱི་གཞི་བསྡུ་བ་ཉིད་ཕྱོགས་གཅིག་ཏུ་སྡུད་པས་ན་གཞི་གཅིག་ཏུ་བསྡུ་བ་ཞེས་བྱའོ། །གཞི་གཅིག་ཏུ་བསྡུ་བ་བསྟན་ཟིན་ཏོ།། །།སྤྱི་དོན་བདུན་པ་གཞི་མཐུན་པར་བསྡུ་བ་ལ་གཉིས།

མཚན་ཉིད་དང༌། དབྱེ་བའོ། །དང་པོ་ནི། ཆོས་ཐ་དད་དངོས་པོ་གཅིག་ཏུ་སྦྱོར་བའོ། །དབྱེ་ན་གཉིས ༑ ཁྱད་པར་དང༌། ཁྱད་པར་ཅན་དངོས་པོ་གཅིག་ཏུ་སྦྱོར་བ་དང༌། ཁྱད་པར་གྱི་ལྡོག་པ་ཉིད་དངོས་པོ་གཅིག་ཏུ་སྦྱོར་བའོ། །དང་པོ་ནི། དཔེར་ན་ཁྱད་པར་སྔོན་པོ་ཡིན་ལ། ཁྱད་པར་ཅན་ཨུཏྤལ་ཡིན་པས་གཉིས་ཀ་ལ་ཡང་ཨུཏྤལ་ཞེས་བརྗོད་པ་བཞིན་ནོ། །གཉིས་པ་ནི་སྔོ་བ་དང་རྩུབ་པ་ལ་སོགས་པའི་ཁྱད་པར་ལ་ཡང་སྔོན་པོ་ཨུཏྤལ་ཞེས་བརྗོད་པ་བཞིན་ནོ། །དེ་དག་ནི་ཆོས་ཐ་དད་པའི་དངོས་པོ་གཅིག་ཏུ་སྒྲ་སྦྱོར་བའི་སྐབས་སུ་འཇུག་པ་ཡིན་ནོ། །འདི་ལ་ཁ་ཅིག་ནི་གཞི་གཅིག་ཏུ་བསྡུ་བ་ཉིད་ཀྱི་ཁོངས་སུ་སྡུད་པར་མངོན་ནོ། །གཞི་མཐུན་པར་བསྡུ་བ་བསྟན་ཟིན་ཏོ།། །།སྤྱི་དོན་བརྒྱད་པ་དེའི་སྐྱེས་བུ་བསྡུ་བ་ལ་གཉིས། མཚན་ཉིད་དང༌། དབྱེ་བའོ ༑ ༑ དང་པོ་ནི་ཆོས་ཐ་དད་པ་སྦྱར་བའི་སྒྲའོ། །དེ་ལ་ཐ་དད་པ་ནི་གཉིས་ཏེ། རྫས་ཐ་དད་པ་དང༌། ལྡོག་པ་ཐ་དད་པའོ། །དང་པོ་ནི་བུམ་པ་དང་སྣམ་བུ་ལ་བུམ་སྣམ་ཞེས་སྦྱོར་བ་ལྟ་བུའོ། །གཉིས་པ་ནི། ཨུཏྤལ་དང་སྔཽན་པོ་ལ་ཨུཏྤལ་སྔོན་པོ་ཞེས་སྦྱོར་བ་ལྟ་བུའོ། །སྤྱི་དོན་གཉིས་པ་དབྱེ་ན་གསུམ་སྟེ། བྱེད་པའི་ཚིག་དེའི་སྐྱེས་བུ། ལས་འཛིན་པ་དེའི་སྐྱེས་བུ། བ་གཉིས་པ་དེའི་སྐྱེས་བུའོ། ། ¡Ã དང་པོ་ལ་གཉིས་ཏེ། ( ¡¶ ལུ ¡· - དང་པོ་ལ་གཉིས་ཏེ། ) བྱེད་པའི་ཚུལ་དང༌། དགག་པའི་ཚུལ་ལོ ༑ ༑ དང་པོ་ནི་བྱེད་པའི་ཚིག་བརྒྱད་ལས། བོད་པ་སྤངས་པས་ཚིག་བདུན་ཏེ། དང་པོ་དོན་ཙམ་གྱི་ཚིག ལས་ཀྱི་ཚིག བྱེད་པའི་ཚིག དགོས་ཆེད་ཀྱི་ཚིགརྒྱུའི་ཚིག འབྲེལ་བའི་ཚིག གཞིའི་ཚིག་གོ །བརྒྱད་པ་བོད་པ་ནི་འདིར་སྦྱར་དུ་མེད་དོ། །དེ་དག་རྒྱས་པར་མ་སྤྲོས་སོ། །གཉིས་པ་དགག་པའི་ཚུལ་ལ་གཉིས། དགག་པ་གཉིས་ཀྱི་མཚན་ཉིད་དང༌། དེས་སྒྲ་ཇི་ལྟར་སྦྱོར་བའི་ཚུལ་ལོ། །དང་པོ་ལ་གཉིས། མེད་དགག་དང༌། མ་ཡིན་དགག་གོ །དེ་རེ་རེ་ལའང་མཚན་ཉིད་དང་དབྱེ་བ་གཉིས་གཉིས་སོ།

།དེ་ལ་མེད་དགག་གི་མཚན་ཉིད་ནི། ཆོས་གཅིག་བཀག་པས་ཆོས་གཞན་མི་འཕེན་པའོ། །དབྱེ་ན་གཉིས་ཏེ། མེད་པའི་དབྱེ་བ་དང་ ༑ བཀག་པའི་དབྱེ་བའོ། །དང་པོ་ལ་གཉིས་ཏེ། སྔ་ནས་མེད་པ་དང༌། ཞིག་ནས་མེད་པའོ། །དང་པོ་ནི་གྲུབ་མ་མྱོང་བས་མེད་པ་སྟེ། ཡུལ་ན་རྒྱལ་པོ་མེད་པ་ལྟ་བུའོ། །གཉིས་པ་ནི་རྒྱལ་པོ་ཤི་ནས་མེད་པ་ལྟ་བུའོ། །གཉིས་པ་བཀག་པའི་དབྱེ་བ་ལ་གཉིས། རྫས་མཐའ་དག་བཀག་པ་དང༌། ལྡོག་པ་ཕྱོགས་གཅིག་བཀག་པའོ། །དང་པོ་ནི་ནམ་མཁའ་ལ་མེ་ཏོག་མེད་ཅེས་པ་ལྟ་བུའོ། །གཉིས་པ་ནི་མེ་ཏོག་ལ་གེ་སར་མེད་ཅེས་པ་ལྟ་བུའོ། །མེད་དགག་དེ་དག་མཚན་ཉིད་མི་མཐུན་པ་མེད་མོད་ཀྱང༌། ཡུལ་དུས་ཀྱིས་ཕྱེ་ན་རྣམ་གྲངས་བཅུ་གཅིག་ཏུ་འགྱུར་རོ ༑ ༑ གཉིས་པ་མ་ཡིན་དགག་གི་མཚན་ཉིད་ནི། ཆོས་གཞན་བཀག་པས་འཕེན་པའོ ༑ ༑ དབྱེ་ན་གཉིས་ཏེ། གཅིག་བཀག་གཅིག་གི་ལྡོག་པར་འགྱུར་བའི་མ་ཡིན་དགག་དང༌། གཅིག་བཀག་གཅིག་གི་ལྡོག་པར་མ་ངེས་པའི་མ་ཡིན་དགག་གོ། དང་པོ་ནི་ཀུན་རྫོབ་མ་ཡིན་ཞེས་པས་དོན་དམ་པའི་ལྡོག་པ་མ་ ( ¡¶ ཞ ¡· - མ་ ) གྲུབ་པ་ལྟ་བུའོ། །གཉིས་པ་ནི་བུམ་པ་མ་ཡིན་ཞེས་བཀག་ཀྱང་སྣམ་བུའི་ལྡོག་པ་མི་འགྲུབ་པ་བཞིན་ནོ། །མ་ཡིན་དགག་དེ་དག་མཚན་ཉིད་མི་མཐུན་པས་ཕྱེ་ན་རྣམ་གྲངས་བཅུ་བཞིར་འགྱུར་རོ། །དོན་གཉིས་པ་དེས་སྒྲ་ཇི་ལྟར་སྦྱོར་བའི་ཚུལ་ནི། ཚིག་དགག་པ་དེ་དག་དང་ལྡན་པས་ཚིག་སྡུད་པ་ན། གཟུགས་དང་མི་ལྡན་པ་ལ་གཟུགས་མེད་དམ། གཟུགས་མ་ཡིན་པ་ལ་གཟུགས་མིན་ཅེས་སྦྱོར་ཏེ། དེ་དག་ལ་དགག་པའི་བསྡུ་བ་ཞེས་བྱའོ།། །།སྤྱི་དོན་གཉིས་པ་ལས་འཛིན་པ་བསྡུ་བ་ལ་གསུམ་སྟེ། དེ་ཉིད་དང་གཞན་དུ་བརྗོད་དུ་མེད་པའི་ཚིག་སྦྱོར་དང༌། འདྲ་བའི་སྦྱོར་བ་དང༌། རང་གི་བྱེ་བྲག་སྦྱོར་བའོ། །དང་པོ་ནི་བསྒྱུར་བའི་གནས་ཀྱིས་ཕྱེ་ན་མུ་བཞིར་འགྱུར་ཏེ། རྫས་དང་ལྡོག་པ་གཉིས་ཀ་དེ་ཉིད་དུ་བརྗོད་དུ་མེད་པ་དང༌། རྫས་དང་ལྡོག་པ་གཉིས་ཀ་གཞན་དུ་བརྗོད་དུ་མེད་པ་དང༌།

རྫས་དེ་ཉིད་དུ་བརྗོད་དུ་མེད་ལ་ལྡོག་པ་གཞན་དུ་བརྗོད་དུ་མེད་པ་དང༌། ལྡོག་པ་དེ་ཉིད་དུ་བརྗོད་དུ་མེད་ལ་རྫས་གཞན་དུ་བརྗོད་དུ་མེད་པ་སྟེ་བཞིའོ། །དང་པོ་ནི་དངོས་པོ་ཐ་དད་པ་སྟེ། བུམ་པ་དང་སྣམ་བུ་ལྟ་བུའོ། །གཉིས་པ་ནི་ཁྱད་པར་གཏན་མེད་པ་སྟེ། མར་མེའི་གསལ་བ་དང་ ༑ མར་མེ་གསལ་བ་ཉིད་ལྟ་བུའོ། །གསུམ་པ་ནི་ངོ་བོ་ཐ་དད་ལྡོག་པ་གཅིག་པ་སྟེ་ཨུཏྤལ་དང༌། བཻ་ཌཱུརྱའི་སྔོན་པོ་ལྟ་བུའོ། །བཞི་པ་ནི་ངོ་བོ་གཅིག་ལྡོག་པ་ཐ་དད་པ་སྟེ་ཨུཏྤལ་དང༌། དེའི་སྔོན་པོ་ལྟ་བུའོ། །དང་པོ་གཉིས་པ་ནི། མུ་བཞིར་འགྱུར་བའི་ཚུལ་ལས་སྒྲ་གཅིག་ལ་སྦྱོར་བའི་ཚུལ་ནི་མ་ཡིན་ནོ། །འདི་དག་ལ་མི་མཁས་པ་དག་བྱེ་བྲག་མ་ཕྱེད་པར་དེ་ཉིད་དང་གཞན་དུ་བརྗོད་དུ་མེད་ཅེས་ཟེར་བ་ནི། བཞད་གད་ཀྱི་གནས་སོ། །དོན་གཉིས་པ་འདྲ་བའི་སྦྱོར་བ་ལ་གཉིས་ཏེ། རྫས་ཀུན་གྱི་བདག་ཉིད་འདྲ་བ་དང༌། ལྡོག་པ་ཕྱོགས་གཅིག་འདྲ་བའོ། །དང་པོ་ནི་ཡུལ་དུས་ཀྱིས་ཁྱད་པར་དུ་བྱ་དགོས་ཏེ། ལའི་མེ་དང༌། ཚང་མང་གི་མེ་ལྟ་བུའོ ༑ ༑ གཉིས་པ་ནི་སྐྱེས་བུ་མཛེས་པ་ལ་ལྷའམ། བྲམ་ཟེའི་བུ་ལ་མེ་ཞེས་བརྗོད་པ་ལྟ་བུའོ། །དོན་གསུམ་པ་གཉིས་ཀྱི་བྱེ་བྲག་སྦྱོར་བ་ནི། ཆོས་གང་ཞིག་ལ་མཚན་ཉིད་འཇོག་པའི་སྒྲ་སྦྱོར་བ་ན་འཇུག་པ་སྟེ། དཔེར་ན་མེ་ལ་ཚ་རྩུབ་བམ། ཆུ་རླན་ཞིང་གཤེར་བ་ཞེས་བྱ་བ་ལ་སོགས་པའོ།། །།སྤྱི་དོན་གསུམ་པ་བ་གཉིས་པའི་བསྡུ་བ་ལ་གཉིས། མཚན་ཉིད་དང༌། དབྱེ་བའོ། །དང་པོ་ནི་མཚམས་སྦྱོར་གང་ལ་བསྡུས་པའི་དོན་དང༌། རྣམ་གྲངས་ ( ¡¶ ཞ ¡· + གང་ ) ཡོད་པ་སྟེ། དཔེར་ན་ལྔ་ཞེས་པའི་གྲངས་དང༌། ཕུང་པོ་ཞེས་སྦྱར་ན་ཕུང་པོ་ལྔ་ཞེས་ཡོད་པའི་ཚིག་སྟོན་པ་ནི། རྐྱེན་དང་ལྡན་ན་བ་གཉིས་པར་འགྱུར་རོ ༑ ༑ དབྱེ་ན་གཉིས་ཏེ། གཅིག་ཏུ་སྦྱོར་བའི་བ་དང༌། ཐ་དད་དུ་སྦྱོར་བའི་བའོ།། དང་པོ་དྲུག་གྲོང་ལྟ་བུའོ། །གཉིས་པ་ནི་གྲོང་དྲུག་ལྟ་བུ་སྟེ་དེ་གཉིས་ཁྱབ་པ་སྐབས་ཀྱིས་བརྩིའོ།

།དེའི་སྐྱེས་བུའི་བསྡུ་བ་བསྟན་ཟིན་ཏོ།། །།སྤྱི་དོན་དགུ་པ་ཟླས་དབྱེ་བ་ལ་གཉིས། མཚན་ཉིད་དང༌། དབྱེ་བའོ། ། དང་པོ་ནི་ཐ་དད་པར་གོ་བར་བྱེད་པའི་ཚིག་སྦྱོར་བའོ། །དབྱེ་ན་གཉིས་ཏེ། ཟླས་དབྱེ་བའི་བསྡུ་བ་དང༌། ཟླས་དབྱེ་བའོ། །དང་པོ་ལ་གསུམ། འདས་མ་ཐག་སྡུད་པའི་སྦྱོར་བའི་སྦྱོར་བ་དང༌། ཤུགས་ལས་དོན་གཞན་སྡུད་པ་དང༌། ལན་གྲངས་གཞན་ལ་སྡུད་པའོ། །དང་པོ་ནི་སྔོན་དེ་བཞིན་གཤེགས་པ་དབང་པོ་ཏོག་ཅེས་བྱ་བར་གྱུར་བ་དེ་གཞན་ཡིན་པར་སེམས་ན་དེ་དེ་ལྟར་མི་བལྟ་སྟེ་ཞེས་པ་ལྟ་བུ་དང༌། ས་དང༌། ཆུ་དང༌། མེ་ནི་འབྱུང་བ་ཞེས་དེའི་སྒྲས་འདས་མ་ཐག་སྡུད་པ་ལྟ་བུའོ། ། དེའང་གནས་སྐབས་ཀྱིས་ཕྱེ་ན་དོན་འདས་མ་ཐག་པ་དང༌། ཚིག་འདས་མ་ཐག་སྡུད་པ་གཉིས་སུ་འགྱུར་རོ། །དོན་གཉིས་པ་ནི། གཟུགས་སྟོང་པའོ། །གཞན་རྣམས་ཀྱང་ངོ་ཞེས་པ་ལྟ་བུ་སྟེ། ཀྱང་ངོའི་སྒྲས་གཞན་ཕུང་པོ་སྡུད་པ་ལྟ་བུའོ། ། གསུམ་པ་ནི། ལྷས་བྱིན་ལ་དམག་བརྒྱ་སྟེ། མཆོད་སྦྱིན་ལའང་དེ་ཙམ་མོ་ཞེས་པ་ལྟ་བུའོ།། །།སྤྱི་དོན་གཉིས་པ་ཟླས་དབྱེ་བ་ལ་གཉིས་ཟླས་དབྱེ་བ་དང༌། ཟླ་དང་དབྱེ་བའོ ༑ ༑ དང་པོ་ནི་ཕའི་ཟླས་མའམ། འདུས་བྱས་ཀྱི་ཟླས་འདུས་མ་བྱས་འབྱེད་པ་ལྟ་བུའོ། །གཉིས་པ་ནི་གཟུགས་དང༌། སྒྲ་དང༌། དྲི་ཞེས་བྱ་བ་ལ་སོགས་པ་གཟུགས་ཀྱི་ཕུང་པོའི་བྱེ་བྲག་འབྱེད་པ་ལྟ་བུ་སྟེ། རང་གིས་སྤྲོས་ལ་ཤེས་པར་བྱའོ ༑ ༑ ཟླས་དབྱེ་བ་བསྟན་ཟིན་ཏོ།། །།སྤྱི་དོན་བཅུ་པ་ཕྱོགས་ཙམ་སྟོན་པའི་སྦྱོར་བ་ལ་གཉིས་ཏེ། མཚན་ཉིད་དང་ ༑ དབྱེ་བའོ། །དང་པོ་ནི། གཞན་སེལ་ཞིང་རང་གི་ཚད་མི་འཛིན་པའོ། ། དབྱེ་ན་གཉིས། རྫས་གཞན་སེལ་བ་དང༌། ལྡོག་པ་ ( ¡¶ ཞ ¡· + གཞན་ ) སེལ་བའོ། ། དང་པོ་ནི་སེམས་ཙམ་ལྟ་བུ། གཉིས་པ་ནི་ཤིང་འབྲས་རང་ངམ། ཤིང་རེ་རེ་ལྟ་བུའོ ༑ ༑ ཕྱོགས་ཙམ་སྟོན་པའི་སྦྱོར་བ་བསྟན་ཟིན་ཏོ། །མདོར་བསྡུས་པའི་ཚུལ་གྱིས་ཚིག་སྡུད་པའི་སྦྱོར་བ་མཐའ་དག་ཀྱང་བསྟན་ཟིན་ཏོ།། །།ད་ནི་སྤྱི་དོན་གཉིས་པ་ཚིག་གི་ཕྲད་སྟོན་ཏོ།

།དེ་ལ་གཉིས། མཚན་ཉིད་དང་ ༑ དབྱེ་བའོ། །དང་པོ་ནི། རང་ལ་དོན་མེད་ཅིང་དོན་ལྡན་གསལ་བར་བྱེད་པ་སྟེ། དཔེར་ན་ཟངས་གཉིས་སྦྱོར་བར་བྱེད་པའི་ཚ་ལ་ལྟ་བུའོ། །དབྱེ་ན་གཉིས། ངོ་བོའི་སྒོ་ནས་དབྱེ་བ་དང༌། ལས་ཀྱི་སྒོ་ནས་དབྱེ་བའོ། །དང་པོ་ལ་གཉིས། ཕྲད་རྐྱང་པ་དང༌། དེ་ཚོགས་པའོ། །དང་པོ་ནི། དང་དང༌། ནི་དང༌། ཏེ་ལ་སོགས་པའོ ༑ ༑ ¡Ã གཉིས་པ་ཚོགས་པའི་ཕྲད་ནི། ( ¡¶ ལུ ¡· - གཉིས་པ་ཚོགས་པའི་ཕྲད་ནི། ) འོན་ཏེ་ན་ཞེས་པའམ། གལ་ཏེ་ན་ཞེས་བྱ་བ་ལ་སོགས་པའོ། །དེའང་དབྱེ་ན་གཉིས་ཏེ། གཉིས་ཀའི་ཆ་ལྡན་དང༌། ཕན་ཚུན་ཟིལ་གྱིས་གནོན་པའོ། །དང་པོ་ནི་དམིགས་འཛིན་མི་བྱེད་པ་དང་བྱེད་པ་གཉིས་ཕྲད་གཅིག་ལ་སྦྱོར་བ་སྟེ། དཔེར་ན་གལ་ཏེ་ཞེས་པ་ནི་དམིགས་ཀྱིས་མི་འཛིན་པའི་ཕྲད་དོ། །དེ་ལྟ་ན་ཞེས་པ་ནི་དམིགས་ཀྱིས་འཛིན་པའི་ཕྲད་དོ། །དེ་གཉིས་སྒྲ་གཅིག་ཏུ་སྦྱར་ན། གལ་ཏེ་དེ་ལྟར་ན་ཞེས་བྱ་བར་འགྲོ་ལ། དེ་ཚིག་སྡུད་པའི་གནས་ཀྱི་སྒྲས་བསྡུས་ན། གལ་ཏེ་ན་ཞེས་བྱ་བའི་སྒྲ་འབྱུང་ལ། དེ་ནི་དོན་སྔ་མ་ལས་ཕྱི་མ་ཡོད་པར་སྟོན་པ་སྟེ། དཔེར་ན་སྦྲུམ་མ་ལས་ཁྱེའུ་བཙའ་ལ། གལ་ཏེ་བུ་མོ་བཙའ་བ་ཡང་སྲིད་དོ་ཞེས་པ་ལྟ་བུའོ། ། གཉིས་པ་ཕན་ཚུན་ཟིལ་གྱིས་གནོན་པ་ལ་གཉིས། སྔ་མས་ཕྱི་མ་ཟིལ་གྱིས་གནོན་པ་དང༌། ཕྱི་མས་སྔ་མ་ཟིལ་གྱིས་གནོན་པའོ། །དེ་དག་ནི་གནས་སྐབས་ཀྱིས་སྦྱར་ལ་ཤེས་པར་བྱའོ། །སྤྱི་དོན་གཉིས་པ་ལས་ཀྱི་སྒོ་ནས་དབྱེ་ན་བཞི་སྟེ། འབྱེད་པར་བྱེད་པའི་མཚམས་སྦྱོར་དང༌། སྡུད་པར་བྱེད་པའི་མཚམས་སྦྱོར་དང༌། རྫོགས་པར་བྱེད་པའི་མཚམས་སྦྱོར་དང༌། རྩོམ་པར་བྱེད་པའི་མཚམས་སྦྱོར་དང༌། དེ་དག་ཀྱང་འབྱེད་པར་བྱེད་པ་དང་རྫོགས་པར་བྱེད་པ་གཉིས་ངོ་བོ་གཅིག་གནས་སྐབས་ཀྱིས་ཐ་དད་དོ། །སྡུད་པར་བྱེད་པ་དང་རྩོམ་པར་བྱེད་པ་གཉིས་ཀྱང་ངོ་བོ་གཅིག་གནས་སྐབས་ཀྱིས་ཐ་དད་དོ། །དེས་ན་མདོར་བསྡུ་ན་མཚམས་སྦྱོར་ཐམས་ཅད་གཉིས་སུ་འདུའོ། །དེའང་འབྱེད་པ་དང་རྫོགས་པར་བྱེད་པ་ནི།

འོ་དང་

༑ ནོ་དང༌། སོ་ལ་སོགས་པའོ། །སྡུད་པ་དང༌། རྩོམ་པར་བྱེད་པ་ནི། ཀྱང་དང་ ༑ ཡང་དང༌། ད་ནི་ལ་སོགས་པའོ། །ཡང་ཡི་གེ་གཅིག་ལ་སྐབས་ཀྱིས་དུ་མར་འགྱུར་བའང་ཡོད་དེ། དཔེར་ན། དང་ལྟ་བུ་སྐབས་ཁ་ཅིག་ཏུ་འབྱེད་པར་འགྲོ་ལ། ཁ་ཅིག་ཏུ་སྡུད་པར་འགྲོ་བ་ལྟ་བུའོ། །དེ་ཡང་སྐབས་ཀྱི་ཤུགས་ཀྱིས་བརྩིས་ལ་ཤེས་པར་བྱའོ། །ཕྲད་ཀྱི་འཇུག་པ་བསྟན་ཟིན་ཏེ། མདོར་བསྡུས་པའི་ཚུལ་གྱིས་ཚིག་གི་ཚོགས་མ་ལུས་པ་བསྟན་ཟིན་ཏོ།། །།འདིར་ནི་ཁོ་བོས་མདོར་བསྡུས་པ་ཙམ་ཞིག་བསྟན་པར་ཟད་དེ། འདི་དག་ལ་མཚན་ཉིད་དང༌། འགལ་སྤང་དང༌། དེ་དག་གི་སྒྲ་ཇི་ལྟར་སྦྱོར་བ་ལ་སོགས་པའི་ཚུལ་རྣམས་ཁོ་བོས་སྔར་སྦྱར་བའི་སྒྲའི་བསྟན་བཅོས་ཤེས་རབ་འཕྲོ་བ་ལས་ཤེས་པར་བྱའོ། །འོན་ཀྱང་འདི་ཉིད་ཀྱིས་ཀྱང་མ་འདུས་པ་མེད་པས་འདི་ཉིད་ལ་བླཽ་ལེགས་པར་སྦྱང་བར་བྱའོ། །གྲགས་པ་རྒྱལ་མཚན་དྲི་མེད་གསུང་ཟེར་གྱིས ༑ ༑ ཕྱེ་བས་རབ་རྒྱས་བློ་ཡི་པདྨོ་ལས། །བྱུང་བའི་བདག་ཚིག་རོ་བརྒྱ་ལྡན་པ་ཡི ༑ ༑ སྦྲང་རྩི་འདི་ནི་ཁྱེད་ཀྱི་མགྲིན་པར་བྱིན། །གཞུང་འདི་གང་གིས་ཐོག་མར་བཀོད་པ་ཡི། །རྒྱལ་བའི་སྲས་ཀྱི་དགོངས་པས་བླཽ་གསལ་བ། །ཤཱཀྱའི་དགེ་བསྙེན་ཀུན་དགའ་རྒྱལ་མཚན་གྱིས། །ཉི་ཤུ་རྩ་གཉིས་ལོན་ཚེ་སྦྱར་བ་ཡིན། །དེང་སང་དུས་ན་ལོ་གྲངས་རྒན་གྱུར་ན། །བླུན་པོ་རྣམས་ཀྱང་གཙུག་ཏོར་ཇི་བཞིན་ཏེ ༑༑ ཤེས་རབ་རྒྱ་མཚོའི་ངོས་ལྟར་ཡངས་པ་ཡང༌། །གཞོན་ནུར་གྱུར་ན་ཚད་མར་འཛིན་པ་དཀོན། །འོན་ཀྱང་བློ་གསལ་དམ་པའི་གྲོགས་ཁྱེད་ཀྱིས། །གསོལ་བ་འདེབས་པའི་ཚིག་འབྲུ་ཡང་དང་ཡང༌། །གསལ་བར་ཐོས་ནས་ཉུང་ལ་མང་བ་ཡི ༑ ༑ གཞུང་དོན་འདི་ནི་མཁས་པའི་མདུན་དུ་བསྙད། །ཚིག་སྦྱོར་ཙམ་ཡང་ལེགས་པར་མི་ཤེས་པར། །ང་ནི་སྨྲ་བའི་སེང་གེ་ཡིན་སྙམ་དུ། །རློམ་པའི་སྐྱེ་བོས་གངས་ཅན་མཐའ་དག་ཀུན། །ཡོངས་སུ་ཁྱབ་པར་ཁོ་བོས་གསལ་བར་མཐོང༌། ། གང་གིས་འདི་དོན་ཕྱོགས་ཙམ་རྟོགས་གྱུར་ནའང༌། །མཁས་པ་རྣམས་ཀྱི་སྙེམས་པ་འཕྲོག་བྱེད་ན།

།ལེགས་པར་བརྟགས་ཏེ་སྒྲ་དོན་རྣམ་ཕྱེ་ན། །འཇིག་རྟེན་ན་ནི་འགྲན་ཟླ་མེད་པར་འགྱུར། །ཚོགས་པ་གསུམ་ལྡན་དྲི་མ་མེད་པའི་ཚིག །རྣམ་པར་ཕྱེ་ལས་གང་ཞིག་བྱུང་བ་ཡི། །དགེ་བས་བདག་རྒྱུད་རྣམ་པར་གསལ་མཛེས་པ ༑ ༑ དེས་ན་འགྲོ་ཀུན་འཇམ་པའི་དབྱངས་གྱུར་ཅིག། །།གཏི་མུག་དགྲ་ལས་རྒྱལ་ཕྱིར་འཁོན། །དགེ་ལེགས་ཡོན་ཏན་བསྐྱེད་ཕྱིར་ས ༑ ༑ སྡིག་པའི་དྲི་མ་སྤངས་ཕྱིར་སྐྱ། །རིགས་གནས་མཚན་ཉིད་འདི་དག་ཡིན།། ཞེས་བྱ་བར་རྟོགས་པར་བྱའོ། །སྒྲ་ལ་འཇུག་པ་ཞེས་བྱ་བའི་རྣམ་པར་བཤད་པ་ཐ་སྙད་ལ་ཞུགས་པའི་བློ་གྲོས་དང་ལྡན་པ་འཁོན་ཇོ་སྲས་ཀུན་དགའ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །།༄༅། །སྨྲ་སྒོའི་ས་བཅད་བཞུགས། ། ༄༅། །འཇམ་པའི་དབྱངས་ལ་ཕྱག་འཚལ་ལོ། །སྨྲ་བའི་སྒོ་ལ་དོན་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན་དང༌། བརྩམ་པར་བྱ་བ་གཞུང་གི་དོན་དང༌། བརྩམས་པ་མཐར་ཕྱིན་པ་མཇུག་གི་དོན་ཏོ། །དང་པོ་ལ་གཉིས་ཏེ ༑ དམིགས་པར་བྱ་བའི་ཡུལ་ལ་ཕྱག་འཚལ་བ་དང༌། དགོས་པ་དང་ལྡན་པའི་གཞུང་བཤད་པར་དམ་བཅའ་བ ¡Ã འི་སྒོ་ནས་དགོས་འབྲེལ་རྣམ་པར་བཞག་པ ( ¡¶ ཞ ¡· - འི་སྒོ་་་་་་་བཞག་པ ) འོ། །གཞུང་གི་དོན་ལ་གསུམ་སྟེ། ངག་གི་གཞི་ཡི་གེའི་ཚོགས་དང༌། དོན་གྱི་ངོ་བོ་སྟོན་པ་མིང་གི་ཚོགས་དང༌། དོན་གྱི་ཁྱད་པར་མཚོན་པ་ཚིག་གི་ཚོགས་སོ། །དང་པོ་ལ་གསུམ་སྟེ། གང་ནས་འབྱུང་བའི་གནས་དང། གང་འབྱུང་བའི་ཡི་གེ་དང། དེར་འཇོག་པའི་ངེས་ཚིག་གོ །དང་པོ་ལ་གཉིས་ཏེ ༑ སྤྱི་དང་བྱེ་བྲག་གི་གནས་དངོས་དང། དེ་འབྱིན་པའི་རྐྱེན་ནོ། །གང་འབྱུང་བའི་ཡི་གེ་ལ་གསུམ་སྟེ། ཡན་ལག་གི་རབ་ཏུ་དབྱེ་བ་ ¡Ã བཤད་པ་ ( ¡¶ ཞ ¡· - བཤད་པ་ ) དང་ ༑ རྩ་བའི་ཡི་གེ་དཔེས་བསྟན་པ་དང། ཡི་གེའི་ངོ་བོ་རྒྱས་པར་བཤད་པའོ ༑ ༑ དང་པོ་ལ་གཉིས་ཏེ། གྲངས་ཀྱི་དབྱེ་བ་སྤྱིར་བཞག་པ་དང༌། དུས་གཅིག་གི་རྣམ་གཞག་བྱེ་བྲག་ཏུ་གཟུང་བའོ། །དང་པོ་ལ་གསུམ་སྟེ། མདོར་བསྟན་པ་དང༌།

རྒྱས་པར་བཤད་པ་དང། ཤིན་ཏུ་རྒྱས་པར་བཤད་པའོ། །དེ་ལ་བཞི་སྟེ། གཞིའི་ ཡི་ གེ་ གསུམ་ ལ་ ལྔ་ བཅུ་ ¡Ã རྩ་ བཞིར་ ( ¡¶ ཞ ¡· ང་བརྒྱད་དུ་ ) དབྱེ་བ་དང།དམིགས་བསལ་གྱི་ཡི་གེ་བཞི་ལ་བཞི་བཅུ་རྩ་བརྒྱད་དུ་དབྱེ་བ་དང༌། དེ་རྣམས་ལ་སྤྱི་དང་ ¡Ã བྱེ་བྲག་ ( ¡¶ ཞ ¡· - བྱེ་བྲག་ ) རེ་རེའི་ཆ་བསྣན་པས་བརྒྱ་དང་བཅུ་གཅིག་ཏུ་དབྱེ་བ་དང༌། བྱེ་བྲག་ཏུ་རང་རང་གི་གནས་བསྣན་པས་བརྒྱ་དང་བཅུ་གཉིས་སུ་དབྱེ་བའོ། །གཉིས་པ་རྩ་བའི་ཡི་གེ་དཔེས་བསྟན་པ་ལ་གསུམ་སྟེ། ལུས་ཀྱི་རྣམ་འགྱུར་གྱི་དཔེས་བསྟན་པ་དང༌། ངག་གི་འདུ་བྱེད་ཀྱིས་དོན་ལ་སྦྱར་བ་དང༌། དཔེས་མཚོན་པའི་ཡི་གེའི་དབྱིབས་བསྟན་པའོ། །གསུམ་པ་ཡི་གེའི་ངོ་བོ་རྒྱས་པར་བཤད་པ་ལ་གཉིས་ཏེ། ཡི་གེ་འགྲུབ་པའི་རྒྱུ་དང༌། གྲུབ་པ་ཡི་གེའི་རང་བཞིན་ནོ། །དང་པོ་ལ་གསུམ་སྟེ། ངག་གི་རྒྱུ་སྤྱིར་བསྟན་པ་དང༌། ཀུན་འགྲོའི་རྒྱུ་བྱེ་བྲག་ཏུ་བཤད་པ་དང༌། བྱེད་པའི་རྐྱེན་ངོས་གཟུང་བའོ། །དང་པོ་ལ་གསུམ་སྟེ། སྒྲ་འབྱུང་ཚུལ་ངོས་གཟུང་བ་དང༌། དེ་རྒྱུ་བདུན་ལས་འབྱུང་བའི་ཚུལ་དང༌། རྒྱུ་མི་འདྲ་བས་འབྲས་བུའི་དབྱེ་བ་རྣམ་པར་བཞག་པའོ། །དང་པོ་ལ་ལྔ་སྟེ། བརྗོད་འདོད་ཀྱི་ལུས་གཡོ་བའི་ཚུལ་དང༌། ལུས་ལས་རླུང་འབྱུང་བའི་དཔེ་དང༌། རླུང་ལས་བྱེད་པ་ཕྲད་པའི་ཚུལ་དང༌། བྱེད་པ་ལས་སྒྲ་འབྱུང་བའི་རྣམ་གཞག་དང༌། སྒྲ་ལས་དོན་འཕྲོད་པའི་ཚུལ་ལོ། །གཉིས་པ་དེ་རྒྱུ་བདུན་ལས་འབྱུང་བའི་ཚུལ་ལ་གཉིས་ཏེ། སྤྱིར་བསྟན་པ་དང༌། སོ་སོ་ལ་སྦྱར་བའོ ༑ ༑ གཉིས་པ་ལ་ཀུན་འགྲོའི་རྒྱུ་བྱེ་བྲག་ཏུ་བཤད་པ་ལ་གསུམ་སྟེ། གསལ་བྱེད་ཀྱི་གྲངས་སྤྱིར་བསྟན་པ་དང༌། སྡེ་ཚན་གྱི་འབྱུང་གནས་སོ་སོར་བཤད་པ་དང༌། འདྲེན་པའི་དྲག་གཞན་ཕྱེ་སྟེ་བསྟན་པའོ། །གཉིས་པ་གྲུབ་པའི་ཡི་གེའི་རང་བཞིན་ལ་གཉིས་ཏེ། ཡི་གེ་གྲུབ་པའི་ལྡང་ཚད་དང༌། འདྲེས་པའི་ཆའི་བྱེ་བྲག་གོ །དེ་ལ་གསུམ་སྟེ། ང་རོ་དྲང་པོའི་འདྲེན་ཚུལ་དང༌། ང་རོ་གཞན་གྱི་ཁྱད་པར་དང༌།

སྤྱི་དང་རེ་རེའི་ཆ་དཔྱད་པའོ། །དེར་འཇོག་པའི་ངེས་ཚིག་ལ་གཉིས་ཏེ ༑ ཡི་གེའི་ངེས་ཚིག་དང༌། ཚོགས་ཀྱི་སྒྲ་དོན་ནོ།། །།སྤྱི་དོན་གཉིས་པ་མིང་གི་ཚོགས་ལ་གསུམ་སྟེ། མིང་འགྲུབ་པའི་རྒྱུ་དང༌། གྲུབ་པ་མིང་གི་ངོ་བོ་དང༌། དེའི་རབ་ཏུ་དབྱེ་བའོ། །དེ་ལ་གཉིས་ཏེ། རྣམ་གཞག་སྤྱིར་བསྟན་པ་དང༌། ངོ་བོ་བྱེ་བྲག་ཏུ་བཤད་པའོ། །དང་པོ་ལ་གཉིས་ཏེ། དབྱེ་བ་དགོད་པ་དང༌། བསྟན་བཤད་གཉིས་ཀྱིས་ངོ་བོ་བསྟན་པའོ། །གཉིས་པ་ངོ་བོ་དབྱེ་བྲག་ཏུ་བཤད་པ་ལ་གཉིས་ཏེ། འདོད་རྒྱལ་བཤད་པ་དང༌། དོན་ལྡན་གྱི་བཤད་པའོ། །དང་པོ་ལ་གཉིས་ཏེ། འདོད་རྒྱལ་གཉིས་ཀྱི་ཁྱད་པར་དང༌། ངེས་ཚིག་མི་འཇུག་པའི་འཐད་པའོ། །གཉིས་པ་དོན་ལྡན་ལ་གཉིས་ཏེ། བསྟན་པ་དང་ ༑ བཤད་པའོ། །དེ་ལ་གཉིས་ཏེ། དངོས་ཀྱི་མིང་གསུམ་བཤད་པ་དང༌། བཏགས་པའི་མིང་ལྔ་བཤད་པའོ།། །།སྤྱི་དོན་གསུམ་པ་ཚིག་གི་ཚོགས་ལ་གཉིས་ཏེ། ཚིག་གི་རྣམ་གཞག་སྤྱིར་བསྟན་པ་དང༌། སྦྱོར་བ་བྱེ་བྲག་ཏུ་བཤད་པའོ། །དེ་ལ་གཉིས་ཏེ། ཚིག་སྡུད་པའི་སྦྱོར་བ་དང༌། སོ་སོར་འབྱེད་པའི་ཚིག་གི་ཕྲད་དོ། །དང་པོ་ལ་གཉིས་ཏེ། གྲངས་ཀྱི་དབྱེ་བ་མདོར་བསྟན་པ་དང༌། སོ་སོའི་ ¡Ã དབྱེ་བ་ ( ¡¶ ཞ ¡· - དབྱེ་བ་ ) མཚན་ཉིད་རྒྱས་པར་བཤད་པའོ། །དེ་ལ་བཅུ་སྟེ། འབྲུ་མང་པོ་པ་དང༌། ཚིག་བསྡུ་བ་དང༌། ཁྱད་པར་དང༌། ཡན་ལག་དང༌། གཞི་དང༌། གཞི་གཅིག་པ་དང༌། གཞི་མཐུན་པ་དང༌། དེའི་སྐྱེས་བུ་དང༌། ཟླས་དབྱེ་བ་དང༌། ཕྱོགས་མཚམས་ ¡Ã ཀྱི་ ( ¡¶ ལུ ¡· སྟོན་པའི་ ) བསྡུ་བ་བསྟན་པའོ། །བརྒྱད་པ་དེའི་སྐྱེས་བུ་ལ་གཉིས་ཏེ། དབྱེ་བ་མདོར་བསྟན་པ་དང༌། རྒྱས་པར་བཤད་པའོ། །དེ་ལ་གསུམ་སྟེ། བྱེད་པའི་ཚིག་དང་ ༑ ལས་འཛིན་དང༌། བ་གཉིས་པ་རྒྱས་པར་བཤད་པའོ། །དང་པོ་ལ་གཉིས་ཏེ ༑ བསྒྲུབ་པ་ལ་རྣམ་པར་དབྱེ་བ་བདུན་དུ་འགྱུར་བ་དང༌། དགག་པ་ལ་མེད་དགག་མ་ཡིན་དགག་གཉིས་སུ་དབྱེ་བའི་ཚུལ་ལོ། །གཉིས་པ་སོ་སོར་འབྱེད་པའི་ཚིག་གི་ཕྲད་ལ་གཉིས་ཏེ། མཚན་ཉིད་དང༌།

དབྱེ་བའོ། །དེ་ལ་གཉིས་ཏེ། ཕྲད་རྐྱང་པའི་དབྱེ་བ་དང༌། ཚོགས་པའི་སྦྱོར་བའོ། །དང་པོ་ཕྲད་རྐྱང་པའི་དབྱེ་བ་ནི། གཞུང་ཉིད་ན་གསལ་བས་འདིར་མ་ཕྱེའོ། །གཉིས་པ་ཕྲད་ཚོགས་པའི་སྦྱོར་བ་ལ་གཉིས་ཏེ། ཕྲད་འདུས་པའི་ཚུལ་མདོར་བསྟན་པ་དང༌། སྦྱོར་བའི་ཚུལ་རྒྱས་པར་བཤད་པའོ། །དེ་ལ་བཞི་སྟེ། ཕྲད་གཅིག་ཏུ་འདུ་བའི་སྦྱོར་བ་དང་ ༑ འདུས་པའི་ཕྲད་དངོས་དང༌། གཅིག་ཏུ་འདུ་བའི་ཚུལ་དང༌། དེའི་འཐད་པའོ ༑ ༑ དང་པོ་ལ་གསུམ་སྟེ། སྦྱོར་བ་དཔེར་བརྗོད་པ་དང༌། ནུས་པ་སོ་སོར་བཤད་པ་དང༌། སྔ་ཕྱི་ཇི་ལྟར་བསྡུ་བའི་ཚུལ་ལོ། །སྤྱི་དོན་གསུམ་པ་རྩོམ་པ་མཐར་ཕྱིན་པའི་བྱ་བ་ལ་གཉིས་ཏེ། བསྟན་བཅོས་ཀྱི་ཆེ་བ་བརྗོད་པ་དང༌། བརྩམས་པ་ལས་བྱུང་བའི་དགེ་བ་བསྔོ་བའོ། །དང་པོ་ལ་གསུམ་སྟེ། ཆེ་བ་དཔེས་བསྟན་པ་དང༌། དོན་ལ་སྦྱར་བ་དང༌། འཇུག་པར་གདམས་པའོ།། །།སྨྲ་མཆོག་སྨྲ་བའི་རྗེས་འབྲངས་སྨྲ་བའི་སྒོ །གང་ཞིག་སྨྲ་དེས་སྨྲ་ངན་སྨྲ་འཇོམས་པ། །སྨྲ་སྒོའི་དོན་བསྡུས་སྨྲ་མཁས་ས་སྐྱ་པ། །སྨྲ་འདོད་སློབ་མའི་དོན་དུ་སྨྲས་པ་ཡིན། །ཞེས་བྱ་བ་ནི་བསྡུས་པའི་ཚིགས་སུ་བཅད་པའོ། །སྨྲ་སྒོའི་གནད་ཀྱི་གནས་བསྡུས་པ། འཁོན་ས་སྐྱ་པ་ཀུན་དགའ་རྒྱལ་མཚན་དཔལ་བཟང་པོས་གསོལ་བ་འདེབས་པའི་ངོར་སྦྱར་བའོ། །རྫོགས་སོ།། །།༄༅། །བྱིས་པ་བདེ་བླག་ཏུ་འཇུག་པའི་རྣམ་བཤད་ བཞུགས། ། ༄༅། །ཨོཾ་སྭསྟི་སིངྔྷཾ། འཇམ་པའི་དབྱངས་ལ་ཕྱག་འཚལ་ལོ། །བྱིས་པ་བདེ་བླག་ཏུ་འཇུག་པའི་རྣམ་པར་བཤད་པ་བྱིས་པ་ལ་ཕན་པ་ཞེས་བྱ་བ། བློ་གསལ་དཀྱིལ་འཁོར་སྤྲོས་པའི་འོད་ཟེར་ཅན། །ཕས་རྒོལ་ཟླ་བའི་གཟི་བརྗིད་འཇོམས་བྱཻད་ཅིང༌། །སློབ་མ་པདྨའི་ཕྲེང་བ་རྒྱས་མཛད་པ། །སྒྲིབ་པའི་སྤྲིན་བྲལ་བསོད་ནམས་རྩེ་མོ་རྒྱལ། །གང་གི་གསུང་ལ་མཐའ་བཞིའི་སྤྲོས་པ་ཡིས། །རྣམ་པ་ཀུན་ཏུ་བརྫི་བར་མི་ནུས་པ། །དེ་ཡི་ཞབས་རྡུལ་དྲི་མེད་དམ་པ་ལ། །ཀུན་དགའ་རྒྱལ་མཚན་དང་བས་ཕྱག་བགྱིད་དོ། །བཅུ་ཕྲག་ཕྱེད་ཀྱི་རིག་པའི་གནས་རྣམས་ལ།

ཁྱོད་ཀྱི་མཁྱེན་པ་པད་ལྟར་རྒྱས་གྱུར་པ། །དེ་ཡི་གསུང་ལ་བློ་གསལ་གཞན་དག་གིས། །དཔང་དུ་མཛད་པ་དེ་ཡི་གསུང་རབ་དབྱེ། །འདིར་བཤད་པ་ལ་འཇུག་པ་དག་གིས། གང་ཞིག་གང་གིས་ཇི་ལྟར་མཛད་པའི་ལས། བྱེད་པ་པོ། བྱ་བ་གསུམ་བརྟག་པར་བྱ་བ་ལས། མཛད་པའི་ལས་ནི་སྒྲའི་བསྟན་བཅོས་ཏེ། དེའང་ཡི་གེའི་འཇུག་ཚུལ་བྱེ་བྲག་ཏུ་སྟོན་པ། བློ་གསལ་བའི་བྱིས་པ་རྣམས་བདེ་བླག་ཏུ་མཁས་པའི་གྲོང་ཁྱེར་དུ་འཇུག་པར་བྱེད་པའི་ཚིག་ལེའུར་བཅད་པ་འདིའོ ༑༑ གང་གིས་མཛད་པའི་བྱེད་པོ་ནི། བདག་ཉིད་ཆེན་པོ་བསོད་ནམས་རྩེ་མོའི་ཞལ་སྔ་ནས་ཀྱིས་ཏེ། དེའང་བྱང་ཆུབ་སེམས་དཔའ་གཞོན་ནུའི་ས་པ་སྟེ། དེའི་རྣམ་པར་ཐར་པ་འདི་ལྟར་ཐོས་ཏེ། སྐུ་བལྟམས་པ་ཙམ་ནས་ཕ་རོལ་ཏུ་ཕྱིན་པ་དྲུག་གིས་གོམས་པ་ཕུལ་དུ་བྱུང་བའི་བློ་གྲོས་དང་ལྡན་པ་ཞིག་སྟེ། ཆེར་བསྲིངས་ནས་ཤེས་བྱ་རིག་པའི་གནས་ལྔའི་ཕ་རོལ་ཏུ་ཕྱིན་པར་མཛད་ནས། ཚུལ་ཁྲིམས་ཀྱི་ཕུང་པོ་བུ་གཅིག་པ་ལྟར་ཉེ་བར་བསྲུང་བ་སྟེ། འོས་སུ་གྱུར་པའི་གདུལ་བྱ་རྣམས་ཀྱི་དོན་མཛད་ནས། བདེ་བ་ཅན་གྱི་འཇིག་རྟེན་གྱི་ཁམས་སུ་མངོན་སུམ་དུ་གཤེགས་པར་གྱུར་ཏོ་ཞེས་བྱ་བ་ནི་གཏམ་རྒྱུད་དོ། །ཇི་ལྟར་མཛད་པའི་བྱ་བ་ནི། འཇིག་རྟེན་ན་དམ་པ་རྣམས་ཀྱིས་བསྟན་བཅོས་མཛད་པའི་ཚུལ་གཉིས་ཏེ། ཕན་པ་གཙོར་མཛད་པ་དང༌། སྡེབ་སྦྱོར་ལྷུར་མཛད་པའོ། །དེའང་བདག་ཉིད་ཆེན་པོ་འདིས་ནི། སྡེབ་སྦྱོར་ལྷུར་མ་མཛད་ཀྱི་ཕན་པ་ཉིད་གཙོར་མཛད་པ་སྟེ། བྱིས་པ་རྣམས་བདེ་བླག་ཏུ་འཇུག་པའི་ཕྱིར་རོ། །ད་ནི་གཞུང་གི་དོན་ལ་འཇུག་པ་ནི། བསྡུས་པའི་དོན་དང༌། ཚིག་གི་དོན་གཉིས་ཀྱིས་ཁོང་དུ་ཆུད་པར་བྱ་བ་ལས། བསྡུས་པའི་དོན་ལ་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན་དང་ ༑ བརྩམ་པར་བྱ་བ་གཞུང་གི་དོན་དང༌། རྩོམ་པ་མཐར་ཕྱིན་པ་མཇུག་གི་དོན་ཏོ། །བར་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དེ་ལ་གཉིས་ཏེ། བསྟན་བཅོས་ལ་ཡོད་པའི་དགོས་འབྲེལ་དང༌།

དགོས་འབྲེལ་ཅན་གྱི་བསྟན་བཅོས་སོ། །དེ་ལ་ལེའུ་གསུམ་སྟེ། ཐུན་མོང་ལ་དགོས་པའི་ཡི་གེའི་སྦྱོར་བ་དང༌། བོད་ལ་མཁོ་བ་སྒྲའི་འབྱིན་ཐབས་དང༌། རྒྱ་གར་ལ་མཁོ་བའི་སྒྲའི་བཀླག་ཐབས་སོ། །དེ་དག་གི་རྒྱས་པར་དབྱེ་བ་གཞུང་ཉིད་དུ་རྟོགས་པར་འགྱུར་རོ ༑ ༑ བསྡུས་པའི་དོན་ཏོ། །ཚིག་གི་དོན་ལ་འཇུག་པ་ནི། འགྲོ་བའི་གཉེན་གཅིག་ཅེས་པའི་ཚིགས་སུ་བཅད་པ་གཅིག་སྟེ། དེའང་ཚིག་སྔ་མ་ཕྱེད་ཀྱིས་ནི་ཡི་དམ་གྱི་ལྷ་ལ་ཕྱག་འཚལ་ཞིང་གསོལ་བ་གདབ་པ་ཡིན་ལ། ཕྱེད་ཕྱི་མས་གཞུང་གི་ཆ་བཤད་པར་དམ་བཅའ་ཞིང༌། སྲུང་བ་བསྒོམ་ ( ¡¶ ཞ ¡· བསྒོ་ ) པ་ཡིན་ནོ། ། བརྩམ་པར་བྱ་བ་གཞུང་གི་དོན་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས་ཏེ། རྒྱ་གར་གྱི་དབྱངས་གསལ་བྱེད་དང༌། བོད་ཀྱི་ལུས་དང་ཡན་ལག་གོ །དང་པོ་ལ་གཉིས་ཏེ། སྤྱིའི་དོན་དང༌། ཡན་ལག་གི་དོན་ཏོ། །དང་པོ་ལ་གཉིས་ཏེ། སྤྱིར་བརྗོད་པའི་དབྱེ་བ་དང༌། བྱེ་བྲག་གི་ངོ་བོ་ངེས་པར་བྱའོ། །དང་པོ་ལ་གསུམ་སྟེ། །ཡི་གེའི་ཚོགས་དང༌། མིང་གི་ཚོགས་དང་ ༑ ཚིག་གི་ཚོགས་སོ། །དང་པོ་ནི་དོན་མི་སྟོན་པའི་སྒྲ་སྤྱི་གསལ་བ་ཡིན་ལ། གཉིས་པ་ནི་དོན་གྱི་ངོ་བོ་སྟོན་པའི་སྒྲ་སྤྱི་ཡིན་ཞིང༌། གསུམ་པ་ནི་དོན་གྱི་ཁྱད་པར་སྟོན་པའི་སྒྲ་སྤྱིའོ། །དེ་དག་ལ་དཔེར་བརྗོད་ན་དང་པོ་ནི། ཀ་ལ་སོགས་པ་ཡིན་ལ། གཉིས་པ་ནི་བུམ་པ་ལ་སོགས་པ་ཡིན་ཞིང༌། གསུམ་པ་ནི་བུམ་པ་ཟླུམ་པོ་ལ་སོགས་པ་སྟེ། འདི་དག་གི་དབྱེ་བ་རྒྱས་པ་ནི། ཁོ་བོས་བྱས་པའི་ཤེས་རབ་འཕྲོ་བ་ལ་སོགས་པ་ལས་ཤེས་པར་བྱ་བ་ལས་འདིར་མ་བྲིས་སོ། །གཉིས་པ་བྱེ་བྲག་གི་ངོ་བོ་ངེས་པར་བྱ་བ་ནི། སྐབས་སུ་བབ་པའི་ཡི་གེའི་ཚོགས་ཡིན་ལ། འདིའི་རྣམ་པར་བཤད་པ་ལ་གཉིས་ཏེ། མཚན་ཉིད་བཤད་པ་དང༌། མཚན་གཞི་དབྱེ་བའོ། །དང་པོ་ལ་གསུམ། གཞན་ལུགས་དགག་པ་དང༌། རང་ལུགས་བཞག་པ་དང༌། རྩོད་པ་སྤོང་བའོ། །དང་པོ་ནི་ཁ་ཅིག་ཀ་ལ་སོགས་པའི་གཟུགས་སུ་གྲུབ་ཅེས་འདོད་ལ།

ལ་ལ་ཀ་ལ་སོགས་པའི་སྒྲ་རང་མཚན་ནོ་ཞེས་ཟེར་རོ། །དེ་ནི་མ་ཡིན་ཏེ། གཅིག་ནི་གཟུགས་ཡིན་ལ། གཅིག་ནི་སྒྲ་ཡིན་པས་ཡི་གེར་མི་རུང་ངོ་ ༑ ༑ གཉིས་པ་རང་གི་ལུགས་ནི། དོན་མི་སྟོན་པའི་སྒྲ་སྤྱི་གསལ་བར་སྣང་བ་ཞེས་བྱ་བ་ཡིན་ནོ། །གསུམ་པ་དེ་ལ་རྩོད་པ་སྤང་བ་ནི། ཁ་ཅིག་ནི། དེ་ལྟ་ནའང༌། སྒྲ་སྤྱིའམ་དོན་སྤྱི་གང་རུང་ཞིག་ཏུ་འགྱུར་རོ་ཞེ་ན། མི་འགྱུར་ཏེ། སྒྲ་སྣང་ཞེས་པ་དོན་སྤྱི་མ་ཡིན་པར་སྟོན་པ་ལ་གསལ་བར་སྣང་ཞེས་པས་མི་གསལ་བའི་སྒྲ་སྤྱི་ཙམ་སེལ། དོན་མི་སྟོན་པའི་སྒྲ་སྤྱི་ཞེས་བརྗོད་པས་མིང་དང་ཚིག་གི་རྗེས་སུ་སྐྱེས་པའི་སྒྲ་སྤྱི་གཅོད་པ་ཡིན་ནོ། །གཉིས་པ་མཚན་གཞི་དབྱེ་བ་ལ་བཞི་སྟེ། དབྱེ་བའི་གཞི་དང༌། དབྱེ་བའི་དོན་དང༌། གྲངས་ངེས་པ་དང༌། སྒྲའི་དོན་ནོ། །དང་པོ་ནི་དོན་མི་སྟོན་པའི་སྒྲ་སྤྱི་སྣང་བའི་ཆོས་ཞེས་བྱ་བ་ཉིད་དབྱེ་གཞིར་རུང་ངོ༌། །དབྱེ་བའི་དོན་ལ་གཉིས་ཏེ། རིགས་ཀྱི་དབྱེ་བ་དང༌། གསལ་བའི་དབྱེ་བའོ། །དང་པོ་ནི་དབྱེ་སྒོ་ཐ་དད་པ་ནས་དབྱེ་བའི་ཚུལ་ཐ་དད་པ་དུ་མ་རུང་མོད་ཀྱང༌། འདིར་གཙོ་བོ་གཉིས་ཏེ། དབྱངས་ཀྱི་ཡི་གེ་དང༌། གསལ་བྱེད་ཀྱི་ཡི་གེའོ། །དབྱངས་ཀྱི་ཡི་གེ་ནི། བརྗོད་པ་མི་གསལ་ཞིང་གསལ་བྱེད་ཀྱི་སྲོག་ཏུ་གྱུར་པའོ། །གསལ་བྱེད་ནི་བརྗོད་པ་གསལ་ཞིང༌། དྲག་པོའི་ངོ་བོར་གྱུར་པའོ། །གཉིས་པ་གསལ་བར་དབྱེ་བ་ནི། དབྱངས་ཡིག་བཅུ་དྲུག་གོ་ཞེས་གཞུང་འདི་ལས་འབྱུང་མོད་ཀྱང༌། ཨཾ་དང་ཨཿགཉིས་ནི་ང་དང་ཚེག་དྲག་ཡོད་པས་གསལ་བྱེད་ཀྱི་བརྗོད་པར་འགྱུར་བས

༑ དབྱངས་དངོས་སུ་བཅུ་བཞི་ཡིན་ཏེ། དེ་སྐད་དུ་ཡང་ཀ་ལཱ་པ་ལས། དེ་ལ་བཅུ་བཞི་ནི་དབྱངས་སོ་ཞེས་འབྱུང་བས་གསལ་ལོ། །གསལ་བྱེད་ནི། གསལ་བྱེད་སུམ་ཅུ་སོ་བཞི་ཞེས་འབྱུང་མོད་ཀྱང༌། ཀ་ལ་སོགས་པའི་སྡེ་ཚན་ལྔ་ལ་སྡེ་ཚན་རེ་རེ་ལ། ཡི་གེ་ལྔ་ལྔ་ཡོད་པས་ཉི་ཤུ་རྩ་ལྔར་འགྱུར་ཏེ། ཀ་ལཱ་པ་ལས་ལྔ་ལྔ་ལ་ལྔ་པའི་སྡེ་ཚན་ནོ་ཞེས་འབྱུང་བས་སོ། །དེ་དག་མཐར་གནས་བཞི་དང་དྲོ་བ་བཞི་སྟེ་བརྒྱད་བསྣན་ལ། ཀྵ་ནི་ཀ་དང་ཥ་ཡིན་པས་དེ་དག་ཉིད་དུ་འདུ་བས་ན། གསལ་བྱེད་སུམ་ཅུ་སོ་གསུམ་ཡིན་ནོ། །གསུམ་པ་གྲངས་ངེས་པ་ནི། དབྱངས་གསལ་བྱེད་གཉིས་སུ་ཇི་ལྟར་ངེས་ཤེ་ན། འདི་ལྟར་ང་རོ་ཙམ་གཞིར་བྱས་པ་ན། གསལ་བའམ་མི་གསལ་བའམ། དྲག་པ་དང་ཞན་པ་གཉིས་སུ་ངེས་པས་ན་དབྱངས་དང་གསལ་བྱེད་གཉིས་སུ་ངེས་པ་ཡིན་ནོ། །བཞི་པ་སྒྲའི་དོན་ནི། ཡི་གེ་ཞེས་བྱ་བ་ལ་གསུམ་སྟེ། རྣམ་གྲངས་མེད་པ་དང༌། དོན་བརྗོད་པའི་གཞི་དང༌། མིང་ཚིག་གསལ་བར་བྱེད་པའི་ཕྱིར་ཡི་གེ་ཞེས་བྱ་ལ། དེ་དུ་མ་འདུས་པ་ལ་ཚོགས་ཞེས་བྱའོ། །སྤྱིའི་དོན་ནོ།། །།ཡན་ལག་གི་དོན་ནི། ཨཱ་ལི་ཀཱ་ལི་སྟེ། སློབ་དཔོན་གྱི་ངག་ལས་སྦྱང་བ་མ་གཏོགས་པར་རེ་ཞིག་མི་ཤེས་པར་ཟད་དོ། །གཉིས་པ་བོད་ཀྱི་ལུས་དང་ཡན་ལག་ལ་གཉིས་ཏེ། སྤྱིའི་དོན་དང་ཡན་ལག་གི་དོན་ཏོ། །དང་པོ་ནི་སྔར་གྱི་མིང་དང་མཚན་ཉིད་དབྱེ་བ་ལ་སོགས་པ་ཁྱད་པར་རགས་པ་མེད་དོ། །གཉིས་པ་ཡན་ལག་གི་དོན་ནི། ལུས་ཀྱི་ཡི་གེ་ནི་གོ་བར་ཟད་ལ། ཡན་ལག་གི་ཡི་གེ་རྣམས་ལ་ཚིག་གི་བར་དུ་འཇུག་པ་སྲོག་གི་ཡི་གེའོ། །དང་ཀྱོག་ནི་ཐོག་མར་འཇུག་པ་རྐྱེན་གྱི་ཡི་གེའོ། །ཤད་ནི་ཐ་མར་འཇུག་པ་རྐྱེན་གྱི་ཡི་གེའོ། །གུ་གུ་དང་ཞབས་ཀྱུ་དང་འགྲེང་བུ་དང་ན་རོ་ནི་ལུས་ལ་འཇུག་པ་ཡན་ལག་གི་ཡི་གེའོ། །དེ་སྐད་དུ། ཐོག་མར་བར་དང་མཐར་དགེ་བ། །འདས་པའི་སངས་རྒྱས་རྣམས་ཀྱིས་གསུངས། ། ཞེས་གསུངས་པས་སོ། མདོར་བསྟན་པའི་རྣམ་པར་བཞག་པ་བསྟན་ཟིན་ཏོ།།

།།ད་ནི་རྒྱས་པར་བཤད་པ་ལ་གཉིས་ཏེ། བསྟན་བཅོས་ལ་ཡོད་པའི་དགོས་འབྲེལ་དང༌། དགོས་འབྲེལ་ཅན་གྱི་བསྟན་བཅོས་སོ། །དང་པོ་ལ་དགོས་འབྲེལ་ཐོག་མར་སྟོན་པའི་འཐད་པ་དང༌། འཐད་པ་ཅན་གྱི་དགོས་འབྲེལ་བཤད་པ་གཉིས་ལས། དང་པོ་ནི། ཁ་ཅིག་ན་རེ། མཁས་པ་རྣམས་ནི་ཐོག་མར་དགོས་འབྲེལ་སྟོན་པ་ཡིན་ན། འདིར་མི་སྟོན་པ་ཅི་ཞེ་ན། འདི་ནི་དངོས་སུ་ལོག་རྟོག་བཟློག་ནས་བརྒྱུད་ནས་འཇུག་པར་འགྱུར་བ་ཡིན་ལ། ལོག་རྟོག་ནི་ཁྱད་པར་གྱི་གཞི་དབྱངས་གསལ་བྱེད་ལ་མི་འཇུག་གི དེའི་ཁྱད་པར་གྱི་ཆོས་འབྱུང་བ་ལ་སོགས་པ་ལ་འཇུག་པ་དེ་དག་དགག་པས་དེའི་ཐོག་མར་བསྟན་ཏོ། །གཉིས་པ་འཐད་པ་ཅན་གྱི་དགོས་འབྲེལ་བཤད་པ་ནི། གང་གིས་ཡི་གེའི་བྱེ་བྲག་དང་ཞེས་བྱ་བ་ལ་སོགས་པ་ཤློ་ཀ་གཉིས་ཏེ། དེ་ལའང་གསུམ་སྟེ། དགོས་པ་དང༌། བསྡུ་བ་དང༌། ཚིག་གི་དོན་ཏོ། །དང་པོ་ལ་གཉིས་ལས། སྒྲ་སྦྱར་བའི་དགོས་པ་ནི ༑ དོན་རྟོགས་པར་བྱ་བ་ཉིད་ཡིན་ལ། དོན་རྟོགས་པའི་དགོས་པ་ནི་གཞུང་གི་མཛེས་པ་བསྐྱེད་པའམ། དོན་གྱི་ལོག་རྟོག་བཀག་ཀྱང་རུང་སྟེ། བརྒྱུད་ནས་འཇུག་པར་འགྱུར་བ་ཡིན་ནོ། །བསྡུས་པའི་དོན་ལ་བཞི་ལས། བརྗོད་བྱ་ནི་ཡི་གེའི་མཚན་ཉིད་དོ། །དགོས་པ་ནི་དོན་ལེགས་པར་རྟོགས་པའོ། །དགོས་པའི་དགོས་པ་ནི་ཡི་གེའི་དོན་རྟོགས་པས་རྗོད་བྱེད་དག་པར་འགྱུར་ལ། དེ་ལ་རྩོམ་པ་དང་བཤད་པ་སྟེ། མཁས་པ་རྣམས་འཇུག་པའི་སྒོ་གསུམ་དྲི་མ་མེད་པར་འགྱུར་ཞིང༌། དེ་ལའང་འབྲས་བུ་གྱ་ནོམ་པ་ཉིད་མངོན་དུ་འཐོབ་པར་འགྱུར་བས་སོ། །འབྲེལ་བའི་དགོས་ ¡Ã པའི་དགོས་ ( ¡¶ ཞ ¡· - པའི་དགོས་ ) པ་ལ། དགོས་པ་སྔོན་དུ་འགྲོ་བ་དེ་ལ་བརྗོད་བྱ་སྔོན་དུ་འགྲོ་ཞིང་བརྗོད་པ་ལ། དངོས་ཀྱི་རྗོད་བྱེད་སྔོན་དུ་འགྲོ་དགོས་ལ། དེའི་གྲོགས་ཞེན་པའི་རྗོད་བྱེད་བསྟན་བཅོས་འདི་ལ་རག་ལས་པས་རྒྱུ་དང་འབྲས་བུར་འབྲེལ་ལོ། །ཚིག་གི་དོན་ལ་ཤླཽ་ཀ་གཉིས་ལས་དང་པོ་ནི་དགག་པའི་སྒོ་ནས་སྟོན་ ¡Ã ལ། གཉིས་པ་སྒྲུབ་པའི་སྒོ་ནས་སྟོན་

( ¡¶ ཞ ¡· - ལ། གཉིས་་་་་་་ནས་སྟོན་ ) ཏོ། །དེ་ལ་དང་པོ་ནི་གང་གིས་ཡི་གེའི་བྱེ་བྲག་དང༌།དབྱེ་བ་དང༌། བསྡུ་བ་དང༌། འབྱུང་གནས་མི་ཤེས་པ་དེ་དག་སྒྲ་བརྗོད་པ་མཁས་པ་མ་ཡིན་ནོ་ཞེས་སྦྱར་རོ། །དེ་ཅིའི་ཕྱིར་ཞེ་ན། དོན་འཁྲུལ་བའི་ཕྱིར་ཏེ། རྒྱལ་པོའི་ཀློག་མཁན་ལ་སོགས་པ་བཞིན་ནོ་ཞེས་དགོངས་སོ། །གཉིས་པ་ནི་སྒྲ་མ་ཕྱིན་པས་དོན་འཁྲུལ་བར་འགྱུར་བ་སྟཻ། དེ་བས་ན་མི་མཁས་པ་དེ་དག་ལ་སྙིང་བརྩེ་བས་བསྟན་བཅོས་འདི་བཤད་པར་བྱ་ཞེས་བྱ་བ་ནི་ཁྱད་པར་གྱི་གཞིའོ། །གང་བཤད་པར་བྱ་ཞེ་ན། ཡི་གེའི་བྱེ་བྲག་དང༌། དབྱེ་བསྡུ་དང༌། སྒྲའི་འབྱིན་ཐབས་སོ། །དེ་བཤད་ནས་ཅི་བྱེད་ཅེ་ན། བརྗོད་པ་ལ་མཁས་པར་བྱ་བའི་ཕྱིར་རོ ༑ ༑ ¡Ã བརྗོད་པ་ལ་མཁས་པ་དེ་བཤད་པས་ཅི་བྱེད་ཅེ་ན། དེས་བསྟན་པའི་དོན་ལ་མཁས་པའི་ཕྱིར་རོ། ། ( ¡¶ ཞ ¡· - བརྗོད་པ་་་་་་་ཕྱིར་རོ། ། ) དོན་ལ་མཁས་པ་དེ་ཡི་གེ་ལས་ཅང་འབྱུང་ངམ་ཞེ་ན། འདི་བཤད་ཅེས་པས་འབྲེལ་བ་དོན་གྱིས་སྟོན་ཏེ་སྔར་བཤད་པ་བཞིན་ནོ། །ཚིག་གི་འབྲེལ་བ་གཞུང་དུ་མ་བཀོད་པ་ནི། མཁས་པ་རྣམས་ཀྱི་ཆོས་ཉིད་དེ། འབྲེལ་བ་སྟོན་པར་བྱེད་པའི་སྒྲ། །དངོས་སུ་ཡོད་པ་མ་ཡིན་མོད། །འོན་ཀྱང་དེ་དོན་རྣམ་འབྱེད་ལས། །དོན་གྱིས་རྟོགས་པར་འགྱུར་བ་ཡིན། །ཞེས་གསུངས་པ་བཞིན་ནོ། །དགོས་འབྲེལ་བསྟན་ཟིན་ཏོ ༑༑ ༑༑ གཉིས་པ་དགོས་འབྲེལ་ཅན་གྱི་བསྟན་བཅོས་ལ་ལེའུ་གསུམ་ལས། དང་པོ་ཐུན་མོང་ལ་དགོས་པ་ཡི་གེའི་སྦྱོར་བ་འཆད་དོ། །དེ་ལ་གཉིས་ཏེ། ཡི་གེ་དབྱེ་བསྡུ་བསྟན་པ་དང༌། བྱེ་བྲག་བསྟན་པའོ། །དང་པོ་ལའང་མདོར་བསྟན་པ་དང༌། རྒྱས་པར་བཤད་པ་གཉིས་སོ། །དེ་ལ་དང་པོ་ནི། རྒྱ་སྐད་དབྱངས་དང་གསལ་བྱེད་ཀྱི། །ཞེས་བྱ་བ་ལ་སོགས་པ་སྟེ། འདི་ལའང་གཉིས། སྤྱི་དོན་དང་ཡན་ལག་གི་དོན་ནོ། །དང་པོ་ལ་གཉིས་ཏེ། ངེས་པར་ཕྱེ་བའི་དབྱེ་བསྡུ་དང༌། སྐབས་སུ་བབ་པའི་དབྱེ་བསྡུའོ། །དང་པོ་ནི། དབྱངས་དང་གསལ་བྱེད་གཉིས་ལས་དེ་གཉིས་ཀའི་རྩ་བ་ཨའོ།

།དེ་ལས་དབྱངས་རྣམས་འབྱུང་བས་ན། ཨི་ཨུ་གཉིས་འབྱུང་བས་གསུམ་མོ། །དེ་དག་སྦྱར་བ་ལས། ཨེ་ཨོ་རྀ་ལྀ་བཞི་འབྱུང་བས་བདུན་ནོ ༑ ༑ དེ་ལས་གསལ་བྱེད་རྣམས་འབྱུང་བས་ན། དེ་ཡང་ཨ་ལས་ཀ་ཙ་ཊ་ཏ་པ་ཧ་དྲུག་འབྱུང་བས་བདུན་ནོ། །དེ་ལྟར་ཡི་གེའི་རྩ་བ་ཕྱི་མོ་བཅུ་གསུམ་མོ། །རྩ་བ་དེ་དག་ལས་དབྱངས་བཅུ་དྲུག་དང༌། གསལ་བྱེད་ཀྱི་གཙོ་བོ་བཅོ་བརྒྱད་འབྱུང་བའི་ཚུལ་ནི། དབྱངས་འདུན་པོ་ལ་རིང་བ་དང་ཐུང་བ་གཉིས་སུ་ཕྱེ་བས་བཅུ་བཞི། སྣ་ལྡན་དང༌། རྣམ་པར་བཅད་པ་གཉིས་ ( ¡¶ ཞ ¡· + པོ་ ) དེ་དག་ལས་ ¡Ã འགྲུབ་པས་ ( ¡¶ ཞ ¡· - འགྲུབ་པས་ ) བཅུ་དྲུག་གོ །གསལ་བྱེད་རྣམས་ནི་རྩ་བ་དྲུག་གི་སྟེང་དུ་ཨི་དང་ཨ་ལས་ཡའོ། །ཨུ་དང་ཨ་ལས་ཝའོ། །ར་དང་ལ་གཉིས་ནི་ཨ་བསྒྲིམས་པ་དང་ཀློད་པ་ལས་འབྱུང་ངོ༌། །ཤ་ཥ་ས་གསུམ་ནི་ཨ་དང་ཚེག་དྲག་བྱེ་བྲག་སྟེ་གཉིས་དང་མཐུན་ནོ། །ང་ཉ་ཎ་ན་མ་ལྔ་ནི། ཨ་ཉིད་དང་སྣ་དང་ལྷན་ཅིག་པའི་བྱེ་བྲག་སྟེ་ཨཾ་དང་མཐུན་ནོ། །དེ་ལྟར་ན་ཡི་གེའི་གཙོ་བོ་ཡན་ལག་ཉི་ཤུ་རྩ་ལྔའོ། ། ཡན་ལག་དེ་དག་ལ་གསལ་བྱེད་ཀྱི་ཉིང་ལག་སུམ་ཅུ་རྩ་བཞི་འབྱུང་བའི་ཚུལ་ནི། ཁ་ལ་སོགས་པ་གཉིས་པ་རྣམས་ནི་ཀ་ལ་སོགས་པ་དང་པོ་རྣམས་དང་ཁོང་ནས་འབྱུང་བའི་སྒྲ་སྦྱར་བའོ། །ག་ལ་སོགས་པ་གསུམ་པ་རྣམས་ནི་ཀ་ལ་སོགས་པ་དང་པོ་རྣམས་དང་ཨའི་སྒྲ་སྦྱར་བའོ། །གྷ་ལ་སོགས་པ་བཞི་པ་རྣམས་ནི་ག་ལ་སོགས་པ་གསུམ་པ་རྣམས་དང་ཧའི་སྒྲ་སྦྱར་བའོ། །དེ་དག་ཕན་ཚུན་སྦྱར་བ་ལས་ལོ་འདབ་དང་འདྲ་བའི་ཡི་གེ་དུ་མར་འགྱུར་བ་ཡིན་ནོ། །འདིར་ཚིགས་སུ་བཅད་པ་ནི། ཡི་གེའི་ངོ་བོ་བསྡུ་བ་དང༌། །རྣམ་གྲངས་རྗེས་སུ་དབྱེ་བ་དང༌། །སྦྱར་བའི་ཆ་ལས་འབྱུང་བའི་ཚུལ། །མདོ་ཙམ་རྗེས་སུ་བསྟན་པ་ཡིན། །ཞེས་བྱ་བར་རྟོགས་པར་བྱའོ། །གཉིས་པ་སྐབས་སུ་བབ་པའི་དབྱེ་བསྡུ་ནི་གཞུང་ཉིད་ན་གསལ་ལོ།། ད་ནི་ཡན་ལག་གི་དོན་ལ་འཇུག་པར་བྱ་སྟེ། རྒྱ་སྐད་དབྱངས་དང་གསལ་བྱེད་ཀྱི ༑༑ ཡི་གེ་ལྔ་བཅུ་ཐམ་པར་འདུས།

།ཞེས་བྱ་བ་ནི། རྒྱ་གར་གྱི་སྐད་ལ་དགོས་པའི་ཡི་གེ་ལྔ་བཅུར་འདུའོ་ཞེས་བྱ་བའི་དོན་ཏོ། །བོད་ཀྱི་ཡི་གེ་སུམ་ཅུ་བདུན། ། སྒྲ་ཡི་ ( ¡¶ ཞ ¡· ཡིག་ ) ཕ་མ་སུམ་ཅུར་འདུས། །ཞེས་བྱ་བའང་བོད་སྐད་ལ་དགོས་པའི་ཡི་གེ་དེ་དག་ཏུ་འདུས་བྱ་བ་མ་ཡིན་གྱི། གཞན་དུ་ན་བོད་ཀྱི་ཡི་གེ་ལ་ཊ་ཋ་ལ་སོགས་པ་གཞན་ཡང་ཡོད་དོ། །འོ་ན་སྲོག་རྐྱེན་ཡན་ལག་གི་ཡི་གེ་བདུན། གང་དུ་བསྡུ་ཞེ་ན། དེ་དག་ཨའི་ཁོངས་སུ་བསྡུའོ། །ལྷག་མ་རྐང་པ་དྲུག་གིས་ཕ་མ་དང་ལུས་དང་ཡན་ལག་གི་ངེས་ཚིག་སྟོན་ཏེ་ཤེས་པར་སླའོ། །དེ་ཉིད་རྒྱས་པར་བཤད་པ་ནི། དེ་ལ་ཐོག་མ་ཨ་བཤད་པའི་འཐད་པ་བསྟན་ནས། འཐད་ལྡན་གྱི་ཨ་ཉིད་འཆད་པ་ནི། དེ་ལ་ཨའི་དབྱེ་བ་བརྒྱད་ལས། དང་པོ་ནི་ཚེག་ཉིད་སྲོག་གི་ཨ་དེའི་ངོ་བོ་ཡིན་ནོ། །དེ་ལའང་ཡི་གེ་མེད་པ་དང༌། ཡི་གེ་དུ་མ་ཡོད་པའི་འཐད་པ་ནི། རང་ཉིད་ཅེས་པ་དང༌། ཡི་གེ་ཞེས་པ་རྐང་པ་གཉིས་ཀྱིས་བསྟན་ཏོ། །ཚེག་དེ་ཉིད་རྒྱ་གར་གྱི་དོན་གྱིས་སྟོན་ལ་བོད་ཀྱི་ཡི་གེའི་བར་དུ་གསལ་བར་བྱས་སོ། ། འོ་ན་དང་པོར་འཇུག་པའི་དང་ཀྱོག་དང་ཐ་མར་འཇུག་པའི་ཤད་གཉིས་ཇི་ལྟ་བུ་ཞེ་ན། རང་དང་ ( ¡¶ ཞ ¡· - དང་ ) བརྗོད་དུ་མེད་ཅིང༌། བརྗོད་བྱེད་ལ་འཇུག་པའི་ལྡོག་པ་ནས་ཚེག་དང་འདྲ་མོད་ཀྱི། འོན་ཀྱང་དང་ཀྱོག་ནི་གླང་པོའི་སྣ་ལྟ་བུའི་ཨ་ཡིན་ལ ༑ ཤད་ནི་རྣམ་པར་གཅོད་པའི་ཨ་ཞེས་བྱའོ། །ཡོངས་སུ་གྲགས་པའི་ཨ་ནི་རང་ཉིད་ཀྱིས་བརྗོད་བྱ་རྗོད་བྱེད་དུ་རུང་བས་གཞན་གྱི་གྲོགས་མི་དགོས་པའི་ཕྱིར་སེང་གེ་ལྟ་བུའི་ཨ་སྟེ། ཇི་སྐད་དུ་ས་སྟེང་འདི་ན་སེང་གེ་དང༌། །འཁོར་ལོས་སྒྱུར་ལ་གྲོགས་མི་དགོས། །ཞེས་གསུངས་པ་ལྟ་བུའོ། །ཨི་ཨུ་ཨེ་ཨོ་ནི། ཀ་ལ་སོགས་པའི་ལུས་རྣམས་ལ་ཡན་ལག་ཏུ་འགྱུར་བའི་ཕྱིར། ཡན་ལག་གི་ཨ་ཞེས་ཐ་སྙད་དུ་བྱའོ། །ཡི་གེ་དེ་དག་གི་དཔེ་དང༌། ཨའི་གཙོ་བོ་ལྔར་འགྱུར་བའི་འཐད་པ་ནི། སེང་གེ་ཞེས་པ་དང༌། སྟོང་ཆེན་ཞེས་པས་སྟོན་ཏོ། །ད་ནི་ཕའི་ཡི་གེ་བཤད་པར་བྱའོ།

།དེ་དག་རིགས་ཀྱིས་དབྱེ་ན་ལྔ་སྟེ། རྐྱང་པ་དང་ནི་ཀ་ཁ་ལ་སོགས་པའོ། །བཏགས་པ་ནི་ཀྲ་ལ་སོགས་པའོ། །འཕུལ་བཏགས་ནི་བཀྲ་ལ་སོགས་པའོ། །དེ་ལྟར་ཕ་མའི་ཡི་གེ་ཀུན་ལ་གུག་སྐྱེད་བཞི་དང༌། མཐའ་བརྟེན་དགུ་སྦྱར་བ་སྐྱེ་བས་བུའི་ཡི་གེ་ཞེས་བྱའོ། །དེ་དག་རྒྱས་པར་བཤད་པ་ན། དེ་ལ་ཕ་མ་སུམ་ཅུ་ཉིད་ཁོ་ན་རྐྱང་པའི་ཡི་གེ་ཞེས་བྱའོ། །བཏགས་པའི་ཡི་གེ་བསྟན་པ། རྒྱ་གར་སྐད་ལ་ཡི་གེ་ཀུན་ཕལ་ཆེ་བ་གདགས་ཤིང་བརྗོད་དུ་རུང་བ་ཡིན་ཏེ་སྐད་ཀྱང་དེ་དག་ཡོད་དོ། །བོད་ལ་ཡང་དེ་བཞིན་ཡོད་དམ་ཞེ་ན། དེ་དག་ཕལ་ཆེ་བར་གདགས་ཤིང་བརྗོད་དུ་རུང་བ་སྟེ། དཔེར་ན་ཀ་ལ་ང་དང༌། ཅ་ལ་ན་ལ་སོགས་པར་གདགས་པ་དང༌། ག་ལ་ག་དང༌། ཤ་ལ་ཤ་དང༌། མ་ལ་ང་དང༌། ད་དང་ན་ལ་སོགས་པར་ཡང་བརྗོད་དུ་ཡང་རུང་མོད་ཀྱང༌། དེ་དག་ཀྱང་ཕལ་ཆེར་བོད་ཀྱི་སྨྲ་བའི་སྒྲ་དང༌། གོ་བྱེད་སྐད་ལ་ཀ་ལ་ང་དང༌། ག་ལ་ག་བཏགས་པ་ལྟ་བུ། བོད་སྐད་ལ་མི་དགོས་ཤིང་མ་ལ་ང་བཏགས་པ་ལྟ་བུ་མང་ཞེས་བྱ་བ་ལ་སོགས་པ་ལྟ་བུ་དང་འདྲ་བས་མི་དགོས་པས་དེའི་ཕྱིར། གཞུང་འདིར་བོད་སྐད་ལ་མི་དགོས་པའི་ཚུལ་གཉིས་པོ་དེ་དོར་ལ་གང་དགོས་པའི་ཚུལ་བཤད་པར་བྱའོ། །ཞེས་བྱ་བའི་དོན་ཏོ། །དེ་དག་རྒྱས་པར་བཤད་པ་ནི་ཀ་ལ་ཡ་ར་ལ་གསུམ་གདགས་ཞེས་བྱ་བ་ནི་ཚིགས་སུ་བཅད་པ་ ¡Ã ལྔ་དང་རྐང་པ་གསུམ་ ( ¡¶ ལུ ¡· ཉེར་གསུམ་ ) གྱིས་གཉིས་བརྩེགས་པའི་ཡི་གེ་སྟོན་ཏོ། །དེ་ནས་རྐང་པ་ལྔ་པ་དང་ཚིགས་བཅད་གཅིག་གིས་ཡི་གེ་གསུམ་བརྩེགས་པ་སྟོན་ཏོ། །དེ་ནས་ཚིགས་བཅད་གཉིས་ཀྱིས་བརྩེགས་པའི་གྲངས་དང༌། བརྩེགས་པ་མི་འཇུག་པའི་དམིགས་བསལ་སྟོན་ཏོ།། ད་ནི་འཕུལ་བ་བརྗོད་པར་བྱ་སྟེ་ཞེས་བྱ་བ་ནས་ཚིགས་བཅད་གཉིས་ཀྱིས་འཕུལ་བྱེད་ཀྱི་ཡི་གེ་སྤྱིར་སྟོན་ཏོ། །དེའང་འཕུལ་པའི་ཡི་གེ་དང༌། མི་འཕུལ་བ་དང། འཕུལ་བའང་ཡིན་ལ། མི་འཕུལ་བ་ཡང་ཡིན་པ་དང༌། ཕྱེད་འཕུལ་བ་ཚུལ་བཞིར་འགྱུར་རོ། །དེ་ལ་ཡི་གེ་གས་འཕུལ་བ་ཞེས་བྱ་བ་ནས་ཚིགས་བཅད་གསུམ་དང༌།

རྐང་པ་གསུམ་ ( ¡¶ ལུ ¡· གཉིས་ ) གྱིས་འཕུལ་བའི་ཚུལ་བསྟན་ནས། མཐར་ཚིགས་བཅད་གཅིག་གིས་འཕུལ་བ་ལ་བརྟེན་དགོས་པ་དང་མི་དགོས་པའི་དབྱེ་བ་དང༌། འཕུལ་བྱེད་ཀྱི་ཡི་གེའི་གྲངས་ཀྱི་དབྱེ་བ་སྟོན་ཏོ། །ད་ནི་བརྩེགས་པའི་འཕུལ་བ་བརྗོད་ཅེས་པ་ནས་བརྒྱ་རྩ་དྲུག་ཡིན་ཞེས་པའི་བར་ཚིགས་བཅད་ལྔས་ ( ¡¶ ལུ ¡· བཞིས་ ) བརྩེགས་འཕུལ་གྱི་ཡི་གེ་སྟོན་ཏོ། །དེ་ལྟར་རྐྱང་པ་དང། འཕུལ་བ་དང༌། བརྩེགས་པ་དང༌། བརྩེགས་འཕུལ་གྱི་ཡི་གེ་དེ་དག་ཐམས་ཅད་མདོར་བསྡུ་ན། ལུས་ཀྱི་ཡི་གེ་ཉིས་བརྒྱ་དང༌། བརྒྱད་ཀྱིས་ལྷག་པར་ཡང་དག་པ་ལྡན་པ་ཡིན་ནོ། །དེ་དག་ལ་ཡན་ལག་བཞི་དང༌། མཐའ་བརྟེན་དང་པོ་དང། མཐའ་བརྟེན་གཉིས་པ་འཇུག་པས་ཡི་གེ་དུ་མར་འགྱུར་བའི་ཚུལ་ནི་གཞུང་ཉིད་ན་གསལ་ལོ། །དེ་དག་ཀྱང་ཡན་ལག་ནི་ཨི་ཨུ་ཨེ་ཨོ་བཞི་ཡིན་ལ། མཐའ་བརྟེན་དང་པོ་ནི་ཤེས་ལྟ་བུའི་སའོ། །མཐའ་བརྟེན་གཉིས་པ་ནི་གྲོགས་ཞེས་པ་ལྟ་བུའི་ས་ཉིད་དོ། །འོ་ན་བསྒྲུབས་ཞེས་པ་ལྟ་བུ་ས་མཐའ་བརྟེན་གསུམ་པར་འགྱུར་རམ་ཞེ་ན། མིང་དུ་གདགས་སུ་རུང་མོད་ཀྱང༌། མཐའ་བརྟེན་གཉིས་པ་ལས་མ་འདས་ཏེ ༑ འཕུལ་བྱེད་ཀྱི་ཡི་གེ་གོང་ན་ཡོད་པའི་ཕྱིར་རོ། །ལྷག་མ་གོ་བར་སླའོ། །ཡི་གེ་འདི་དག་གི་དབྱེ་བ་རྒྱས་པར་བདག་གི་ཆོས་ཀྱི་རྗེ་གྲགས་པ་རྒྱལ་མཚན་གྱིས་མཛད་པའི་ཡི་གེའི་རྣམ་དབྱེ་ན་གསལ་བས་དེར་བལྟ་བར་བྱའོ། །འདིར་ཚིགས་སུ་བཅད་པ། ངོ་བོ་བསྒྲུབ་པ་རབ་ཏུ་དབྱེ་བའི་ཚུལ། །འཕུལ་བྱེད་མཐའ་བརྟེན་གཉིས་པ་ཅན། །སྦྱར་དང་བརྩེགས་པའི་བྱ་བ་ཇི་སྙེད་པ། །དོན་བཞི་སྟོན་པ་འདི་འདྲ་གཞན་ན་མེད། །ཅེས་བྱ་བ་ཡང་སྐབས་སུ་བབ་པའི་ཚིགས་སུ་སྤེལ་བ་ཡིན་ནོ ༑ ༑ ལེའུ་དང་པོའི་རྣམ་པར་བཤད་པའོ།། །།ད་ནི་བོད་ལ་མཁོ་བའི་སྒྲའི་འབྱིན་ཐབས་སྟོན་ཏོ། །དེའང་ཚིགས་སུ་བཅད་པ་གཅིག་གིས་དགོས་པ་སྟོན་ལ། ལྷག་མས་དགོས་ལྡན་གྱི་དོན་སྟོན་པ་ཡིན་ནོ། །དང་པོ་ནི་གང་གིས་འབྱུང་གནས་མི་ཤེས་པ། དེའི་སྟོབས་ཀྱིས་ལོག་པར་སྨྲ་བ་དུ་མ་མཐོང་སྟེ།

དཔེར་ན་ཟླ་བ་ལ་ལྡ་བ། བསྒྲུབ་པ་ལ་སྒྱུབ་པ། བཀྲ་ཤིས་ལ་ཏྲ་ཤིས་ལ་སོགས་པར་སྨྲ་བ་བཞིན་ནོ། །དེའི་ཕྱིར་དེ་དག་གིས་ཡང་དག་པར་བརྗོད་པར་ཤེས་པར་བྱ་བའི་ཕྱིར་བཤད་པར་བྱའོ་ཞེས་སྦྲཻལ་ལོ། །དོན་དངོས་ནི། ཁོག་པ་མགྲིན་པ་རྐན་དང་ལྕེ། །ཞེས་བྱ་བ་ལ་སོགས་པ་ཚིགས་བཅད་གཅིག་གིས་སྤྱིར་བསྟན་ནས། ལྷག་མ་བྱེ་བྲག་ཏུ་བཤད་པ་སྟེ། དེའང་ཁོག་པ་མགྲིན་པ་མ་གཏོགས་པ་སྣ་དང་སོ་ལ་སོགས་པ་ལས་ཀྱང་འབྱུང་སྙམ་པའི་དོགས་པ་བསལ་བའི་ཕྱིར་རོ། ཁོག་པ་མགྲིན་པ་ཐུན་མོང་ལ། །ལྷག་མ་སོ་སོར་ངེས་པ་སྟེ ༑ ༑ ཞེས་འབྱུང་བས་གཙོ་བོར་ཁོག་པ་མགྲིན་པ་ཞེས་ཐ་དད་དུ་སྨོས་ཀྱི། ངོ་བོ་ཀུན་ལ་འཇུག་པ་ལྷག་མ་སྣ་དང་མཆུ་ལ་སོགས་པ་སོ་སོར་ངེས་པ་ཡིན་ནོ། །བོད་སྐད་གནས་རྣམས་ཐམས་ཅད་ནས། འབྱུང་བའི་སྒྲ་ཡང་ཡོད་པ་ཡིན་ཏེ། དཔེར་ན་བསྐྲུན་ཏམ་འཁྲུངས་པ་ལ་སོགས་པ་ལྟ་བུའོ། །གཞན་ནས་སོ་སོ་ནས་ང་རོ་ཐ་དད་པར་འབྱུང་བའི་ཚུལ་ནི། འ་ཧ་ཨ་ཡི་ཡི་གེ་གསུམ། །ཞེས་བྱ་བ་ནས། རང་རང་གནས་ནས་ཕྱུང་སྟེ་བརྗོད། །ཅེས་བྱ་བའི་ཚིགས་བཅད་དྲུག་གིས་སྟོན་ཏོ། ། གཞན་གྱི་ལོག་རྟོག་དགག་པ་ནི། སྔོན་གྱི་རྒན་པོ་དག་གིས་སྦྱར་བའི་ཡི་གེའི་མདོ་ཞེས་བྱ་བ་ལས། ཁོ་བོས་བཤད་པའི་བསྟན་བཅོས་འདི་དང་འབྱུང་གནས་མི་འདྲ་བ་ཡོད། མི་འདྲ་པ་གཉིས་པོ་གང་བདེན་ནི། དེ་ནོར་འདི་བདེན་གང་ཡིན་པ

༑༑ རང་གི་ཁ་ལྕེ་ཡིད་ལ་དྲིས། །ཚུལ་དེས་རྟོགས་པར་འགྱུར་རོ། །ལོག་རྟོག་གཞན་ཡང་དེ་བཞིན་བྱ་བ་ནས། རང་གིས་དཔྱོད་ཅེས་བྱ་བའི་བར་གྱིས་འགོག་གོ ༑ དཔྱོད་པའི་ཚུལ་ཇི་ལྟར་བྱེད་ཅེ་ན། རྐན་ལས་འབྱུང་བ་རྣམས་ནི་རྐན་ཉམས་པས་མི་ཕྱིན་ནོ། །ལྕེ་ལས་འབྱུང་བ་རྣམས་ནི་ལྕེ་ཉམས་པ་དང༌། སྣ་ལས་འབྱུང་བ་རྣམས་ནི་སྣ་ཉམས་པ་དང༌། སོ་ལས་འབྱུང་བ་རྣམས་ནི་སོ་ཉམས་པ་དང༌། མཆུ་ལས་འབྱུང་བ་རྣམས་ནི་མཆུ་ཉམས་པས་ལེགས་པར་ཕྱིན་པ་མ་ཡིན་ནོ། ། གཞན་སོ་མེད་ཀྱང་མཆུ་ལས་འབྱུང་བ་ལ་མི་སྒྲིབ་ཅིང༌། མཆུ་མེད་ཀྱང་སོ་ལས་འབྱུང་བ་ལ་མི་སྒྲིབ་ལ། དེ་བཞིན་དུ་རང་རང་གི་གནས་མ་ཉམས་ན་གཞན་ཉམས་ཀྱང་རང་རང་གི་སྒྲ་འབྱིན་པ་ལ་མི་སྒྲིབ་པ་ཡིན་ནོ། །ཚུལ་དེ་རྨོངས་པ་རྣམས་ལ་མཆུ་དང་སྣ་བཟུང་བ་དང༌། དགག་པ་ལ་སོགས་བྱས་ཤིང་བསྟན་པར་བྱའོ ༑ ༑ དེ་ལྟར་འབྱུང་གནས་ཤེས་པར་བྱས་ལ། དེ་ནས་སྒྲའི་འབྱིན་ཐབས་བརྗོད་པར་བྱའོ། །ཇི་ལྟར་ཞེ་ན། དེའང་གོ་རིམ་བཞིན་བྱ་བ་ནས་བར་དུ་ལ་ཞེས་བྱ་བ་གཞུག་ཅེས་པའི་བར་ཚིགས་སུ་བཅད་པ་བཅུ་གཉིས་དང༌། རྐང་པ་གཉིས་ཀྱི་དོན་བསྡུ་ན་འདི་དག་སྟེ། ཐོག་མར་སློབ་པ་ན། ཀ་ལ་སོགས་པ་རྐྱང་པ་རྣམས། འབྱུང་གནས་བློ་ལ་ཞེན་པར་བྱས་ཤིང་བསླབ་བོ། །དེ་ནས་གུག་སྐྱེད་སློབ་པ་ནི། ཀའི་གུ་གུ་ཀི ཀའི་ཞབས་ཀྱུ་ཀུ། ཀའི་འགྲེང་བུ་ཀེ ཀའི་ན་རོ་ཀོ ཞེས་བྱ་བ་ལ་སོགས་པ་སྦྱར་ཞིང་བསླབ་བོ། །བརྩེགས་པ་སློབ་པ་ན། ས་ལ་ཀ་སྟ་སྐ། ར་ལ་ཙ་སྟ་རྩ། ལ་ལ་ཏ་སྟ་ལྟ། ཞེས་བྱ་བ་ལ་སོགས་པ་སྦྱར་ཞིང་བསླབ་བོ། །དེའི་དུས་སུ་ལྕེ་མི་བདེ་བ་དག་གིས་བཀླག་དཀའ་བ་དག་མ་ཤེས་ན་ཕྲལ་ཞིང་བཀླག་སྟེ། དཔེར་ན་ཀྲ་ལ་ཀརའམ། སྒྲ་ལ་སྒ་ར་ལ་སོགས་པར་ཕྲལ་ཞིང་བསླབ་བོ། །དེ་ནས་འཕུལ་བ་བསླབ་པར་བྱ་སྟེ། ག་འོག་ད་ལ་འ་གདའ་ལྟ་བུའམ། གྱུ་ལ་ར་བཞག་ད་བཞག་གྱུརད་ལྟ་བུའམ། གྱུ་ལ་ར་ད་གྱུར་ཅེས་པ་རང་གི་ལྕེ་ལ་གང་བདེར་སྦྱར་རོ། །དེ་ལྟ་སྦྱོར་ཀློག་སློབ་པའི་དུས་སུ་ཀློག་མཁས་པས་སྒྲའི་ཟུར་ཕྱིན་པར་བསླབ་བོ།

།ད་ནི་སྦྱོར་ཀློག་བསླབ་པ་ན་ནོར་གྱིས་དོགས་པའི་གནས་བསྟན་པར་བྱའོ། །ནོར་གྱིས་དོགས་པའི་རྒྱུ་མཚན་ཅི་ཞེ་ན། དེ་ལ་རང་གི་ཡུལ་གྱི་སྐད་མ་དག་པས་ནོར་བ་མཐོང་བའི་ཕྱིར་རོ། །ཇི་ལྟ་བུ་མཐོང་ཞེ་ན། དཔེ་ཕྱོགས་ཙམ་མཚོན་པ། དབུས་པས་རའི་མགོ་ཅན་དང༌། རྐྱང་པར་འདྲེ་ཞིང་ཡ་སྟ་དང༌། ར་སྟ་ཡང་ནི་ནོར་བ་མཐོང་བ་སྟེ། དཔེར་ན་རྟ་ལ་སྟའམ། སྟག་ལ་ཏག་ལྟ་བུའམ། འགྲོ་བ་ལ་འགྱོ་བའམ། ཕྲ་བ་ལ་ཕྱ་བ་ལ་སོགས་པ་ལྟ་བུར་ནོར་རོ། །གཙང་པས་མས་ཕུལ་འས་འཕུལ་དུ་ནོར་ཞིང་རའི་མགོ་ཅན་དང༌། དས་ཕུལ་གས་ཕུལ་དུ་ནོར་བ་ཡོད་དེ། དཔེར་ན་མགོ་བོ་ལ་འགོ་བོའམ། མཁའ་ལ་འཁའ་ལྟ་བུའམ། གཏོང་བ་ལ་རྟོང་བ་དང༌། དགའ་བ་ལ་རྒ་བ་ལ་སོགས་པ་ནོར་རོ། དེ་ལ་སོགས་པ་ནོར་བའི་རྒྱུ་ཅི་ལས་འབྱུང་ཞེ་ན། བཤད་པ་རྐན་ཕུག་དང་ནི་ལྕེ་རྩེ་ཡི ། ། ཡི་གེ་སྦྱར་བ་བཀླག་པར་དཀའ། །དེ་བས་ཡུལ་རྣམས་ཕལ་ཆེར་དུ།། དེ་ནི་ནོར་བ་དག་ཏུ་བརྗོད། །དཔེར་ན་ཐ་ལ་ ( ¡¶ ལུ ¡· ཁ་ ) ལྟ་བུའམ།། ལ་མ་ལྟ་བུའམ། ( ¡¶ ཞ ¡·¡¶ ལུ ¡· ཀླ་ལ་ལྟ་བུའམ། ) བསྒྱར་ལྟ་བུ་བརྗོད་པར་དཀའོ།། དེས་ན་འདི་དག་དང་ཆ་འདྲ་བ་དག་ནོར་བར་འགྱུར་རོ། །དེ་དག་ཀྱང་མདོར་ན། སྒྲའི་འབྱུང་གནས་ལས་འགལ་འདུ་ཡི་གེ་བཀླག་པར་དཀའ་སྟེ། གནས་འགལ་བ་སྒྲ་གཅིག་ལ་བཀླག་པར་དཀའ་སྟེ། སེམས་དཔའ་ལྟ་བུའམ། ཏ་ད་ལྟ་བུའམ། གཞན་ཡང་གནས་གཅིག་ནས་ནི་འབྱུང་མོད་ཀྱང༌། དྲག་གཞན་འགལ་བ་ནོར་བར་འགྱུར་ཏེ། གནས་མི་འགལ་ཡང་སྒྲ་འགལ་བས་བཀླག་དཀའ་སྟེ། ངེད་དང་ཉིད་དམ། ངེས་དང་ཉེས་སམ། དགེ་བ་དང་དགྱེ་བ་ལྟ་བུའོ། །གཞན་ཡང་དབུས་གཙང་གཉིས་ཀའི་ཡུལ་མཐིལ་གྱི་ཐ་མལ་པའི་སྐད་རྣམས་ལ་མཐའ་རྟེན་རྫོགས་པར་རབ་ཏུ་ཉུང་སྟེ། གང་ན་འཁོད་ལ་ག་ལ་འཁོད་དམ། བསྒྲུབ་པ་ལ་སྒྱུབ་པའམ། དབང་ཕྱུག་ལ་དབའ་ཕྱུག་ལྟ་བུ་སྟེ། བོད་ཀྱི་མཐའ་འཁོབ་ན་དེ་ལྟ་བུ་མེད་ཀྱང་ཡུལ་གྱི་དབུས་མཐིལ་རྣམས་ན་ཡོད་པས། ཡུལ་གྱི་མཐིལ་གྱི་བྱིས་པ་རྣམས་ཀྱིས་སློབ་པ་ན

༑ དེ་བས་ན་སྡུད་ཚེ་མཐའ་རྟེན་ལ་གཟབ་ལ་ནན་ཏན་བསྐྱེད་པར་བྱའོ། །ཞེས་དགོངས་སོ། །ད་ནི་རབ་ཏུ་བཤད་པར་བྱ་ཞེས་བྱ་བ་ནས། ནན་ཏན་བསྐྱེད་ན་ཕྱི་ནས་སླ། །ཞེས་བྱ་བའི་བར་ཚིགས་སུ་བཅད་པ་བཅུ་གཉིས་ཀྱིས། བོད་སྐད་ལ་མི་དགོས་ཀྱང་ནོར་བའི་འཕྲང་བསྟན་པས། སློབ་མ་རྣམས་ཀྱིས་མི་འཁྲུལ་བར་བྱ་བའི་ཕྱིར་གནད་བསྟན་ཏོ། །ཚིག་གི་དོན་གོ་སླའོ། །ད་ནི་ཀློག་དེ་དག་སློབ་པའི་གོ་རིམ་བསྟན་པའི་ཕྱིར་བཤད་པ། སྦྱོར་ཀློག་ལྷག་ཆད་མེད་གྱུར་ན། །ཚིག་གི་བར་དུ་རྐྱང་སྡུད་བྱ། །ཞེས་སྨོས་ཏེ། དེའང་མཚན་ཉིད་དང་ལྡན་པའི་སློབ་དཔོན་གྱི་ཐད་དུ་བྱིས་པ་བློ་གསལ་བ་གཅིག་ཕྱིན་ཏེ། མེ་ཏོག་ཕུལ་ཏེ་འདི་སྐད་ཅེས་བརྗོད་པར་བྱའོ། །མཁན་པོ་གསོན་ཞྀག ཡོན་ཏན་ཀུན་གྱི་གཞིར་གྱུར་ཅིང༌།། གསལ་ཞིང་རྫོགས་པར་རབ་ཕྱེ་ལ། །ཚུལ་བཞིན་བརྗོད་ན་དོན་འགྱུར་བའི།། ཀློག་གི་ཆོ་ག་བདག་ཞུའོ། །ཞེས་བརྗོད་དོ། །དེས་ཀྱང་འདི་སྐད་དུ། བུ། གང་ཞིག་ཤེས་ན་དོན་འགྱུར་ཅིང༌། །མཁས་པར་གྱུར་ན་ངོ་མཚར་ཆེ། །ང་ཡིས་ཇི་ལྟར་བསྟན་པ་བཞིན། །བསྒྲུབ་པར་འདོད་ན་རྗེས་སུ་གཟུང༌། །ཞེས་གསལ་ཞིང་ཟུར་ཕྱིན་པའི་ཚིག་གིས་སྨྲའོ། །དེས་ཀྱང་དེ་བཞིན་བགྱིའོ། །ཞེས་བརྗོད་དོ།། མཁན་པོས་ཀྱང་དེ་ལྟ་ན་ལེགས་སོ་ཞེས་སྨྲས་ལ་རྗེས་སུ་གཟུང་ངོ༌། །དེ་ནས་ཐོག་མར་སྔར་བསྟན་པ་ལྟར་ཀ་ཁ་རྣམས་ལ་བསླབ་བོ། །དེ་ནས་གུག་སྐྱེད་རྣམས་སོ།། དེ་ནས་སྦྱོར་ཀློག་ལའོ། །དེ་ནས་རྐྱང་སྡུད་དོ། །དེ་དག་གི་དུས་སུ་དལ་བས་ཡིད་ལ་བཞག་ལ་སྒྲའི་ཟུར་ཕྱིན་པར་བསླབ་བོ། །དེ་ནས་མིང་བསྡུས་ལ་ཕྲད་རྐྱང་པར་བཀླག དེ་ནས་ཕྲད་སྔ་མའི་ཁོངས་སུ་བསྡུས་ལ་བཀླག་གོ །དེའི་དུས་སུ་སྒྲ་ཟུར་ཕྱིན་པ་ལ་འབད་པར་བྱའོ། །དེ་དག་སྐྱོན་མེད་པར་ཤེས་ནས། སྐད་དང་རྗེས་སུ་མཐུན་པ་ཡི། །ཀློག་གི་སྐད་ལ་བསྐྱོན་ཏེ་བཀླག །ཅེས་གསུངས་ཏེ། འདི་ཡང་སློབ་པ་ནི་གཉིས་ཏེ། རང་བཞིན་དུ་གནས་པའི་སྐད་དང༌། དབྱངས་དང་བཅས་པའི་སྐད་དོ།

།དེ་དག་ལ་ཡང་འདྲེན་པའི་ཚུལ་བཅུ་སྟེ། མདའ་ལྟར་དྲང་བ་དང༌། གཞུ་དང༌། ལྕགས་ཀྱུ་དང༌། གཤོལ་མདའ་དང༌། གདུགས་དང༌། བསེ་རུ་དང༌། རྡོ་རྗེ་དང༌། ནས་དང༌། རྦ་རླབས་དང༌། འཁོར་ལོ་དང་འདྲ་བར་དྲང་བའོ། །དེ་དག་ཀྱང་ཐོག་མཐའ་བར་གསུམ་དུ་དྲང་པོར་འདྲེན་པ་ནི་མདའ་དང་འདྲའོ། ། དང་པོ་བསྒྱུར་ནས་བར་དུ་དྲངས་ཏེ་མཐར་ཡང་བསྒྱུར་བ་ནི་གཞུ་འདྲ་བའོ། །དང་པོ་ཅུང་ཟད་བསྒྱུར་ནས་མཉམ་པོར་འདྲེན་པ་ནི་ལྕགས་ཀྱུ་འདྲ་བའོ། །དང་པོར་མཉམ་པར་དྲངས་ནས་མཐར་ཅུང་ཟད་བཀུག་པ་ནི་གཤོལ་མདའ་འདྲ་བའོ། ། དང་པོ་གཟེངས་བསྟོད་ནས་མཐར་སྨོད་པ་ནི་གདུགས་འདྲའོ། །དང་པོ་ཅུང་ཟད་སྨད་ནས་མཐར་གཟེངས་བསྟོད་པ་ནི་བསེ་རུ་འདྲ་བའོ། །ཐོག་མཐར་ཅུང་ཟད་གཟེངས་བསྟོད་ནས་དབུས་སུ་ཅུང་ཟད་སྨོད་པ་ནི་རྡོ་རྗེ་འདྲ་བའོ། །ཐོག་མཐའ་སྨད་ནས་དབུས་གཟེངས་བསྟོད་པ་ནི་ནས་འདྲ་བའོ། །ཕྲ་རགས་སྤེལ་བ་དང་མགྱོགས་བུལ་སྤེལ་བ་ནི་རྦ་རླབས་འདྲ་བའོ། །རྒྱུན་མི་འཆད་པར་མཉམ་པར་བརྗོད་པ་ནི་འཁོར་ལོ་ལྟར་འདྲེན་པའོ། །དེ་དག་ལ་ཡང་ཁྱད་པར་དུ་དབྱངས་དང་བཅས་པའི་སྐད་ལ་འདྲེན་པས་གཙོ་བྱེད་ལ་རང་བཞིན་དུ་གནས་པའི་སྐད་ལ་ཁ་ ( ¡¶ ཞ ¡· - ཁ་ ) ལྕེ་གཙོར་བྱེད་པ་ཡིན་ནོ། །དབྱངས་ཀྱི་འདྲེན་པ་འདི་མཁས་པར་ཤེས་པར་འདོད་ན། ཁོ་བོས་བྱས་པའི་རོལ་མོའི་བསྟན་བཅོས་སུ་བལྟ་བར་བྱའོ། །དེ་ལྟར་འདྲེན་པའི་ཚེ་ན་ཡང༌། །ཚིགས་བཅད་རྣམས་ལ་བཅད་ཅིང་བསླབ། །ལྷུག་པ་རྣམས་ལ་བསྲིང་བར་བྱ་སྟེ། སོ་སོའི་ཆ་ཕྱེད་པར་བྱ་བའི་ཕྱིར་རོ། །དེ་ཚེ་ཤིན་ཏུ་མགྱོགས་གྱུར་པས། ཤིན་ཏུ་འཐེན་པ་གལ་ཡང་ཆེ་སྟེ་དེ་ལྟར་མ་བྱས་ན་སྒོ་གསུམ་རྟབ་རྟབས་པོར་འགྱུར་ཞིང་མི་མཛེས་པའི་ཕྱིར་རོ། །ཀློག་སྐད་སློབ་པའི་ཐོག་མའི་ཚེ། ཀློག་པ་སླ་ལ་སྦྱང་བར་བྱ་སྟེ། བཀླག་དཀའ་བ་ལ་སྦྱར་ན་ཀློག་སྐད་ཤེས་དཀའ་བའི་ཕྱིར་རོ། །དེས་ན་དལ་བར་བྱ་བ་དང༌། དབུགས་ཐག་བསྲིངས་ལ་བསླབ་པར་བྱ་སྟེ། དལ་བས་ཆ་ཕྱེད་ཅིང་ཁམས་ལ་མི་གཟན་ལ།

བསྲིངས་པས་ཐོན་ཆེ་ཞིང་ཡིད་དུ་འོང་བ་ཡིན་ནོ། །དེ་ལྟར་བསླབ་པ་དང་མཐར། ཟུར་ཕྱིན་མ་ནོར་ལྷག་ཆད་མེད། །སྒྲ་སྐད་མཉམ་ལ་ཐོགས་པ་མེད། །རྗོད་བྱེད་སྐད་མཉམ་ཞིང་བརྗོད་བྱ། །དལ་ཞིང་མགྲིན་པ་རབ་ཏུ་སྙན། །ཀློག་མཐར་ཕྱིན་པའི་ཚད་ཡིན་ནོ། །བྱ་སྟེ་དེ་དག་ཀྱང་ཚིག་གི་ཟུར་ཕྱིན་ལ་དོན་མ་ནོར་ཞིང་ཆད་ལྷག་མེད་པ་དང༌། རྗོད་བྱེད་སྐད་མཉམ་ཞིང་བརྗོད་བྱའི་ཡི་གེ་ལ་ཐོགས་པ་མེད་པ་དང༌། ལུས་དང་ཡིད་དལ་ཞིང་ཚིག་དང་དབྱངས་སྙན་པ་དང་ལྡན་ན་མཐར་ཕྱིན་པའོ། །དེ་དག་ཀྱང་ཚིག་གི་ཟུར་ཕྱིན་པ་དང༌། ཏེ་ཀེར་དུ་ཀློག་པ་མི་ནོར་བར་བྱ་བའོ། །དོན་མ་ནོར་བ་དང་ཡི་གེ་གཞན་དུ་ཀློག་པ་མི་འགལ་བར་བྱའོ། །སྐད་མཉམ་པ་དང༌། འདྲེན་པ་དང༌། ཐ་དད་པ་མི་འགལ་བར་བྱའོ། །ཐོགས་པ་མེད་པ་དང༌། དལ་བར་ཀློག་པ་མི་འགལ་བར་བྱའོ། །དབྱངས་སྙན་པ་དང༌། ཆོས་ཀྱི་དོན་གཙོར་བྱེད་པ་མི་འགལ་བར་བྱའོ། །གཞན་ཡང་ཀློག་མཐར་ཕྱིན་པའི་སྐྱེས་བུ་དེས། ཡི་གེ་གཅིག་ལ་དུ་མ་དང༌། དུ་མ་ལ་གཅིག་ཏུ་ཀློག་པ་དང༌། ཡི་གེ་དང༌། ཚིག་ཀློག་པ་དང༌། རྐང་པ་དང༌། རྒྱུན་བཟློག་པ་དང༌། ཐོད་རྒལ་དང༌། ལོག་པའི་ཐོད་རྒལ་དང༌། ཚིགས་བཅད་ལ་ལྷུག་པ་དང༌། ལྷུག་པ་ལ་ཚིགས་བཅད་དང་ ༑ ཕྲད་མེད་ལ་གཞུག་པ་དང༌། ཡོད་པ་ལ་དབྲི་བ་དང༌། བཟློག་འདོན་དང༌། ཟུར་འདོན་དང༌། ཕྱེད་འདོན་དང༌། ཕྱེད་འདོན་སྦྱར་བ་དང༌། སྦྱར་འདོན་དང༌། བརྩེགས་པ་སྦྱར་འདོན་དང༌། བཏུས་འདོན་དང༌། བཏུས་པ་སྦྱར་འདོན་དང༌། ལུས་བསྒོར་བ་དང༌། ཡན་ལག་བསྒོར་བ་སྟེ། དེ་དག་རྣམས་ཀྱི་ཆ་ཤིན་ཏུ་མཁས་པར་བྱས་ལ་ཕྱིར་རྒོལ་བ་གླང་པོའི་སྙེམས་པ་རིག་པའི་སེང་གེའི་ང་རོས་གཞོམ་པར་བྱའོ། །གཞན་ཡང་མཁས་པ་དེས་རྒྱལ་མཚན་ལྟར་མཐོ་བ་དང༌། པདྨ་ལྟར་རྒྱས་པ་དང༌། ཕྲེང་བ་ལྟར་མཛེས་པ་དང༌། ས་གཞི་ལྟར་ཕེབས་པ་དང༌། རི་རབ་ལྟར་མཉམ་པ་དང༌། རྒྱ་མཚོ་ལྟར་ཕུན་སུམ་ཚོགས་པའི་དཔེ་སྣ་ཚོགས་ཀྱི་རྒྱན་གྱིས་བརྗོད་པའི་ལུས་མཛེས་པར་བྱས་ལ།

ཕས་རྒོལ་གྱི་སྐྱེ་བོ་སྦྲུལ་འཚོང་བ་རྣམས་ཀྱི་ཡིད་དབྲོག་པར་བྱའོ། །སྐབས་སུ་བབ་པ་རྣམ་པར་བཤད་པ་སྤྲོས་ཟིན་ཏོ ༑༑ ༑༑ ད་ནི་དེ་དག་ཀྱང་ངག་གིས་ལེགས་པར་བསླབ་དགོས་པ་དང༌། བསླབ་ཉེས་ལ་ཇི་ལྟར་བསླབ་པའི་ཚུལ་ནི། ངག་གིས་ཞེས་དང༌། མ་དག་པས་ཞེས་པས་བསྟན་ཏེ། འདིར་ཚིགས་སུ་བཅད་པ། རྟེན་དང་བརྟེན་པ་བསླབ་བྱ་དང༌། ། ཐབས་དང་ཐབས་བྱུང་བསླབ་པ་ལ། །ཚུལ་འདི་ཐོགས་པ་མེད་འགྱུར་བ། །བྱིས་པའི་དོན་དུ་བཤད་པ་ཡིན། །ཞེས་བྱ་བར་རྟོགས་པར་བྱའོ། །ལེའུ་གཉིས་པའི་རྣམ་པར་བཤད་པའོ།། །།ད་ནི་རྒྱ་གར་ལ་མཁོ་བའི་སྒྲའི་འབྱིན་ཐབས་སྟོན་ཏོ། །འདི་ལ་ཡང་དགོས་ལྡན་གྱི་འཐད་པ་སྤྱིར་བསྟན་པ་དང༌། འཐད་ལྡན་གྱི་ངོ་བོ་རྒྱས་པར་བཤད་པའོ། །དང་པོ་ནི། དེ་ནས་ཞེས་བྱ་བ་ནས་ཚིགས་བཅད་ལྔས་སྟོན་ཏེ། དེའང་ཚིགས་བཅད་དང་པོས་བཤད་པར་དམ་བཅས་ནས་ལྷག་མ་རྣམས་ཀྱིས་འདི་སྐད་སྟོན་ཏེ། རིགས་སྔགས་ལོག་པར་བཟླས་ན་དད་པ་མེད་པ་རྣམས་ལ་དངོས་གྲུབ་ཡེ་མི་འབྱུང་སྟེ། སྨྱོན་ཚིག་ལྟར་འབྲེལ་མེད་འདོན་པའི་ཕྱིར་རོ་ཞེས་བྱའོ ༑ ༑ གལ་ཏེ་འདི་སྐད་དུ་བོད་ཀྱི་ཡུལ་འདི་ན་ལེགས་པར་མི་ཤེས་པར་འདོན་ཀྱང་དངོས་གྲུབ་འབྱུང་བར་མཐོང་ངོ་ཞེ་ན། དེ་ནི་དད་པའི་སྟོབས་ཀྱིས་འབྱུང་བ་ཡིན་མོད། དེ་དག་གི་དངོས་གྲུབ་རིང་པོའམ་འགའ་ཞིག་ཕྱིན་ཅི་ལོག་ཏུ་འགྱུར་ཏེ ༑ དེ་སྐད་དུའང༌། ཇི་ལྟར་སྦྲུལ་ལ་བཟུང་ཉེས་དང༌། །རིག་སྔགས་ལོག་པར་བཟླས་པ་བཞིན། །ཞེས་འབྱུང་བ་བཞིན་ནོ། །དེས་ན་ལེགས་པར་བསླབ་བོ་ཞེས་དགོངས་སོ། །ཇི་ལྟར་བསླབ་ཅེ་ན། ཨཱ་ལི་ཀཱ་ལི་གུག་སྐྱེད་བཅས། །དེ་རྣམས་སློབ་དཔོན་ངག་བཞིན་དུ། ཁ་མིག་འདྲིས་པར་ཡུན་རིང་བསླབ། །དེ་ལ་ཁ་མིག་འདྲིས་པར་བསླབ་པ་ནི། རིང་ཐུང་དང་མཐུག་རྐྱང་ལ་སོགས་པའོ། །མིག་འདྲིས་པར་སློབ་པ་ནི། སྟོད་སྨད་ལ་སོགས་པ་དང༌། རིང་ཐུང་གི་ཚད་སོར་མོ་དག་ལ་དཔགས་པ་དག་ལ་བསླབ་པར་བྱའོ། །ཚུལ་དེ་ལྟར་མ་བསླབས་ན་སྐྱོན་ཇི་ལྟར་འགྱུར་ཞེ་ན།

བཀླག་ཐབས་རིམ་བཞིན་མི་སློབ་པར། །ཞེས་བྱ་བ་ལ་སོགས་པར་སྟོན་ཏོ། །ད་ནི་གཉིས་པ་འཐད་ལྡན་གྱི་ངོ་བོ་རྒྱས་པར་བཤད་པ་ནི། ད་ནི་རྒྱས་པར་བཤད་པར་བྱ། །ཞེས་བྱ་བ་ནས། བཞི་བརྒྱ་ལྔ་བཅུ་རྩ་བརྒྱད་ཡོད། །ཅེས་པའི་བར་ཚིགས་སུ་བཅད་པ་བརྒྱད་དང་རྐང་པ་གཉིས་ཀྱིས་ཡི་གེའི་ངོ་བོ་སྟོན་ཏོ ༑༑ ཚིག་གི་དོན་ཤེས་པར་སླའོ། །གཞན་ཡང་ཡི་གེ་དེར་མ་འདུས་པ་སྒྲའི་བསྟན་བཅོས་ལས་བྱུང་བ། ཅང་ཏེའུ་འདྲ་བ་དང༌། གླང་པོ་ཆེའི་སྤྱི་གཙུག་འདྲ་བ་གཉིས་ནི ༑ ཨཀ་ཀ་ཞེས་བྱ་བ་དང༌། ཨབ་པ་ཞེས་བྱ་བར་འདོན་པ་ཡིན་ནོ། །འདི་ནི་སྒྲའི་བསྟན་བཅོས་ཀྱི་ཚེག་དྲག་གི་མཚམས་སྦྱོར་གྱི་སྐབས་ལས་འབྱུང་སྟེ། དེ་ཡང་ཀ་དང་ཁ་ལ་ཚེག་དྲག་ཐོག་མར་བྱུང་ན་ཌ་མ་རུ་འདྲ་བར་འགྱུར་ལ། པ་དང་ཕའི་ཐོག་མར་ཚེག་དྲག་བྱུང་ན། གླང་པོ་ཆེའི་སྤྱི་གཙུག་ལྟ་བུར་འགྱུར་བ་ཡིན་ནོ།། དེ་བཞིན་དུ་གཞན་ཡང་ཡི་གེའི་བྱེ་བྲག་གིས་ཚེག་དྲག་ཐ་དད་པར་འགྱུར་བ་ཡོད་དོ ༑ ༑ འདིར་རྒྱས་པར་བརྗོད་ན། རྨོངས་པ་རྣམས་མགོ་འཁོར་ནས་འགྲོ་བས་མ་བྲིས་སོ། །དེ་ལྟར་བཤད་པའི་ཡི་གེ་དེ་རྣམས་ལྕེ་ཟུར་ལ་ལེགས་པར་ཕྱིན་ན་རྒྱ་སྐད་ལ་གྲགས་པའི་ཡི་གེ་ཐམས་ཅད་ཤེས་པར་འགྱུར་རོ།། །།ད་ནི་རྒྱ་གར་གྱི་སྐད་ལ་བོད་ཀྱིས་བསླབ་པར་སླ་བའི་དོན་དུ་བོད་ཀྱི་ཡི་གེས་བསྟན་པར་བྱའོ། །དེའང་ཙ་ན་ཀའི་བསྟན་བཅོས་ལས་རིགས་ནི་སྤྱོད་པས་སྟོན་པར་བྱེད། ཁ་ཟས་ལུས་ཀྱིས་སྟོན་པར་བྱེད། །བརྩེ་བ་རྟབ་རྟབ་བྱེད་པས་སྟོན ༑ ༑ ཡུལ་ནི་སྐད་གྱིས་སྟོན་པར་བྱེད། །དེ་སྐད་ཟེར་བའི་ཚིག་བདེན་པས། སྐད་གདངས་ཡུལ་གྱི་སྐད་འབྱུང་བ་ཡིན་ནོ། །དེ་ལྟ་ནའང་ད་ལྟ་བོད་ཀྱི་ཡུལ་འདི་ན་སྔགས་འདོན་པའི་སྐྱེ་བོ་ཕལ་ཆེར་ཡི་གེ་རིང་ཐུང་དང་མཐུག་རྐྱང་དྲག་ཞན་གྱི་ཆ་མ་ཤེས་པར། སྐད་གདངས་རྒྱ་གར་གྱི་ལྟར་འཆོས་ཤིང་བྱ་རོག་ལྟར་ངོ་ཚ་མི་ཤེས་པར་མཁས་པ་དག་གི་དྲུང་དུ། ཁྲུང་ཁྲུང་ལྟར་མགོ་བོ་བསྟོད་ནས་སྤྲེའུའི་གདོང་ལྟར་བཞིན་བསྒྱུར་ཞིང་ཀུ་ཆོས་འདེབས་པའི་རྨོངས་པ་དག་མངོན་སུམ་དུ་མཐོང་ངོ་ཞེས་དགོངས་སོ།

།དེས་ཅིར་འགྱུར་ཞེ་ན། སྨྲས་པ་རྣར་མི་སྙན་ཅིང་བརྗོད་ནོར་འགྱུར་ཞེས་བྱ་སྟེ། མདོར་ན་ངོ་ཚ་མི་ཤེས་པར་ཟད་དོ་ཞེས་བྱ་བའི་དོན་ཏོ། །འོ་ན་སྐད་ཐ་དད་པར་རང་གི་བརྗོད་ཚུལ་ཇི་ལྟར་འབྱུང་ཞེ་ན། དེ་སྟོན་པ་ནི། རྒྱ་སྐད་ཕལ་ཆེར་ལྕེ་རྩེ་ལས། །ཞེས་བྱ་བ་ནས། རིང་ཐུང་ཁྱད་བརྗོད་བསླབ་ལ་འབད། །ཅེས་པའི་བར་གྱིས་སྟོན་ཏེ། ཚིག་གི་དོན་ཤེས་པར་ཟད་དོ། ། དེ་ཡང་འ་མེད་ཐུང་བ་སྟེ། །ཞེས་པ་ནས། རྨོངས་རྣམས་དོན་མེད་མ་གྱུར་ཏམ། ། ཞེས་པའི་བར་ཚིགས་སུ་བཅད་པ་ ( ¡¶ ལུ ¡· + བཞི་ ) བཅུ་ཐམ་པས་ཡི་གེ་རིང་ཐུང་དང༌། མཐུག་རྐྱང་དང༌། དེ་དག་བཀླག་ཐབས་དང༌། བརྩེགས་པ་དང༌། བརྩེགས་པའི་བཀླག་ཐབས་དང༌། ལོབས་ནས་ལྕེ་བདེ་བར་བྱེད་པའི་ཡི་གེ་དག་སྟོན་ཏེ་ཚིག་གི་དོན་ཤེས་པར་སླ་བས་མ་བྲིས་སོ། །ད་རྒྱ་གར་གྱི་ཀློག་དེ་དག་གི་སློབ་པའི་གོ་རིམ་བསྟན་པའི་ཕྱིར་བསྟན་པ་དེ་བས་ལེགས་པར་ཤེས་པར་འདོད་ན། མཚན་ཉིད་ལྡན་པའི་སློབ་དཔོན་གྱི་དྲུང་དུ་ཕྱིན་ལ་སྔར་བཤད་པའི་ཚུལ་གྱིས་གསོལ་བ་གདབ་སྟེ། ཐོག་མར་སློབ་དཔོན་གྱིས་ཀྱང༌། ཐོག་མར་ཨཱ་ལི་ཀཱ་ལི་ལ། །སློབ་དཔོན་གྱི་ནི་ངག་བཞིན་དུ། །རིང་ཐུང་ལ་སོགས་ལེགས་པར་བསླབ། །སོགས་ཀྱི་སྒྲས་ནི་མཐུག་རྐྱང་དང༌། དྲག་ཞན་དང༌། སྒྲིམ་ཀློད་ཀྱང་བསླབ་པར་བྱ་བ་སྟོན་ཏོ

༑ ༑ དེ་དག་ཤེས་ན་དེ་དག་ལ་གུག་སྐྱེད་སྦྱར་ལ་བསླབ་བོ། །དེ་ལ་གུག་སྐྱེད་བཅས་ལོབས་ནས། །དོན་ཡོད་ཞགས་སོགས་གཟུངས་རྣམས་ལ། །བརྩེགས་ཀློག་བྱ་ཞིང་ས་མཚམས་གཅོད་པ་ལ་ནན་ཏན་བསྐྱེད་ལ་སྦྱང་བར་བྱའོ། །དེའི་དུས་སུའང༌། ཤིན་ཏུ་དལ་བར་བྱས་ནས་ནི། །རིང་ཐུང་ལ་སོགས་ལེགས་པར་བསླབ ༑ ༑ དེ་ལྟར་བྱས་པས་མྱུར་དུ་མཁས་པར་འགྱུར་རོ། །མཁས་པའི་ཚད་གང་ཡིན་ཞེ་ན། རེ་ཞིག་བོད་ལ་དགོངས་ནས་གསུངས་པ། སྐད་གདངས་མ་བཅོས་དལ་བ་དང༌། །རིང་ཐུང་ཁྱད་པར་ལེགས་ཕྱེད་ཅིང༌། །སྒྲ་ཡི་ཟུར་ཕྱིན་མི་ཐོགས་པ ༑ ༑ སྔགས་ཀྱི་ཀློག་པ་མཐར་ཕྱིན་ཡིན། །དེ་དག་ཀྱང་རང་རང་གི་སྐད་གདངས་ལས་མི་བཅོས་ཤིང་སྒོ་གསུམ་དལ་བ་དང༌། རིང་ཐུང་ཁྱད་ཕྱེད་ཅིང་ས་མཚམས་ལེགས་པར་ཕྱེད་པར་བྱེད་པ་དང༌། མཐུག་རྐྱང་ལ་སོགས་པའི་སྒྲ་ཟུར་ཕྱིན་ཅིང་ཡི་གེ་ལ་ཐོགས་པ་མེད་པ་ཞེས་བྱའོ། །དེ་དག་ཀྱང་མེད་དུ་མི་རུང་བའི་ཚུལ་ཐམས་ཅད་ཡིན་ཡང༌། ཁྱད་པར་དུ་གལ་ཆེ་བ་གང་ཡིན་ཞེ་ན། སྔགས་བརྗོད་རྣམས་ལ་རྣམ་ཀུན་ཏུ། །གལ་ཆེ་བ་ནི་ས་མཚམས་ཡིན། །དེས་ན་ས་མཚམས་གཅོད་པ་ལ། །དཔེ་ལ་ནན་ཏན་བསྐྱེད་དེ་བསླབ། །ཅེས་བྱའོ། །འདིར་ཚིགས་སུ་བཅད་པ། རིང་དང་ཐུང་དང་སྒྲིམ་དང་ཀློད་པ་ཡི། །འདོན་པའི་བྱེ་བྲག་བོད་ཀྱི་སྒྲ་རྣམས་ལ། །མེད་པའི་ཕྱིར་ན་བརྗོད་པ་དཀའ་མོད་ཀྱང༌། །ཚུལ་འདི་རིག་ན་མྱུར་དུ་རྟོགས་པར་འགྱུར། །ཞེས་བྱ་བར་ཤེས་པར་བྱའོ། །ལེའུ་གསུམ་པའི་རྣམ་པར་བཤད་པའོ།། །།ད་ནི་བརྩམས་པ་མཐར་ཕྱིན་པ་མཇུག་གི་དོན་འཆད་དེ། འདི་ལ་གསུམ་ལས ༑ ཐོག་མར་གང་ལ་བསྟན་པའི་ཡུལ་ནི། དེ་ལྟར་འདི་ནི་ཞེས་པས་བསྟན་ཏེ། འདིའི་དོན་ནི་བྱིས་པ་སློབ་པའི་དོན་དུ་བསྟན་ལ། རྒན་པོས་ཀྱང་ཤེས་ན་བློ་ཡར་གྱི་ཟླ་བ་ལྟར་འཕེལ་བར་འགྱུར་རོ་ཞེས་བྱའོ། །གཉིས་པ་དེ་ཤེས་པའི་ཕན་ཡོན་ནི ༑ འདི་ཉིད་ལེགས་པར་ཤེས་ན་ཞེས་པས་བསྟན་ཏེ། འདི་ཤེས་ན་ཀློག་གི་སློབ་དཔོན་བྱེད་པ་ལ་དབང་བར་འགྱུར་གྱིས་གཞན་དུ་ན་ལོང་བས་ལོང་བ་ཁྲིད་དེ་གཡང་སར་མཆོངས་པ་ལྟར་རང་གཞན་དོན་མེད་པར་འགྱུར་རོ།

།དེའི་ཕྱིར་མཁས་པར་ཁས་འཆེ་བའི་རྨོངས་པ་རྣམས་ཀྱང་ཁེངས་པ་དོར་ལ་འདི་སློབས་ཤིག་ཅེས་རྗེས་སུ་གདམས་པའོ། །གསུམ་པ་དེའི་དགེ་བ་བསྔོ་བ་ནི། བརྩེ་བས་ཞེས་པས་བསྟན་ཏེ། རྒྱུ་བརྩེ་བའི་སྒོ་ནས་དངོས་པོ་བསྟན་བཅོས་འདི་བརྩམས་པས་འབྲས་བུ་དགེ་བ་གང་ཡོད་པ་དེས། ཡུལ་འགྲོ་བ་ཐམས་ཅད། གནས་བྱང་ཆུབ་ལ་ཐུག་གི་བར་དུ་བྱ་བ་གང་སྨྲ་བ་དེ་ཐམས་ཅད་མཁས་པ་རྣམས་འཇུག་པའི་སྒོ་དང་མ་བྲལ་བས་འཚང་རྒྱ་བར་གྱུར་ཅིག་ཅེས་བྱ་བའི་དོན་ཏོ། །རྣམ་པར་བཤད་པ་མ་ལུས་པར་བསྟན་ཟིན་ཏོ། །དེ་ལྟར་བདག་གིས་བསྟན་པ་འདིས་ངེས་པར་བདག་ཉིད་ཆེན་པོ་བསོད་ནམས་རྩེ་མོའི་ཞལ་སྔ་ནས་ཀྱི་དགོངས་པ་ལྟར་གནས་སོ་སྙམ་དུ་བསམས་སོ། །དེ་ལྟར་བདག་གིས་ལེགས་པར་བཤད་པ་ཡི། ། ཆོས་ཚུལ་འདི་ལ་རིགས་པས་རྗེས་འགྲོ་བའི། །བློ་གསལ་རྣམས་ཀྱིས་བརྟགས་ན་གསེར་བཞིན་དུ། །ངོ་མཚར་ཆེ་ཞིང་དགའ་བ་འཕེལ་བར་འགྱུར། །འདི་ན་རྣམ་པར་རྟོག་པ་ཡི། །སྐྱེ་བོ་འགའ་ཞིག་ལེགས་བརྟགས་ན། །བདག་གི་རྣམ་པར་མ་རྟོགས་ན། ཁྱོད་ཀྱི་གསུང་རབ་སུ་ཡིས་རྟོགས། །སྐྱེ་བོ་འདི་དག་ཡོན་ཏན་གྱིས།། གཏེར་གྱུར་ཡི་གེ་ཙམ་ལ་ཡང༌། །རྣམ་པར་རྨོངས་ནས་ཕྲ་བ་ཡི། །དོན་ལྟ་སྨོས་ཀྱང་ཅི་ཞིག་དགོས། །དེ་བས་ཁྱོད་ཀྱི་ཐུགས་རྗེ་ཡི། །འོད་ཟེར་ཕྲ་བའི་ཆ་ཤས་ཙམ ༑ ༑ གདུལ་བྱ་པདྨོའི་རྗེས་འགྲོ་བ། །དེ་ཡི་བླཽ་གྲོས་རྣམ་པར་འཕེལ། །བརྩེ་བས་སེམས་ཅན་ཕན་བྱེད་པ། ཁྱོད་ཀྱིས་གཟིགས་ལ་མངོན་སུམ་འཇུག །བདག་ནི་སྒྲིབ་པས་མ་ཁུམས་ཀྱང༌། ཁྱོད་ཀྱིས་བཏང་སྙོམས་ག་ལ་མཛད། ཁྱོད་ཀྱིས་ལེགས་བཤད་ཆོས་སྒྲོམ་དྲི་མེད་རིན་ཆེན་གཏེར། །རྣམ་པར་ཕྱེ་སྟེ་འགྲོ་ལ་ལག་སྐྱོང་ཡིད་བཞིན་དུ། །སྩལ་བ་ལས་བྱུང་དགེ་བ་འདི་ཡིས་ལུས་ཅན་ཀུན། ། དགའ་བའི་རྒྱལ་མཚན་བསོད་ནམས་རྩེ་མོ་ཐོབ་པར་ཤོག །བདག་ཉིད་ཆེན་པོ་བསོད་ནམས་རྩེ་མོས་མཛད་པའི་བྱིས་པ་བདེ་བླག་ཏུ་འཇུག་པའི་རྣམ་པར་བཤད་པ ༑ བྱིས་པ་ལ་ཕན་པ་ཞེས་བྱ་བ་ཆོས་རྗེ་རིན་པོ་ཆེ་ས་སྐྱ་པཎྜི་ཏ་ཆེན་པོས་དགུང་ལོ་ཉི་ཤུ་རྩ་གསུམ་བཞེས་པའི་དུས་སུ་མཛད་པའོ།

།རྫོགས་སོ།། །།༄༅། །ཡི་གེའི་སྦྱོར་བ་བཞུགས། ། ༄༅། །འཇམ་པའི་དབྱངས་ལ་ཕྱག་འཚལ་ལོ། །བསླབ་པ་ཀུན་གྱི་གཞི་འཛིན་ཅིང༌། །རིག་བྱེད་སྨྲ་བ་རྣམས་ཀྱི་རྒྱུ། །མིང་ཚིག་བརྗོད་པ་རྣམས་ཀྱི་གཞི།། ཡི་གེའི་སྦྱོར་བ་བཤད་པར་བྱ། །ཡི་གེ་མིང་ཚིག་དགོས་འབྲེལ་དང༌། །འཇུག་ཚུལ་བསྟེན་ཚུལ་བསྟན་བྱ་བདུན། །དབྱེ་བསྡུ་དེ་བཤད་སྔོན་རྗེས་ལ། །ཡུལ་བྱེད་ཚུལ་ཆེད་བཞི་བཞི་སྟེ། །ཚུལ་གཉིས་པ་ལ་ཕྲག་བཅུ་བདུན། །ཡན་ལག་བཅུ་གཅིག་ཡི་གེའོ། །མིང་བཅུ་ཚིག་ལ་བརྒྱད་གཉིས་དགོས། །ལྡོག་དང་རྗེས་འགྲོས་ལུས་མདོར་བསྡུས། །ཡི་གེ་ཨཱ་ལི་ཀཱ་ལི་གཉིས། །ཨཱ་ལི་གསལ་བྱེད་ཨི་སོགས་བཞི ༑ ༑ ཀཱ་ལི་སུམ་ཅུ་ཐམ་པ་སྟེ། །སྡེ་པ་ཕྱེད་དང་བརྒྱད་གནས་པ། །མགྲིན་པ་དང་ནི་ལྕེ་དབུས་དང༌། །སོ་བར་ལྕེ་ཡི་རྩེ་མོ་དང༌། །མཆུ་དང་ལྕེ་དབུས་མགྲིན་པ་དང་ ༑ ༑ གནས་ལྔ་དག་ནས་འབྱུང་བ་ནི། །སྡེ་བཞི་དག་ལས་རིམ་བཞིན་དུ། ། མཐའ་གཉིས་དྲུག་པའི་གསུམ་པ་དང༌། །ལྔ་པའི་ཐོག་གསུམ་བདུན་པའི་གཉིས ༑ ༑ ལྔ་པའི་བཞི་པ་མནན་བྱ་བ། །གསུམ་པ་གསུམ་དང་གཅིག་དང་གཅིག ༑ ལྷག་མ་དྲུག་སྟེ་དེ་ལྟར་ན། །བདུན་བདུན་ལྔ་ལྔ་དྲུག་ཚན་ལ། །ཕོ་དང་མ་ནིང་མོ་དང་ནི། །ཤིན་ཏུ་མོ་དང་བཞི་བཞི་རུ། །སྡེ་པ་བཞི་པ་ཡན་ཆད་དབྱེ། ། ལྷག་མ་བཅུ་བཞི་གནས་པ་ལ། །ཙ་སོགས་གསུམ་ནི་ཅ་སོགས་སྦྱར། །ཝ་ནི་བ་དང་སྦྱར་བར་བྱ། །ལྷག་མ་དྲུག་ནི་མོ་རུ་སྦྱར། །ར་ལ་ཧ་ནི་མོ་གཤམ་སྟེ། །མ་ནིང་མཚན་མེད་ཅེས་ཀྱང་བྱ། །ཨ་ནི་ཡིག་འབྲུ་ཀུན་གྱི་སྲོག །མིང་ཚིག་རབ་ཏུ་གསལ་བར་བྱེད། ཁོང་ནས་འབྱུང་བ་སྐྱེ་མེད་པའོ། །མོ་ཡི་ཡི་གེའི་ནང་ནས་ནི།། རྗེས་འཇུག་ཡི་གེ་བཅུ་དབྱུང་བྱ། །འཇུག་པ་བཅུ་ཡི་ནང་ནས་ནི། །སྔོན་འཇུག་ཡི་གེ་ལྔ་དབྱུང་བྱ། །མི་འཇུག་པ་ནི་ཉི་ཤུའོ། །རྗེས་འཇུག་ཡི་གེ་བཅུ་ཉིད་ལས། ། དང་པོ་གཉིས་པ་ལྔ་པ་དྲུག །བདུན་པ་རྣམས་ནི་སྔོན་འཇུག་གོ །སྔོན་འཇུག་ཡི་གེ་ལྔ་པོ་ལ། །ཕོ་དང་མ་ནིང་མོ་དང་ནི།

།ཤིན་ཏུ་མོ་དང་བཞི་རུ་དབྱེ། །དང་པོ་གསུམ་པ་གཉིས་པ་ནི། །ཐོག་གཉིས་གསུམ་པ་ལྔ་པ་སྟེ། །བཞི་པ་དེ་ཉིད་དེ་ལྟར་ན། །དེ་དག་རེ་རེའང་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། ། ཇི་ལྟར་འཇུག་བྱེད་ཅི་ཕྱིར་བྱེད། །གང་ལ་འཇུག་བྱེད་གང་གིས་ན། །ཕོ་ནི་ཕོ་བཞི་མོ་བདུན་ལའོ། །དང་པོ་ཕོ་གསུམ་མོ་བརྒྱད་ལའོ། །གཉིས་པ་ཕོ་གཉིས་མོ་བཞི་ལའོ། །མོ་ནི་མོ་ལྔ་མ་ནིང་ལྔའོ། །ཤིན་ཏུ་མོ་ནི་མོ་བཞི་དང༌། །ཤིན་ཏུ་མོ་གསུམ་མ་ནིང་བཞིའོ། །མི་འཇུག་པ་ནི་འདི་དག་སྟེ། །ཕོ་ནི་མ་ནིང་ལ་མི་འཇུག། མོ་ནི་ཕོ་ལ་འཇུག་པ་མིན། །མ་ནིང་རང་ལ་རང་མི་འཇུག །རང་གི་སྡེ་དང་ཕྲད་པ་ན། །ཕོ་ཡང་མོ་ལ་འཇུག་མི་འགྱུར། །མ་ནིང་མོ་ཡང་དེ་བཞིན་ནོ། །ཇི་ལྟར་འཇུག་པར་བྱེད་ཅེ་ན། །ཕོ་ནི་དྲག་པའི་ཚུལ་གྱིས་ཏེ། །མ་ནིང་རན་པར་འཇུག་པ་ཡིན། །མོ་ནི་ཞན་པའི་ཚུལ་གྱིས་འཇུག །ཤིན་ཏུ་མོ་ནི་མཉམ་པས་སོ། །ཅི་ཕྱིར་འཇུག་པར་བྱེད་ཅེ་ན། །ཕོ་ནི་འདས་དང་གཞན་བསྒྲུབ་ཕྱིར། །མ་ནིང་གཉིས་ཀ་ད་ལྟར་ཆེད། །མོ་ནི་བདག་དང་མ་འོངས་ཕྱིར། །ཤིན་ཏུ་མོ་ནི་མཉམ་ཕྱིར་རོ། །སྡེ་པ་ཕྱེད་དང་བརྒྱད་པོ་ཡི། །དང་པོ་གསུམ་པ་བཞི་པ་ལ། །མས་གཉིས་དྲུག་པའི་གསུམ་པ་དང༌། །བདུན་པ་ལས་ནི་ཤ་མ་གཏོགས། །རྗེས་འཇུག་ཡི་གེ་བཅུ་ཡིན་དེའི། །གསུམ་ལྔ་བཅུ་དང་བདུན་བརྒྱད་དང༌། །གཅིག་གཉིས་བཞི་དྲུག་དགུ་གྲངས་བཞིན། །གསུམ་གཉིས་ལྔ་ཡི་སྡེ་ཚན་གྱིས། །ཕོ་མོ་མ་ནིང་གསུམ་དུ་དབྱེ། །དེ་ཡང་དབྱེ་བ་བཞི་བཞི་སྟེ། །གང་ལ་འཇུག་བྱེད་གང་གིས་བྱེད། །ཇི་ལྟར་འཇུག་བྱེད་ཅི་ཕྱིར་བྱེད། །གང་ལ་ཡི་གེ་ཐམས་ཅད་ལ། ། གང་གིས་བཅུ་པོ་དེ་དག་གིས། །ཇི་ལྟར་རྣམ་པ་གཉིས་ཡིན་ཏེ། །སྒྲ་ཡི་འཇུག་ཚུལ་དོན་གྱི་ཚུལ། །དང་པོ་སྒྲ་ཡི་འཇུག་ཚུལ་ནི། །དྲག་ཞན་བར་མ་གསུམ་དུ་འཇུག ༑ དེ་ནས་དོན་གྱི་འཇུག་ཚུལ་ནི། །རང་རང་མཐུན་པའི་མཐའ་དྲངས་ཏེ།། རྗེས་འཇུག་ཡི་གེ་བཅུ་པོ་ནི། །མིང་གང་གི་ནི་མཐར་སྦྱར་བ།

།དེ་ལ་ཨཱ་ལི་བཞི་པ་སྦྱར། །སླར་བསྡུ་བར་ནི་ཤེས་པར་བྱ། །རྗེས་འཇུག་ཡི་གེ་བཅུ་པོ་ལས། ། གང་མིང་མཐའ་ན་བཅུ་པ་གནས། །དེ་ལ་ཨཱ་ལི་གཉིས་པ་སྦྱར། །གང་མིང་མཐའ་ན་བརྒྱད་པ་གནས། །དེ་ལ་གཉིས་པ་ཨུ་ཡང་སྦྱར། །གང་མིང་མཐའ་ན་གསུམ་པ་གནས། །དེ་ལ་ཨཱ་ལི་གཉིས་པ་སྦྱར། །བཞི་པ་དགུ་པ་དངོས་ཀྱང་སྟེ།། ལས་དང་ཆེད་དང་རྟེན་གནས་དང༌། །དེ་ཉིད་ཚེ་སྐབས་ལ་སྒྲ་ཡིན། །རྗེས་འཇུག་ཡི་གེ་བཅུ་པོ་ལ། །ཨི་དང་མཐུན་ལུགས་འདི་ལྟ་སྟེ། །དང་པོ་གཉིས་ལ་དང་པོ་མཐུན ༑ ༑ གསུམ་ལྔ་བཅུ་ལ་ཀྱ་དང་སྦྱར། །བདུན་པ་ཉིད་ནི་བདུན་པ་སྟེ། །ལྷག་མ་རྣམས་ལ་གྱ་སྦྱར་བ། །དེ་དག་ཨི་སྦྱར་འབྲེལ་བའི་ས། །དེ་རྣམས་ལ་ནི་བཅུ་པ་སྦྱར། །བྱེད་པ་པོ་རུ་ཤེས་པར་བྱ། །ཨཱ་ལི་ཕྱིས་ནས་གཉིས་པ་སྦྱར། །ཚིག་རྒྱན་གཉིས་དང་སྡུད་པར་འགྱུར། །ལ་དོན་སུ་ལ་ཨུ་ཕྱིས་ནས། །དེ་ལ་གསུམ་པའི་དང་པོ་སྦྱར། །སྟེང་དུ་ཨཱ་ལི་གསུམ་པས་བརྒྱན། །དེ་ནི་ལྷག་མ་དང་བཅས་པའོ ༑ ༑ རྗེས་འཇུག་ཡི་གེ་བཅུ་པོ་ལ། །དྲུག་པ་སྦྱར་ན་འབྱེད་སྡུད་ཡིན། །རྗེས་འཇུག་ཡི་གེ་བཅུ་པོ་ཡི། །བཞི་པ་དགུ་པ་ལ་བཅུ་པ། །སྦྱར་བ་འབྱུང་ཁུངས་ས་ཡིན་ཏེ། །དགར་དང་སྡུད་པའང་དེ་བཞིན་ཡིན། །གང་མིང་བརྗོད་པའི་དང་པོ་རུ ༑ ༑ ཀྱེ་སྦྱར་ན་ནི་བོད་པར་འགྱུར། །གང་མིང་མཐའ་དང་མཐུན་པ་ཡི། །བཞི་པ་ལ་ནི་ཨི་སྦྱར་བ། །དགར་དང་བརྣན་པའི་ཚིག་ཏུ་འགྱུར། །མིང་གང་རུང་བའི་བར་མཚམས་སུ། །གསུམ་པ་ལ་ནི་གཉིས་པ་སྦྱར། །དེ་ནི་སྡུད་དང་འབྱེད་པ་དང་ ༑ ༑ རྒྱུ་མཚན་ཚེ་སྐབས་གདམས་ངག་ལྔའོ། །མིང་གང་གི་ནི་ཡ་ཐ་རུ། །དང་པོ་ལ་ནི་གཉིས་པ་སྦྱར། །དེ་ནི་བྱེད་པའི་ཚིག་བརྒྱད་པོ། །སྤྱི་ལ་བྱ་བ་ཉིད་དུ་འགྱུར ༑ ༑ མིང་གང་གི་ནི་ཡ་ཐ་ན། །པུ་ལིངྒ་ཡི་སྒྲ་བྱུང་ན། །བདག་པོའི་སར་ནི་ཤེས་པར་བྱའོ། །མིང་གང་གི་ནི་ཡ་ཐ་ན། །སྟྲཱི་ལིངྒ་ཡི་སྒྲ་བྱུང་ན། །དགག་པའི་གནས་སུ་ཤེས་པར་བྱ། །མིང་གང་གི་ནི་ཡ་ཐ་ན། །གསུམ་པ་ལ་ནི་ཨེ་སྦྱར་བ།

། ཐ་སྙད་དབང་དུ་གསུམ་ཡིན་ཏེ། །དངོས་པོའི་དབང་དུ་བཞི་རུ་སྦྱར། །དུས་ཀྱི་དབང་དུ་གཉིས་ཡིན་ནོ། །གཉིས་པ་བཞི་པ་ཨིས་བརྒྱན་ལ། །གསུམ་པའི་གསུམ་སྦྱར་མ་འབྲེལ་དང༌། །གཞན་ལྡན་རྣམ་གཅོད་དངོས་རྐྱེན་དང༌། །ཕྱི་ཚིག་ཐ་དད་མིན་པའོ། །ལྔ་གཉིས་ཁོ་ན་བདེན་བཅས་འཇུག །དང་པོའི་གསུམ་པར་བདུན་པའི་གཉིས། །སྦྱར་བ་སྤྱི་འཇུག་གསུམ་པ་ཡི། །དང་པོ་ཨེས་བརྒྱན་བཞི་རྗེས་ལྡན། །དམིགས་འཛིན་དེ་གཉིས་ཆ་ལྡན་ཏེ། ཁ་ཅིག་སྔ་ཕྱྀས་ཟིལ་ནོན་སྦྱར ༑ ༑ གདགས་དང་བརྗོད་པའི་ཁྱད་པར་ནི། །ཀ་ག་པ་བ་ཟ་ས་གཉིས། །ལ་ཡི་ཡི་གེ་བཏགས་པ་དང༌། །ཀ་ཁ་ང་ཇ་ཏ་ད་ན། །སྟེང་དུ་ར་ཡིས་བརྒྱན་པ་དང༌།། དེ་བཞིན་ས་ཡིས་བརྒྱན་པ་དང༌། །ཀ་ག་ང་ཅ་ཇ་ཏ་ད། །སྟེང་དུ་ལ་ཡིས་བརྒྱན་པ་ནི། །དོན་ལ་ཐ་དད་ཡོད་པའི་ཕྱིར། །མ་བུ་ཐ་དད་གནས་པ་ནི། །མ་ཡི་ཡི་གེ་ཆུང་བ་སྟེ། །བུ་ཡི་ཡི་གེ་ཆེ་བ་ཡིན། །བརྗོད་པ་ཐ་དད་ཤེས་པར་བྱ། །ཀ་ཁ་ག་པ་ཕ་བ་མ། །དེ་ལྟར་ཡི་གེ་བདུན་པོ་དང༌། །ཀ་ཁ་ག་ཅ་ཙ་ཆ་ཚ། །ཞ་ར་ཤ་ས་བཅུ་གཅིག་དང༌། །ཀ་ཁ་ག་ཏ་ད་པ་ཕ། །བ་མ་ས་ཧ་བཅུ་གཅིག་ལ། །ཡ་སྟ་ར་སྟ་ཝ་སྟ་གསུམ། །གོ་རིམ་བཞིན་དུ་ཤེས་པར་བྱ། །གུ་གུ་འགྲེང་བུ་ན་རོ་དང༌། ། ཞབས་ཀྱུ་ཀུན་ལ་འབྱུང་བ་ཡིན། །འདིར་མང་སྤྲོས་པས་ཅི་ཞིག་བྱ། །ཆོས་ཀྱི་སྐད་དང་མཐུན་པ་ཡིས། །རང་ཡུལ་སྐད་ངན་སྤང་བར་བྱ། །ཚིགས་སུ་བཅད་པའི་མཚམས་སྦྱོར་རྣམས། །ཅུང་ཟད་བསྡུས་པ་ཡོད་ན་ཡང༌། །དེ་ནི་དེ་བཞིན་སྦྱར་བར་བྱའོ། །ཅི་ཕྱིར་འཇུག་པར་བྱེད་ཅེ་ན། །ཡི་གེའི་ཁོང་ནས་མི་དབྱུང་སྟེ ༑༑ མིང་གི་ཁོང་ནས་ཚིག་ཕྱུང་ནས། །ཚིག་གིས་དོན་རྣམས་སྟོན་བྱེད་པའོ།། མིང་ལ་གྲུབ་དང་རྗེས་གྲུབ་གཉིས། །དང་པོ་འདོད་རྒྱལ་ཕྱི་མ་ལ། །རྣམ་གཉིས་དོན་ལྡན་བརྒྱད་ཡིན་ཏེ། །ཡིན་དང་ངོ་བོར་གྲུབ་པ་དང༌། །དངོས་པོའི་རྐྱེན་དངོས་བཏགས་པ་ལྔ། །ཡོད་ཕན་བྱེད་ལས་འདྲ་བའོ། །ཚིག་གི་དབྱེ་བསྡུ་བྱེད་པ་བརྒྱད། །དངོས་ལས་བྱེད་ཆེད་འབྱུང་གནས་འབྲེལ།

།གནས་དང་བྱེད་པའོ་བསྡུ་བ་བརྒྱད། །འབྲུ་མང་པོ་དང་ཚིག་སྡུད་དང༌། །བྱེ་བྲག་ཡན་ལག་བཞི་བསྡུ་དང་ ༑ ༑ གཞི་གཅིག་སྐྱེས་བུ་ཟླས་བསྡུ་བའོ། །དང་པོའི་ཚིག་མང་དང་གཉིས་ཏེ།། དེ་ལ་རང་མིང་ལྡན་མི་ལྡན། །ཕྱོགས་དང་རྣམ་གྲངས་ཕན་ཚུན་བསྟེན། །དྲུག་གི་ཕྱོགས་ཀུན་དང་གཅིག་ལ། །མཐུན་དང་ཐ་དད་དབྱེ་བ་བཞི། །ཕྱེ་ལ་ཕྱེད་པ་དྲུག་གིས་བསྒྱུར། །བརྒྱད་དང་བཞི་བཅུ་རྩ་བཞི་ལས། །དུས་གཅིག་གསུམ་ལྡན་ཉིད་དུ་སྦྱར། །མོ་ཡི་ཡི་གེ་མེད་པ་ན། །ཕོ་ཡིག་བརྗོད་པ་མེད་པར་འགྱུར། །ཕོ་ཡིག་དེ་དག་རྣམས་ལ་ཡང༌། །འཇུག་པར་བཅས་པ་མེད་ན་ནི། །མིང་དང་ཚིག་ཀྱང་གསལ་མི་ནུས། །མིང་ཚིག་གསལ་བ་མེད་ན་ནི། །དོན་རྣམས་བརྗོད་པར་མི་འགྱུར་རོ། །དེ་ལྟར་གྱུར་ན་འཇིག་རྟེན་གྱི། །སེམས་ཅན་རྣམས་ནི་རྨོངས་པར་འགྱུར ༑ ༑ ས་སྐྱ་པཎྜི་ཏས་སྦྱར་བའོ།། །།༄༅། །རྣམ་པར་གཅད་བྱ་ཇི་ལྟར་སྦྱོར་ཚུལ་བཞུགས། ། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །རྣམ་པར་བཅད་པའི་ཡི་གེའི་ཚུལ་ཅུང་ཟད་བརྗོད་ན། དེ་ལ་རྒྱ་གར་ན་ཚེག་དྲག་གླང་པོའི་གཙུག་འདྲ་བ། ཅང་ཏེའུ་འདྲ་བའོ། །དྲོ་བའི་མཐའ་མ་གཏོགས་པ་ལ་ན་རོ་དང་རྣམ་བཅད་དུ་འགྲོ་བའི་སྐབས་ཡོད་ཅེས་གྲག་གོ །འདི་སྐད་དུ། ཨ་ལྡན་ཨ་མེད་ཅེས་བྱ་བ་ཞེས་པ་དང༌། དབྱངས་ལྡན་དབྱངས་མེད་ཅེས་པས། སྤྱིར་དབྱངས་དང་མི་ལྡན་པའི་ཡི་གེ་ནི། ཀཿ ཁཿ ཙཿ ཚཿ ཊཿ ཋཿ པཿ ཕཿ འོ། །འདི་རྣམས་དབྱངས་དང་མི་ལྡན་པར་འཐད་དེ། དབྱངས་ཅན་ཡི་གེ་ངོས་འཛིན་པའི་བཤད་པ་ནས་གསལ་ལོ། །དབྱངས་དང་ལྡན་པའི་ཡི་གེ་འདི་རྣམས་ཏེ། གཿ གྷཿ ངཿ ཛཿ ཛྷཿ ཉཿ ཌཿ ཌྷཿ ཎཿ དཿ དྷཿ ནཿ བཿ བྷཿ མཿ ཡཿ རཿ ལཿ ཝཿ ཧཿ ཨཿ འདི་རྣམས་ཀུན་ལ་ཨུ་རུ་འགྲོ་བར་ཤེས་པར་བྱ་སྟེ། བཅུ་དྲུག་རྣམ་བཅད་སྦྱར་བ་ནི། །སྡེ་ལྔའི་དང་པོ་གཉིས་པ་ལ། །ལྕེ་ལ་དྲོ་བའི་དང་པོ་དང༌། །གཉིས་གསུམ་མཆུ་དང་སྦྱར་བ་རྣམས། །ལྔ་པ་མོ་ཡིག་བཅུ་གཉིས་ཀྱི ༑ ༑ བར་ནས་དགུ་པ་བསྟོད་པར་འགྱུར། །ཞེས་སོ། །སྣ་ལྡན་རྣམ་པར་བཅད་པ་ཡིས།

།ཞེས་པ་དང༌། ཚེག་དྲག་ཅན་དང་ཐིག་ལེ་ཅན། །ཚིག་མཐར་ཡི་གེ་ཞེས་པ་ལ་སོགས་པའོ། །རྣམ་པར་བཅད་པ་ཇི་ལྟར་སྦྱོར་བའི་ཚུལ་ས་སྐྱ་པཎྜི་ཏས་སྦྱར་བ་རྫོགས་སོ།། །། ཆོས་རྗེ་ས་པཎ་གསུང་རབ་དཔེ་བསྡུར་མ་པོད་བཞི་པ། མེལ་པོའི་ཤུལ་བཞག་ལས། ས་སྐྱ་བཀའ་འབུམ། PAGE 162PAGE 163 EMBED CorelDRAW.Graphic.9 