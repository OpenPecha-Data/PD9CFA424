རྣལ་འབྱོར་སྔོན་དུ་འགྲོ་བས་བསང་ཞིང་སྦྱངས་པའི་ངང་ལས་ས་བོན་སོ་སོ་ལས་རིགས་ལྔ་ཡབ་ཡུམ་དུ་བསྐྱེད་པ་ལ། གནས་གསུམ་བྱིན་གྱིས་བརླབས་ནས་འབར་བའི་ལྟ་བས་ཡེ་ཤེས་པ་སྤྱན་དྲངས་པ་བསྟིམ་ཞིང་དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ། གཏོར་མའི་བར་གྱིས་མཆོད་ནས་སྙོམས་པར་ཞུགས་ཏེ་བདེ་བ་ཆེན་པོའི་མེས་འོད་དུ་ཞུ་བ་ལས་བྱུང་བའི་ཐིག་ཚོན་དུ་བསྐྱེད་ནས་མཐེབ་སྲིན་གྱིས་མཉེ་ཞིང༌། ཨོྃ་ཨཱཿ ཧཱུྃ་ཞེས་ཡང་ཡང་བརྗོད་དོ། །དེ་ནས་རང་ཉིད་ཧེ་རུ་ཀ་དང༌། ལས་ཀྱི་སློབ་མ་སངས་རྒྱས་མཁའ་འགྲོ་མའི་ང་རྒྱལ་དང༌། ལྡན་པས་ནུབ་དང་ཤར་དུ་ལངས་ལ་གཉིས་ཀས་ཛ་ཞེས་བརྗོད་ཅིང་སློབ་དཔོན་གྱིས་ཐིག་སྣ་གཏད་པ་སློབ་མས་བླངས་ནས་ཆོས་ཐམས་ཅད་རོ་གཅིག་པར་བསམ་ཞིང༌། ཨོཾ་ཨ་ནྱོ་ནྱ་ཨ་ནུ་ག་ཏ། སརྦ་དྷརྨཱ་སྥ་ར་སྥ་ར་ཨ་ནུ་ག་ཏ། སརྦ་དྷརྨཱ་ཨ་ཏྱནྟ་ཨ་ནུ་ག་ཏ

༑ སརྦ་དྷརྨཱ་ཨ་ཏྱནྟ་ཨ་ནུ་པྲ་བེ་ཤ་ཡ་སརྦ་དྷརྨཱ་ཧཱུྃ། ཞེས་བརྗོད་ཅིང་བསྒྲིལ་བ་རྡོ་རྗེའི་ལྟེ་བ་ལ་དཀྲིས་ལ་བདུད་རྩི་གཏོར་ནས་སླར་ཡང་བརྐྱང་བ་སློབ་མས་བཟུང་སྟེ་ལག་པ་གཡས་པའི་མཐེབ་སྲིན་གྱིས་སྟེང་ནས་འོག་དང་འོག་ནས་སྟེང་དུ་ནམ་མཁའ་ལ་ཐིག་དང་པོ་གདབ་བོ། །དེ་ནས་གཡས་སྐོར་གྱིས་ལྷོ་ནས་བྱང་དང་མེ་ནས་དབང་ལྡན་དང༌། རླུང་ནས་བདེན་བྲལ་དང༌། དེ་ཉིད་ནས་དབང་ལྡན་དང༌། མེ་ནས་སྲིན་པོ་དང༌། མེ་ནས་རླུང་དང༌། བདེན་བྲལ་ནས་དབང་ལྡན་དུ་གནས་པས་སྔ་མ་བཞིན་གདབ་ཅིང༌། ནམ་མཁའ་ གང་བའི་དེ་བཞིན་གཤེགས། །འགྲོ་དོན་མཛད་དུས་འདི་ལགས་པས། ཁྱེད་ རྣམས་འདིར་ནི ་གཤེགས་ གསོལ་བར། །ཐིག་སྐུད་སྒྲ་ཡིས་བསྐུལ་བར་བགྱི།། ཨོཾ་བཛྲ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་བཏབ་པས་ཐིག་གི་རྗེས་དེ་དག་ཉིད་དཀྱིལ་འཁོར་གྱི་རྣམ་པར་གྲུབ་པར་དམིགས་ལ། ཨོཾ་བཛྲ་བེ་གཱ་ཀྲ་མ་ཧོའི་སྔགས་དང་ཕྱག་རྒྱས་དཀྱིལ་འཁོར་ནམ་མཁའ་ལ་བཏེག་ནས ༑ སློབ་དཔོན་རྡོ་རྗེ་དྲིལ་བུ་འཛིན་པས་དབུས་སུ་སོང་ལ་ཧི། ཞེས་བརྗོད་ཅིང་ཕྱོགས་བཞིར་བལྟས་པས་སྒོ་བཞི་དབྱེ་བར་བསམས་ནས། དབང་ལྡན་གྱི་རྩིག་པ་ནང་ནས་རིམ་པ་བཞིན་དཀར་པོ། ལྗང་གུ། དམར་པོ། སེར་པོ། སྔོན་པོ་རྣམས་གཡོན་པའི་རྡོ་རྗེ་ཁུ་ཚུར་གྱིས་གཡས་སྐོར་དུ་བྲི་ཞིང༌། ཆོས་དབྱིངས་འདི་ནི་རྣམ་པར་དག །སེམས་ཅན་ཁམས་ནི་རབ་སྒྲོལ་བྱེད། །སྒྱུ་འཕྲུལ་ཞེས་བྱའི་རྒྱལ་པོ་ཆེའི། །ཚོན་གྱི་ལས་ནི་ཡང་དག་བརྩམ། །ཨོཾ་བཛྲ་ས་མ་ཡ་ཙི་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་འདྲེས་པ་དང༌། སྦོམ་ཕྲ་དང་ཡོ་བ་དང་ཆད་པ་ལ་སོགས་པའི་སྐྱོན་མེད་པར་བྲི་བར་བྱའོ། །དེ་ནས་ཧཱུྃ་གི་སྔགས་ཀྱིས་དབུས་ཀྱི་ཕུར་པ་དབྱུང་ཞིང༌། རྩིག་པའི་རིམ་པ་ལྟར་ཚོན་རྩི་རྣམས་བཀྱེ་ནས་ལྷག་མ་སློབ་མ་རྣམས་ཀྱིས་འདྲིར་གཞུག་གོ །དེའང་དཀྱིལ་འཁོར་གྱི་རྣམ་པ་ནི་ཀྱེའི་རྡོ་རྗེ་ལ་སོགས་པ་དང་འདྲ་ལ། ལྷ་སྣམ་ནི་ཤར་སྔོ།

ལྷོ་སེར། ནུབ་དམར། བྱང་ལྗང་བའོ། །དབུས་པདྨ་འདབ་མ་བརྒྱད་པ་མུ་ཁྱུད་རྡོ་རྗེའི་ཕྲེང་བས་བསྐོར་བའི་ལྟེ་བར་རྡོ་རྗེས་མཚན་པའི་ཁ་ཊྭཱཾ་ག་དང༌། ཤར་ནས་རིམ་པས་རྡོ་རྗེ། རིན་པོ་ཆེ། པདྨ། རལ་གྲི་དང༌། མཚམས་བཞིར་ཀ་པཱ་ལ་བཞིས་མཛེས་པར་བྱའོ། །དེའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་དང༌། གཏོར་མ་རྣམས་དང༌། རྒྱན་དང་ལྷབ་ལྷུབ་ཐམས་ཅད་ཀྱིས་བརྒྱན་པར་བྱའོ། །དཀྱིལ་འཁོར་གྱི་ལས་སོ། །དེ་ནས་ཕྱེམ་རེད་ཀྱི་ཚེ་བཟླས་པའི་བར་སྟ་གོན་བཞིན་བྱས་ནས་མཆོད་རྫས་རྣམས་བྱིན་གྱིས་བརླབས་ཏེ་དཀྱིལ་འཁོར་བསང་ཞིང་སྦྱངས་པའི་ངང་ལས་སྲུང་འཁོར་དུར་ཁྲོད་བརྒྱད་དང་བཅས་པའི་རྟེན་གྱི་དཀྱིལ་འཁོར་སྒྲུབ་ཐབས་ལྟར་བསྐྱེད་ནས ༑ བརྟེན་པ་ལྷ་རྣམས་ནི་སློབ་དཔོན་ཧེ་རུ་ཀ་ཡབ་ཡུམ་གྱི་ང་རྒྱལ་གྱིས་གསང་གནས་ནས་འབྱིན་པའི་ཚུལ་གྱིས་སྤྲོས་ལ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ནས་སྟ་གོན་གྱི་དཀྱིལ་འཁོར་ནམ་མཁའ་ལ་གནས་པ་ལ་མཆོད་ཅིང་བསྟོད་དེ་བསྟིམ་ལ་བདག་བསྐྱེད་ཀྱི་དཀྱིལ་འཁོར་དང་ཡང་གཉིས་སུ་མེད་པར་བྱས་ཏེ་སླར་ཡང་ཐུགས་ཀའི་ས་བོན་གྱི་འོད་ཀྱིས་དམ་ཚིག་གི་དཀྱིལ་འཁོར་ཇི་ལྟ་བའི་ཡེ་ཤེས་པ་སངས་རྒྱས་དང་བྱང་ཆུབ་སེམས་དཔའ་མ་ལུས་པས་བསྐོར་བའང་སྤྱན་དྲངས་ལ་མཆོད་པ་དང་བསྟོད་པས་མཉེས་པར་བྱས་ནས་རོ་གཅིག་པར་བྱས་ཏེ། དབང་བསྐུར་གྱི་ལྷ་སྤྱན་དྲངས་ནས་མཆོད་ཅིང་བསྟོད་དེ་གསོལ་བ་བཏབ་པས་དབང་བསྐུར་ནས་རིགས་ཀྱི་བདག་པོའི་རྒྱས་བཏབ་ལ་དབང་གི་ལྷ་དེ་དག་དང་ཡང་གཉིས་སུ་མེད་པར་བྱའོ། །དེ་ནས་དཀྱིལ་འཁོར་གྱི་གཙོ་བོ་ལས་རྡོ་རྗེ་སློབ་དཔོན་གཙོ་བོ་འབའ་ཞིག་གི་རྣམ་པས་བྱེ་བས་ཤར་ཕྱོགས་སུ་གནས་ནས་ལྷ་སོ་སོའི་མཚན་སྔོན་དུ་འགྲོ་བའི་ཡི་གེ་བརྒྱ་པ་བརྗོད་པས་བྱིན་གྱིས་བརླབ་ཅིང་བརྟན་པར་བྱའོ། །དཀྱིལ་འཁོར་བསྒྲུབ་པའོ། །དེ་ནས་ཆུ་གཉིས་སྔོན་དུ་འགྲཽ་བའི་མཆོད་པ་ལྔ་གོས་ཟུང་དང་བཅས་པ་དང༌།

ནང་གི་མཆོད་པ་དང་ ༑ བསྟོད་པ་ རྣམས་ཀྱིས་མཆོད་ནས་གཏོར་མ་དང་པོ་འདི་ཉིད་ཀྱི་ཆོ་གས་ དཔལ་ཧེ་རུ་ཀ་དང༌། གཉིས་པ་ཆོས་སྐྱོང་དང༌། གསུམ་པ་ཞིང་སྐྱོང་རྣམས་ལ་འབུལ་ལོ། །གྲུབ་ན་ཞི་བའམ་རྒྱས་པའི་སྦྱིན་སྲེག་གིས་ཀྱང་མཆོད་པར་བྱའོ ༑ ༑ མཆོད་པའོ། །དེ་ནས་སློབ་མ་ལ་ཇི་ལྟར་བྱ་བ་བཞིན་སློབ་དཔོན་བདག་ཉིད་འཇུག་ཅིང་དབང་བླངས་ཏེ་ནང་དུ་འཇུག་པའི་ཚེ་སྒོ་དབྱེ་བའི་ཕྱག་རྒྱ་བཅས་ལ། ཨོཾ་བཛྲོད་གྷ་ཊ་ས་མ་ཡ་པྲ་བེ་ཤ་ཡ་ཧཱུྃ། ཞེས་བརྗོད་པས་སྒོ་ཕྱེ་ལ་འཇུག་གོ །དབང་བླངས་པའི་མཐར་སློབ་མ་ཐོགས་པ་མེད་པར་འཇུག་པའི་ཕྱིར། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་བྱུང༌། །དེ་བཞིན་དེ་ཉིད་ངེས ་པར་འབྱུང་ ། །བདེན་པ་དེ་ཡིས་དཀྱིལ་འཁོར་ནི ༑ ༑ གཟུགས་བརྙན་གསལ་བར་སློབ་མ་རྣམས། །ཀུན་གྱིས་དྲི་མེད་མཐོང་བར་ཤོག །ཅེས་བདེན་པའི་སྟོབས་ལན་གསུམ་བརྗོད་དོ། །བདག་ཉིད་འཇུག་ཅིང་དབང་བླང་བའོ། །དེ་ནས་བདག་ཉིད་མཆོད་པ་སྟ་གོན་བཞིན་བྱས་ནས། དཀྱིལ་འཁོར་ཡོལ་བས་བསྒྲིབས་ལ་ཁྲུས་བྱས་པའི་སློབ་མ་ཕྱག་འཚལ་ནས་འཁོད་པ་རྣམས་གཞུག་ཅིང་དབང་བསྐུར་བ་ནི། མཎྜལ་ཕུལ་ནས་སྙིམ་པ་མེ་ཏོག་དང་བཅས་པས། །སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་མགོན་ལ་སྐྱབས་སུ་མཆི། །གཙོ་བོ་ མཁའ་ འགྲོ་མར་བཅས་པའི།། ལྷ་རྣམས་ཀུན་ལ་ཕྱག་འཚལ་ལོ། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་ཏུ་གསོལ། །ཞེས་ལན་གསུམ་དུ་གསོལ་བ་འདེབས་སུ་བཅུག་ནས། བླ་མས་དཀྱིལ་འཁོར་གྱི་ལྷ་ལ། དེ་བཞིན་གཤེགས་པ་ཀུན་གྱི་གནས ༑ ༑ ཧེ་རུ་ཀ་དཔལ་གྲོང་ཁྱེར་མཆོག །སྙིང་པོའི་དཀྱིལ་འཁོར་འདི་རུ་ནི ༑ ༑ བདག་གི་སློབ་མ་གཞུག་པར་བགྱི། །ཞེས་ལན་གསུམ་གྱིས་གསོལ་བ་གདབ་བོ། །དེ་ནས་བདུད་རྩི་འཁྱིལ་བའི་སྔགས་བརྗོད་ཅིང་ལས་ཐམས་ཅད་པའི་བུམ་པའི་ཆུས་བསངས་ནས་བདུད་རྩི་ལྕེ་ལ་གཏོར་ཞིང༌།

ཨོཾ་ཨཱཿཧཱུྃ་ཞེས་བརྗོད་ནས་བྱིན་གྱིས་བརླབས་ལ། ཨ་ཁཾ་བཱི་ར་ཧཱུྃ་གི་སྔགས་ཀྱིས་གདོང་གཡོགས་བཅིངས་མེ་ཏོག་གི་ཕྲེང་བའང་གཏད་དོ། །དེ་ནས་སློབ་དཔོན་གྱིས་བུ་ཁྱོད་སུ་ཡིན་ཞེས་དྲི། སློབ་མས་སྐལ་བཟང་བདག་ཅེས་ལན་གདབ ༑ ཡང་ཅི་ལ་དགའ། བདེ་བ་ཆེན་པོ་ལའོ། །ཞེས་པ་དང༌། དེ་ཡིས་བུ་ལ་ཅི་ཞིག་བྱ་དང༌། སངས་རྒྱས་མཆོག་གི་དམ་ཚིག་གོ་ཞེས་དྲིས་པ་དང༌། ལན་གྱིས་རིགས་ངེས་པར་རྟོགས་པར་བྱས་ནས། སློབ་དཔོན་དང་སློབ་མ་གཉིས་ཀས་སློབ་མའི་སྙིང་གི་ནང་དུ་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ལ་གནས་པའི་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པས་ནང་གི་མུན་པ་སེལ་བར་བསམས་ནས་སྙིང་གར་རྡོ་རྗེ་བཞག་ལ། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡཱ་མི་སུ་ར་ཏི་ས་མ་ཡ་སྟྭཾ་ཧོ། སིངྔྷི་བཛྲ་ཡ་ཐཱ་སུ་ཁཾ། ཞེས་བརྗོད་ནས་བྱང་ཆུབ་ཀྱི་སེམས་བསྐྱེད་ལ་སྤྱི་བོར་རྡོ་རྗེ་བཞག་ནས། དེང་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། །ཞེས་གསང་བར་གདམས་ནས་གཙོ་བོའི་ཐུགས་ཀ་ནས་སྒོ་མ་བཞིའི་ཕྱག་མཚན་ཐོགས་པའི་མཁའ་འགྲོ་མ་བཞི་འཕྲོས་པས་སློབ་མ་རྣམས་དཀྱིལ་འཁོར་གྱི་ཤར་སྒོར་བཅུག་པར་བསམ་ཞིང༌། ཛཿཧཱུྃ་བཾ་ཧོཿ ཞེས་བརྗོད་ལ་ཡོལ་བའི་ནང་དུ་གཞུག་པའམ་ཡོལ་བ་དབྱེ་བར་བྱའོ། ། དེ་ནས་ན་མ་སྟེ་ཧཱུྃ། ན་མོ་མི་ཧཱུྃ། ན་མོ་ནཱ་མ་ཧཱུྃ། ཞེས་བརྗོད་ཅིང་སྐུ་གསུང་ཐུགས་ཀྱི་ཕྱག་གསུམ་འཚལ་ནས་ཤར་ཕྱོགས་སུ་འགྲོ་བའམ། ཕྱིན་པར་མོས་ལ། རྡོ་རྗེ་མཁའ་འགྲོ་མའི་ང་རྒྱལ་གྱིས་བྱིན་གྱི་བརླབ་ཏུ་གསོལ་བའི་ཡིད་ཀྱིས་སྙིང་གར་ཐལ་མོ་སྦྱར་ལ། ཨོཾ་བཛྲ་ཌཱ་ཀི་ནཱི་ཡེ་པཱུ་ཛ་ཨུ་པསྠ་ནཱ་ཡ་ཨཱདྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་ཨཀྵོ་བྷྱ།

ཨ་དྷི་ཏིཥྛ་སྭ་མཱཾ། ཞེས་བརྗོད་ནས་ཕྱག་འཚལ་དུ་གཞུག་གོ །དེ་ནས་ལྷོ་ཕྱོགས་ནས་རིན་ཆེན་མཁའ་འགྲོ་མའི་ང་རྒྱལ་གྱི་དབང་བསྐུར་བར་གསོལ་བའི་ཡིད་ཀྱིས་དཔྲལ་བར་ཐལ་མོ་སྦྱར་ལ། ཨོཾ་རཏྣ་ཌཱ་ཀི་ནཱི་ཡེ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨ་ནཾ་ནིརྱ་ཏ་ཡཱ་མི་སརྦ་ཏ་ཐཱ་ག་ཏ་རཏྣ་སམྦྷ་བ་ཨ་བྷི་ཥིཉྩ་ཏུ་མཱཾ། ཞེས་བརྗོད་ཅིང་ཕྱག་འཚལ་ལོ། །དེ་ནས་ནུབ་ཕྱོགས་ནས་པདྨ་མཁའ་འགྲོ་མའི་ང་རྒྱལ་གྱིས་ཆོས་ཀྱི་འཁོར་ལོ་བསྐོར་བར་གསོལ་བའི་ཡིད་ཀྱིས་མགྲིན་པར་ཐལ་མོ་སྦྱར་ནས། ཨོཾ་པདྨ་ཌཱ་ཀི་ནཱི་ཡེ་པཱུ་ཛ་པྲ་ཝརྟ་ན་ཡ་ཨཱདྨ་ནཾ་ནིརྱ་ཏ་ཡཱ་མི། སརྦ་ཏ་ཐཱ་ག་ཏ་ཨ་མི་ཏཱ་བྷ་བ་དྷརྨ་ཙཀྲ་པྲ་ཝརྟ་ནཱ་ཡ་མཱཾ། ཞེས་བརྗོད་ཅིང་ཕྱག་འཚལ། དེ་ནས་བྱང་གི་ཕྱོགས་ནས་སྣ་ཚོགས་མཁའ་འགྲོ་མའི་ང་རྒྱལ་གྱིས་ཕྲིན་ལས་བསྒྲུབ་པར་གསོལ་བའི་ཡིད་ཀྱིས་སྤྱི་བོར་ཐལ་མོ་སྦྱར་ནས། ཨོཾ་བི་ཤྭ་ཌཱ་ཀི་ནཱི་ཡེ་པཱུ་ཛ་ཀརྨ་ནེ་ཡ་ཨཱདྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་ཨ་མོ་གྷ་སིངྔྷི་ཀརྨ་ཀུ་རུ་མཱཾ། ཞེས་བརྗོད་ནས་ཕྱག་འཚལ་དུ་བཅུག་ལ་སླར་ཡང་དཀྱིལ་འཁོར་གྱི་ཤར་ཕྱོགས་སུ་འཁོད་ཅིང་མཎྜལ་ཕུལ་ནས། དམ་ཚིག་དེ་ཉིད་བདག་ལ་སྩོལ། ། བདག་ལ་སྡོམ་པ་རྣམས་ཀྱང་སྩོལ། །བྱང་ཆུབ་མཆོག་ཏུ་སེམས་བསྐྱེད་པ།། སློབ་དཔོན་ཆེན་པོ་བདག་ལ་སྩོལ། །ཞེས་ལན་གསུམ་དུ་གསོལ་བ་བཏབ་ནས ༑ སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་སྐྱབས་སུ་སོང་ ༑ ༑ འདི་ནི་སངས་རྒྱས་རིགས་དག་པའི། །སྡོམ་པ་བརྟན་པོར་གྱུར་པའོ ༑ ༑ རྡོ་རྗེ་དྲིལ་བུ་ཕྱག་རྒྱ་རྣམས། །བློ་ཆེན་ཁྱོད་ཀྱིས་གཟུང་བར་གྱིས། ། བྱང་ཆུབ་སེམས་གང་དེ་རྡོ་རྗེ། །ཤེས་རབ་དྲིལ་བུ་ཞེས་བརྗོད་དོ། །བླ་མ་སངས་རྒྱས་ཀུན་མཉམ་པ། །སློབ་དཔོན་དག་ཀྱང་གཟུང་བར་གྱིས། །འདི་ནི་རྡོ་རྗེའི་རིགས་དག་པའི། །དམ་ཚིག་སྡོམ་པ་ཡིན་པར་བརྗོད། །རིན་ཆེན་རིགས་ལ་རྟག་ཏུ་ནི། །ཉིན་དང་མཚན་མོ་ལན་གསུམ་དུ། །ཟང་ཟིང་མི་འཇིགས་ཆོས་དང་བྱམས།

།སྦྱིན་པ་རྣམ་བཞི་རྟག་ཏུ་སྦྱིན། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ཀྱང་མ་ལུས་གཟུང༌། །འདི་ནི་པདྨའི་རིགས་དག་པའི། །དམ་ཚིག་དང་ནི་སྡོམ་པའི་མཆོག །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། ཁྱོད་ཀྱིས་ཡང་དག་གཟུང་བར་གྱིས། །མཆོད་པའི་ལས་ཀྱང་ཅི་ནུས་བྱོས། །ཞེས་བརྗོད་པས་སྡོམ་པ་བསྒྲགས་ལ། དེ་རྣམས་རྗེས་སུ་གཟུང་བའི་བསམ་པས་སྟ་གོན་གྱི་སྐབས་སུ་བཤད་པ་ལྟར། རིགས་ཐམས་ཅད་ཀྱི་སྡོམ་པ་གཟུང་བ་ལན་གསུམ་རྗེས་སུ་བརྗོད་པས་སྡོམ་པ་འཛིན་དུ་གཞུག་གོ །དེ་ལྟར་ཐོབ་པའི་དམ་ཚིག་མི་ཉམས་པར་བསྲུང་བར་གདམས་པའི་ཕྱིར་སྤྱི་བོར་རྡོ་རྗེ་བཞག་ལ ༑ ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐོབ་པར་འགྱུར་ན་དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེ་ཡེ་ཤེས་བསྐྱེད་པར་བྱའི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ་ཞེས་ཕན་ཡོན་གྱི་སྒོ་ནས་དང༌། ཡང་སྙིང་གར་རྡོ་རྗེ་བཞག་ལ། ཧེ་རུ་ཀ་དཔལ་དེང་ཁྱོད་ཀྱི། །སྙིང་ལ་ཡང་དག་ཞུགས་པར་གྱུར། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཞེས་བརྗོད་ནས་སྤྱི་བོར་བཞག་ལ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་འགས་པར་འགྱུར་རོ། །ཞེས་ཉེས་དམིགས་དང༌། དེ་ནས་ཁྱོར་ཆུ་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། །དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ཨོཾ་བཛྲ་ཨུ་ད་ཀ་ཨོཾ་ཨཱཿཧཱུྃ། ཞེས་གཉིས་ཀ་དང༌། སྤྱི་བོར་རྡོ་རྗེ་བཞག་ལ། དེང་ནས་བརྩམས་ཏེ་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི། ངས་བསྒོ་བ་དེ་ཁྱོད་ཀྱིས་གྱིས་ཤིག ཁྱོད་ཀྱིས་ང་ལ་བརྙས་པ་བྱས་ན་མི་བདེ་བ་མ་སྤངས་པར་འཆི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ་ཞེས་བླ་མའི་བཀའ་མཉན་པར་བསྒོ་བ་སྟེ།

རྣམ་པ་བཞིས་དམ་ལ་བཞག་གོ །དེ་ནས། དེ་བཞིན ་གཤེགས་ པ་ཐམས་ཅད་ཀྱིས། །བདག་ལ་བྱིན་གྱིས་རློབ་མཛོད་ལ། །རྡོ་རྗེ་ཡེ་ཤེས་བླ་མེད་པ། །ད་ལྟ་ཉིད་དུ་དབབ་ཏུ་གསོལ། །ཞེས་ལན་གསུམ་གསོལ་བ་འདེབས་པའི་སློབ་མ་ལ། ཕྱི་ནང་གི་ཆོས་ཐམས་ཅད་སྒྱུ་མ་ལྟར་ཤེས་པས་ཞེན་པ་དང་བྲལ་བའི་ཡིད་བསྐྱེད་ནས ༑ གཉིས་ཀས་སློབ་མ་ཧེ་རུ་ཀའི་རྣམ་པས་ལངས་ཏེ་གནས་པའི་འོག་གི་གཞི་རླུང་གི་དཀྱིལ་འཁོར། རྐང་མཐིལ་རླུང༌། སུམ་མདོ་མེ། ལྟོ་བ་ཆུ། སྙིང་ག་ས། སོ་སོའི་ས་བོན་གྱིས་མཚན་པར་བསྒོམས་ནས་སྙིང་གི་ནང་དུ་ཉི་མ་ལ་གནས་པའི་ཧེ་རུ་ཀ་ཡབ་ཡུམ་དམིགས་ཏེ། གཞིའི་རླུང་གིས་རྐང་མཐིལ་གྱི་རླུང་བསྐྱོད་ཅིང༌། དེས་སུམ་མདོའི་མེ་སྦར་བས་ལུས་ཐམས་ཅད་གང་བས་སྡིག་པ་དང་རྟོག་པ་ཐམས་ཅད་བསྲེགས། ལྟོ་བའི་ཆུ་བསྐོལ། སྙིང་གའི་ས་བསྲེགས། འོད་ཀྱི་སྣང་བས་ཕྱོགས་བཅུའི་སངས་རྒྱས་རྣམས་སྤྱན་དྲངས་པ་ཆར་ཆེན་པོ་བབ་པ་ལྟར་ལུས་ལ་ཐིམ་པས་རོ་གཅིག་ཏུ་གྱུར་པས། སྙིང་གའི་ཧེ་རུ་ཀ་གར་མཛད་པར་བསམ་ཞིང༌། ཟླ་མཚན་དང་ལྡན་པའི་མདོམ་དཀྲིས་དང༌། བྱི་ལའི་བྲུན་དང་སྦགས་པའི་གུ་གུལ་གྱི་དུད་པས་བདུག རོལ་མོའི་སྒྲ་དྲག་ཏུ་དཀྲོལ། ཨོཾ་བཛྲ་ཨཱ་བེ་ཤ་ཡ་ཨ་ཨ། ཞེས་བྱ་བ་དང་ ༑ ལྷ་ལྔའི་སྔགས་བརྗོད་པས་ལུས་དང་ངག་དང་ཡིད་ལ་བབས་པའི་རྟགས་འབྱུང་ཞིང༌། ཨོཾ་ཏིཥྛ་བཛྲ། ཞེས་བརྗོད་ནས་རྡོ་རྗེ་སྤྱི་བོར་རྒྱ་གྲམ་དུ་བཞག་པས་དེ་མི་ཉམས་ཤིང་བརྟན་པར་བྱའོ། །དེ་ནས་སློབ་མ་ལ་དཀྱིལ་འཁོར་བསྟན་ཅིང་གཞུག་པའི་ཕྱིར་འདི་སྐད་ཅེས། འདི་ཡི་བསོད་ནམས་གང་ཡིན་པས། །ལྷ་ཡི་རིགས་ཀྱི་རིམ་པ་དང༌། །འདི་ཡི་དངོས་གྲུབ་གང་ཡིན་དང༌། །རིགས་ནི་གང་གི་སྣོད་དུ་གྱུར། །འདི་ཡི་བསོད་ནམས་ཇི་ལྟ་བར ༑ ༑ དཀྱིལ་འཁོར་འདིར་ནི་དེ་བཞིན་ཤོག །ཅེས་བདེན་པའི་སྟོབས་བརྗོད་ནས་ནམ་མཁའི་ཁ་དོག་གིས་དངོས་གྲུབ་ཀྱི་ལྟས་བརྟགས་ཏེ། ཨོཾ་པྲ་ཏཱིཙྪ་བཛྲ་ཧོ། ཞེས་བརྗོད་ཅིང་མེ་ཏོག་ཕྲེང་བ་དཀྱིལ་འཁོར་ལ་དོར་ནས་ལྷའི་རིགས་བརྟགས་ལ།

ལྷ་དང་བླ་མ་བསྐུལ་བའི་ཕྱིར། ཨོཾ་པྲ་ཏི་གྲི་ཧྣ་སྟྭ་མི་མཾ་སཏྭ་མཧཱ་བ་ལ། ཞེས་བརྗོད་དེ་སྤྱི་བོར་བཞག་ལ། མིག་འབྲས་གཉིས། ཨོཾ་དུ་བསྐྱེད་ལ། ཧེ་རུ་ཀ་དཔལ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་འགྱུར་བ། །རྡོ་རྗེའི་མིག་ནི་བླ་ན་མེད ༑ ༑ ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལ་ཧྲཱི་པྲཾ། ཞེས་བརྗོད་ནས་གདོང་གཡོགས་ཕྱེ་ལ། ཐར་པ་ཆེན་པོའི་གྲོང་ཁྱེར་མཆོག །ལྟོས་ཤིག་ལྟོས་ཤིག་སེམས་དཔའ་ཆེ། །མེ་ཏོག་གང་དུ་ལྷུང་གྱུར་པ། །དེ་ནི་ཁྱོད་ཀྱི་ལྷག་པའི་ལྷ ༑ ༑ དཀྱིལ་འཁོར་བཟང་པོ་འདི་ལ་ལྟོས། །ད་ནི་དད་པ་རབ་ཏུ་སྐྱེད། ཁྱོད་ནི་རྣལ་འབྱོར་མ་རིགས་སྐྱེས། །སྔགས་དང་ཕྱག་རྒྱས་བྱིན་གྱིས་བརླབས།། འགྲོ་བའི་ཕུན་ཚོགས་ཐམས་ཅད་དང༌། །དངོས་གྲུབ་ཀུན་ཁྱོད་འགྲུབ་པར་འགྱུར ༑ ༑ དམ་ཚིག་ཐམས་ཅད་བསྐྱང་བ་དང༌། །སྔགས་རྣམས་ལ་ཡང་ བརྩོན་པར་གྱིས། །ཞེས་བརྗོད་ལ་གཙོ་བོ་ནས་སྲུང་བའི་འཁོར་ལོའི་མཐར་ཐུག་པའི་དཀྱིལ་འཁོར་ཡོངས་སུ་རྫོགས་པར་བསྟན་པར་བྱའོ། །ནང་གི་འཇུག་པ་སྟེ་འཇུག་པའི་ཆོ་གའོ། །དེ་ནས་དབང་གི་དོན་དུ་མཎྜལ་ཕུལ་ནས

༑ ༑ ཧེ་རུ་ཀ་དཔལ་དབང་བསྐུར་བ། །འགྲོ་བ་སྐྱོབ་པའི་གཟི་བརྗིད་ཅན ༑ ༑ ཇི་ལྟར་ཡོན་ཏན་འབྱུང་གནས་གཙོ། །དེ་བཞིན་བདག་ལའང་དེ་སྩོལ་ཅིག །ཅེས་ལན་གསུམ་གསོལ་བ་འདེབས་སུ་བཅུག་ནས་པདྨ་འདབ་བརྒྱད་བྲིས་པའི་དབང་སྟེགས་ཀྱི་དཀྱིལ་འཁོར་རིན་པོ་ཆེའི་ཁྲི་པདྨ་དང་ཉི་མའི་གདན་དུ་མོས་པའི་སྟེང་དུ་མེ་ཏོག་གང་ལ་ཕོག་པའི་ལྷའི་རྣམ་པས་གནས་པ་གདུགས་དང་རྒྱལ་མཚན་དང་རྔ་ཡབ་ལ་སོགས་པ་མཆོད་པའི་སྤྲིན་ཕུང་གིས་བསྐོར་བ་ལ། དཀྱིལ་འཁོར་གྱི་གཙོ་བོའི་ཐུགས་ཀ་ནས་འཕྲོས་པའི་ཁྲོ་བོས་བགེགས་བསྐྲད། ལྷ་མོས་མཆོད་པས་མཆོད། བྱང་ཆུབ་སེམས་དཔས་ཤིས་པ་བརྗོད། རིག་མས་རྡོ་རྗེའི་གླུ་ལེན། དེ་བཞིན ་གཤེགས་ པས་ཁྲུས་གསོལ་བར་བསམས་ནས། དངོས་སུ་གུ་གུལ་གྱིས་བདུགས་ལ་ཡུངས་དཀར་གྱིས་བྲབ་ཅིང་དྲག་པོའི་སྔགས་དང་ཤིས་པ་དང་མཆོད་པ་བྱའོ ༑ ༑ སྔོན་དུ་བྱ་བའོ། །དེ་ནས་སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་འཕྲོས་པས་སློབ་མ་ཧེ་རུ་ཀར་དམིགས་པའི་སྙིང་གའི་ཧཱུྃ་གི་ཐ་མར་བཀོད་པར་གཉིས་ཀས་བསྒོམ་ཞིང་སྙིང་པོའི་སྔགས་ལན་གསུམ་རྗེས་སུ་བཟླས་པའི་མཐར། བཅོམ་ལྡན་བདག་ལ་སྩལ་ལགས་ཀྱི། །བཅོམ་ལྡན་བདག་ལ་བྱིན་གྱིས་རློབས། །ཞེས་ལན་གསུམ་བརྗོད་དུ་བཅུག་ནས། སློབ་དཔོན་གྱིས་སློབ་མའི་སྤྱི་བོར་མེ་ཏོག་བཞག་ལ། འདི་ལ་ཞེས་འདོན་པ་བསྒྱུར་ནས། ཨོཾ་དྷརྨ་ཀུཎྜ་ཨ་བྷི་ཥིཉྩ་ཧཱུྃ། ཞེས་བརྗོད་དོ། །དེ་ནས་རིག་པའི་དབང་ལྔ་བསྐུར་བའི་ཕྱིར་སློབ་མ་དང་དབང་རྫས་སྭ་བྷཱ་ཝས་སྟོང་པར་སྦྱངས་པའི་ངང་ལས་པདྨ་དང་ཉི་མའི་གདན་ལ་སོ་སོའི་ས་བོན་ལས་བྱུང་བའི་ཕྱག་མཚོན་ས་བོན་གྱིས་མཚན་པ་ལས་འོད་འཕྲོས་པས་སོ་སོའི་རིགས་དང་འབྲེལ་བའི་སེམས་ཅན་གྱི་དོན་བྱས་སླར་འདུས་པས་རིགས་སོ་སོའི་ཁ་དོག་དང་ཕྱག་མཚན་ཡབ་དང་འདྲ་བའི་ཡུམ་དང་བཅས་པར་གྱུར་པའི་སྐྱེ་མཆེད་དང་གནས་གསུམ་བྱིན་གྱིས་བརླབས་ནས། ཡེ་ཤེས་པ་དང་རོ་གཅིག་པར་བྱས་ཏེ།

དབང་རྫས་ལ་དབང་བསྐུར་ནས་རིགས་བདག་གི་རྒྱས་བཏབ་པ་དེ་སྙོམས་པར་ཞུགས་པ་ཞུ་བ་ལས། དབང་རྫས་སོ་སོར་གྱུར་པ་སྔགས་དང་ཚིགས་སུ་བཅད་པས་སྦྱིན་ཞིང་དེ་བརྟན་པར་བྱ་བའི་ཕྱིར་བུམ་པའི་ཆུས་དབང་བསྐུར་རོ། །དེ་དག་གི་ཚེ་དབང་གི་ལྷ་རྣམས་ཀྱིས་གོང་དུ་བརྗོད་པའི་ལས་མཛད་པར་གཉིས་ཀས་བསམ་ཞིང༌། རང་རང་གི་རིགས་བདག་གི་རྒྱས་བཏབ་ནས་མཆོད་པ་རྣམས་ཀྱིས་མཆོད་ལ་སོསོའི་བརྡ་སྤྲད་དོ། ། དེའང་ཧཱུྃ་ལས་མི་བསྐྱོད་པ་སྔོན་པོ་རྡོ་རྗེ་དང་དྲིལ་བུ་འཛིན་པ། རྡོ་རྗེ་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། དབང་བསྐུར་རྡོ་རྗེ་ཆེན་པོ་ལ། ཁམས་གསུམ་པ་ཡིས་ཕྱག་བྱས་པ། །སངས་རྒྱས་རྣམས་ཀྱི་གསང་གསུམ་གྱི ༑ ༑ གནས་ལས་བྱུང་བ་ཡང་དག་སྦྱིན། །ཨོཾ་བཛྲཱི་བྷ་བ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་ཆུའི་དབང་སྦྱིན་ནོ། །ཏྲཱྃ་ལས་རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ་ཡུམ་རིན་ཆེན་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། ཐོར་ཚུགས་ཅོད་པན་གྱིས་བརྒྱན་པ། །བདེ་གཤེགས་ཀུན་གྱིས་བསྔགས་པ་ཡི། །རིན་ཆེན་དབུ་རྒྱན་དམ་པ་དང༌། །དར་དཔྱངས་དབང་བསྐུར་སྦྱིན་པར་བྱ། །ཨོཾ་བཛྲ་རཏྣ་མུ་ཀུ་ཊ་པ་ཊ་ཨ་པ་ལཾ་བ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་དབུ་རྒྱན་གྱི་དབང་སྦྱིན་ནོ། །ཧྲཱིཿལས་འོད་དཔག་མེད་དམར་པོ་པདྨ་དང་དྲིལ་བུ་འཛིན་པ་པདྨ་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། སངས་རྒྱས་ཀུན་གྱི་རྡོ་རྗེའི་དབང༌། །དེ་རིང་ཁྱོད་ལ་བསྐུར་བར་བྱ། །སངས་རྒྱས་ཀུན་ཏུ་རབ་བསྒྲུབ་ཕྱིར། །རྡོ་རྗེའི་འདི་ནི་ཁྱོད་ཀྱིས་ཟུངས ༑ ༑ ཨོཾ་མ་ཧཱ་བཛྲ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང ་རྡོ་རྗེའི་ དབང་སྦྱིན་ནོ།། ཨ་ལས་དོན་ཡོད་གྲུབ་པ་ལྗང་གུ་སྣ་ཚོགས་རྡོ་རྗེ་དང་དྲིལ་བུ་འཛིན་པ་ལས་ཀྱི་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། འདི་ནི་སངས་རྒྱས་ཐམས་ཅད་ཀྱི། །ཤེས་རབ་ ¡Ã དབྱངས་ཀྱི་ ( ¡¶ ལུ ¡· མཆོག་གི་

) རྗེས་འགྲོར་བཤད ༑ ཁྱོད་ཀྱིས་ཀྱང་ནི་རྟག་ཏུ་ཟུངས། །བྱང་ཆུབ་མཆོག་ཏུ་རྒྱལ་བས་བཞེད ༑ ༑ ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩ་མི། ཞེས་བརྗོད་ཅིང་དྲིལ་བུའི་དབང་སྦྱིན་ནོ། །ཨོཾ་ལས་རྣམ་པར་སྣང་མཛད་ ( ¡¶ ལུ ¡· + སྐུ་མདོག་ ) དཀར་པོ་འཁོར་ལོ་དང་དྲིལ་བུ་འཛིན་པ་ཡུམ་སངས་རྒྱས་མཁའ་འགྲོ་མ་དང་མཉམ་པར་སྦྱོར་བ་བསྐྱེད་ནས། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སྟྭཾ་ཨ་བྷི་ཥིཉྩ་མི། ཤྲཱི་ཧེ་རུ་ཀ་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། །ཞེས་བརྗོད་ཅིང་མེ་ཏོག་གང་ལ་ཕོག་པའི་རིགས་ཀྱི་མིང་གདགས་ཏེ། སྐྱེས་པ་དང་བུད་མེད་ཀྱི་དབྱེ་བས་མི་བསྐྱོད་རྡོ་རྗེ། རྡོ་རྗེ་སེམས་དཔའ། རོལ་པའི་རྡོ་རྗེ། རྡོ་རྗེ་མཱ་མ་ཀཱི རྡོ་རྗེ་སྙེམས་མ་ལ་སོགས་པ་མི་བསྐྱོད་པའི་རིགས་ཀྱི་མིང་ངོ༌། །རྣམ་པར་སྣང་མཛད་རྡོ་རྗེ། རྟག་པའི་རྡོ་རྗེ ༑ ཨོཾ་མཛད་རྡོ་རྗེ། རྡོ་རྗེ་སྤྱན་མ་ལ་སོགས་པ་རྣམ་པར་སྣང་མཛད་ཀྱིའོ།། རིན་ཆེན་རྡོ་རྗེ། ནམ་མཁའི་རྡོ་རྗེ། གཟི་བརྗིད་རྡོ་རྗེ། རྡོ་རྗེ་ཕྲེང་བ་མ་ལ་སོགས་པ་རིན་ཆེན་འབྱུང་ལྡན་གྱིའོ། །འོད་དཔག་མེད་རྡོ་རྗེ། པདྨའི་རྡོ་རྗེ། ཆོས་ཀྱི་རྡོ་རྗེ། རྡོ་རྗེ་གོས་དཀར་མོ་ལ་སོགས་པ་འོད་དཔག་མེད་ཀྱིའོ། ། དོན་ཡོད་རྡོ་རྗེ། ལས་ཀྱི་རྡོ་རྗེ། དམ་ཚིག་རྡོ་རྗེ། རྡོ་རྗེ་སྒྲོལ་མ་ལ་སོགས་པ་དོན་ཡོད་གྲུབ་པའི་རིགས་ཀྱི་མིང་ངོ༌། །དེ་ལྟར་རིག་པའི་རྒྱལ་པོ་དེ་བཞིན་གཤེགས་པ་ལྔའི་དབང་བསྐུར་བས་ཕུང་པོ་ལྔ་དང༌། ཉོན་མོངས་པ་ལྔ་སྦྱངས་ནས་རིགས་ལྔ་དང་ཡེ་ཤེས་ལྔའི་གོ་འཕང་ཐོབ་པར་བྱས་ཞེས་རྟོགས་པ་བསྐྱེད་དོ། །དེ་ནས་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བ་བསྐྱེད་ནས། འདི་དེ་སངས་རྒྱས་ཐམས་ཅད་དེ། །རྡོ་རྗེ་སེམས་དཔའི་ཕྱག་ན་གནས། ཁྱོད་ཀྱིས་ཀྱང་ནི་རྟག་ཏུ་ཟུངས།

།རྡོ་རྗེ་སེམས་དཔའི་བརྟུལ་ཞུགས་བརྟན། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སྟྭཾ་ཨེ་ཥ་དྷ་ར་ཡཱ་མི་ཧི་ཧི་ཧི་ཧི་ཧཱུྃ་ཞེས་བརྗོད་ཅིང༌། རྡོ་རྗེ་བྱིན་པ་སྙིང་གར་བཟུང་ནས། སྙིང་གི་ནང་དུ་ཡང་རྡོ་རྗེ་སེམས་དཔའ་གཉིས་ཀས་མོས་པ་ནི་རྡོ་རྗེའི་བརྟུལ་ཞུགས་ཏེ་སློབ་མའི་དབང་ངོ༌། །དེ་ནས་རྡོ་རྗེ་སློབ་དཔོན་གྱི་དབང་གི་དོན་དུ་མཎྜལ་ཕུལ་ནས། དཔའ་བོ་ཆེན་པོས་མི་ལྡོག་པའི། །དབང་བསྐུར་བ་ནི་བདག་ལ་སྩོལ། ། འགྲོ་བ་མཚན་མ་མེད་བྱེད་པ། །དེ་ནི་དེང་འདིར་མཛད་དུ་གསོལ། །སེམས་ཅན་ཀུན་གྱི་དོན་གྱི་ཕྱིར། །བདག་ནི་རྡོ་རྗེ་སློབ་དཔོན་གྱུར། །ཞེས་ལན་གསུམ་གསོལ་བ་བཏབ་ནས་སློབ་མ་དབང་སྟེགས་ཀྱི་སྟེང་དུ་གནས་པ་ཧཱུྃ་ལས་རྡོ་རྗེ་འཆང་ཆེན་པོ་སྔོན་པོ་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བ་བསྐྱེད་ནས། དབང་གི་ལྷས་དབང་བསྐུར་བའི་བར་སྔ་མ་ལྟར་བསྒོམ་ཞིང༌། འདི་དེ་སངས་རྒྱས་ཐམས་ཅད་ནས། །སྔགས་ཀྱི་བར་བརྗོད་པས་རྡོ་རྗེ་བྱིན་ལ། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་མའི་བདག་པོའི་བདག །བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། །མ་ཧཱ་བཛྲ་ཧཱུྃ། ཞེས་དེ་ཁོ་ན་ཉིད་བརྗོད་ནས ༑ འདི་ནི་རྣལ་འབྱོར་མ་ལ་སོགས་པ་དང༌། ཨཿཞེས་བརྗོད་ནས་དྲིལ་བུ་གཏད་ལ། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། །སྲིད་པ་དམ་པར་རྒྱལ་བས་བཞེད༌། ཨོཾ་བཛྲ་གྷཎྜེ་ཨཿཞེས་དེ་ཁོ་ན་ཉིད་བརྗོད། དེ་ནས་ཡུམ་དང་མཉམ་པར་སྦྱོར་བའི་སྐུ་ལ་ཡིད་གཏད་ནས། དེ་བཞིན ་གཤེགས་ པ་ཐམས་ཅད་ཀྱིས། །འདའ་བ་རུ་ནི་མི་མཛད་པའི། །དམ་ཚིག་ཕྱག་རྒྱ་ཞེས་སུ་བཤད། །ཡིད་ཀྱི་ལུས་ནི་བརྟན་ཕྱིར་རོ། །ཞེས་པ་དང༌། རྡོ་རྗེ་ཆེ་དང་དྲིལ་བུ་ཆེ། །ཟུངས་ཤིག་རྡོ་རྗེར་བྱིན་གྱིས་བརླབས།

།དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་རྣམས་བསྡུ་བར་གྱིས། །ཞེས་དམ་ཚིག་གསུམ་བྱིན་ནས་བུམ་པའི་ཆུས་ཀྱང་དབང་བསྐུར་ལ། རྡོ་རྗེ་སེམས་དཔས་དབུར་བརྒྱན་ནས། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་དེ། མེ་ཏོག་གཏོར་ལ་དཀྱིལ་འཁོར་པ་དང་བཅས་པ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱས་པར་གཉིས་ཀས་བསམ་མོ། །རྡོ་རྗེ་སློབ་དཔོན་གྱི་དབང་ངོ༌། །དེ་ནས་རྟེན་གྱི་དཀྱིལ་འཁོར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ལམ་གྱི་ཆོས་མཚོན་པར་བྱེད་པ་ཡིན་ལ་ལྷ་རྣམས་ནི་ཕུང་པོ་དང༌། འབྱུང་བ་དང་ ༑ ཉོན་མོངས་པ་ལ་སོགས་པ་འཁོར་བའི་ཆོས་རྣམ་པར་དག་པ་ཡེ་ཤེས་དང་ཡོན་ཏན་དང་ཕྲིན་ལས་ལ་སོགས་པ་འབྲས་བུའི་ཆོས་མཚོན་པར་བྱེད་ཅིང་དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་དང་ཐུགས་ལ་གཉིས་སུ་མེད་པར་ཚང་ངོ༌། །ཞེས་དཀྱིལ་འཁོར་དང༌། ལྷ་དང༌། རྡོ་རྗེ་སློབ་དཔོན་གྱི་དེ་ཁོ་ན་ཉིད་བརྗོད་དོ། །དེ་ནས་རྡུལ་ཚོན་གྱིས་བསྒོས་པའི་གསེར་གྱི་ཐུར་མ་ལ་སོགས་པས་མིག་དབྱེ་བའི་ཚུལ་དུ་བྱ་ཞིང༌། ཇི་ལྟར་མིག་མཁན་རྒྱལ་པོ་ཡིས ༑ ༑ འཇིག་རྟེན་ལིང་ཏོག་བསལ་བ་ལྟར། །བུ་ཁྱོད་ཀྱི་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལ་ཧྲཱི་པྲཾ། ཞེས་མི་ཤེས་པའི་རབ་རིབ་བསལ་ནས་ཆོས་ཀྱི་མིག་དྲི་མ་མེད་པར་ཐོབ་པར་གྱིས། ཞེས་བསྒོའོ། །དེ་ནས་མེ་ལོང་དག་པར་ཤར་བའི ་གཟུགས་ བརྙན་བལྟར་བཅུག་ནས། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །ངོ་བོ་ཉིད་མེད་གནས་མེད་པ། །དེ་ལྟར་ཆོས་རྣམས་ཤེས་གྱིས་ལ ༑ ༑ སེམས་ཅན་དོན་ཀུན་མཉམ་མེད་བྱོས། །འོན་ཀྱང་སྐྱོབ་པའི་སྲས་སུ་སྐྱེ ༑ ༑ ཞེས་བརྗོད་ནས་ཡུལ་གཟུགས་བརྙན་དང་བྱེད་པ་སྒྱུ་མའི་ཚུལ་དུ་ཤེས་པར་གྱིས་ཤིག་ཅེས་བསྒོའོ།

།དེ་ནས་མདའ་གཞུ་གཏད་པ་ཕྱོགས་དྲུག་ཏུ་འཕེན་པའི་ཚུལ་བྱེད་དུ་གཞུག་ཅིང༌། ཧོ་དེ་བཞིན་གཤེགས་པ་ཐམས་ཅད་དང་ལྷན་ཅིག་རྗེས་སུ་ཆགས་པར་བྱོས་ཤིག ཅེས་བརྗོད་ནས། བདག་ལ་ཆགས་པ་དང་གཞན་ལ་འཚེ་བ། ཐེག་པ་ཆེན་པོ་ལ་རྒྱབ་ཀྱིས་ཕྱོགས་པའི་སེམས་གཞོམ་བར་གྱིས་ཤིག་ཅེས་བསྒོ་བ་རྣམས་སེམས་ཅན་གྱི་དོན་གྱི་རྗེས་སུ་གནང་བའོ། །དེ་ནས་ལག་ཏུ་འཁོར་ལོ་བྱྀན་ལ། དེང་ནས་བཟུང་སྟེ་འཇིག་རྟེན་ལ། །ཆོས་ཀྱི་འཁོར་ལོ་བླ་མེད་པ། །ཀུན་ཏུ་དྲི་མེད་སྡིག་མེད་པ།། སྐྱོབ་པ་རྣམས་ཀྱིས་འཁོར་ལོ་སྐོར། །ཞེས་ཆོས་ཀྱི་འཁོར་ལོ་བསྐོར་བར་བསྒོས་ནས། དུང་འབུད་དུ་བཅུག་ལ། ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་ནི། །ཆོས་ཀྱི་དུང་ནི་བླ་མེད་པ། །དྲི་མེད་ཀུན་ཏུ་གང་བར་གྱིས། །ཞེས་ཆོས་ཀྱི་དུང ་འབུད་པར་ བསྒོ་བ་ནི། ཆོས་འཆད་པའི་རྗེས་སུ་གནང་བའོ། །དེ་ནས་སྣ་ཚོགས་རྡོ་རྗེ་ལག་ཏུ་བྱིན་ལ། ཞི་དང་རྒྱས་དང་དབང་དང་དགུག །སྡང་བར་བྱེད་དང་གནོད་སོགས་དང༌། །བསྐྲད་དང་གསད་པ་དེ་བཞིན་ཏེ། །ལས་དེ་དག་ནི་བསྒྲུབ་པར་གྱིས། །ཞེས་གཞན་དོན་དུ་ལས་དེ་དག་བསྒྲུབ་པར་བསྒོ་བ་ནི་ཕྲིན་ལས་ཀྱི་རྗེས་སུ་གནང་བའོ།། དེ་ནས་སློབ་དཔོན་ཤཱཀྱ་ཐུབ་པའི་ང་རྒྱལ་འཛིན་པས་སྣམ་སྦྱར་གྱོན་ནས། མི་འཇིགས་པ་སྦྱིན་པའི་ཕྱག་རྒྱ་སློབ་མའི་སྤྱི་བོར་བཞག་ནས། འདིར་ནི་ཁྱོད་ལ་ངས་ལུང་བསྟན། །ཧེ་རུ་ཀ་དཔལ་དེ་བཞིན་གཤེགས། །སྲིད་པ་ཤིན་ཏུ་དག་པས་ན། །སྲིད་པའི་ངན་འགྲོ་ལས་ཁྱོད་བཏོན། །ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་སིངྔྷི་ས་མ་ཡ་སྟྭཾ་བྷུརྦྷུ་ཝ་སྭཿ གང་ལ་ངས་ལུང་བསྟན་པ་བཞིན་སངས་རྒྱས་དང་བྱང་ཆུབ་སེམས་དཔའ་རྣམས་དང་ ༑ དཔའ་བོ་དང་རྣལ་འབྱོར་མ་ཐམས་ཅད་ཀྱིས་མགྲིན་གཅིག་ཏུ་ལུང་སྟོན་པར་མཛད་དོ། །ཞེས་བརྗོད་ནས་རྟོགས་པ་བསྐྱེད་དེ་ལུང་བསྟན་པའོ།། དེ་ནས་སློབ་དཔོན་བརྙས་པར་མི་བྱ་ཞིང༌།

།གུས་པ་ཡིས་ནི་མཆོད་པར་བྱ།། རྡོ་རྗེ་དྲིལ་བུ་ཕྱག་རྒྱ་ཡང༌། །ཡོངས་སུ་གཏང་བར་མི་བྱའོ། །དམ་ཚིག་སྡོམ་པ་བསྲུང་བྱ་སྟེ། །རྣམ་པར་རྟོག་མེད་གོས་མེད་པར། །རང་ལྷའི་རྣལ་འབྱོར་གནས་པ་ཡིས། །འདོད་པའི་ཡོན་ཏན་བསྟེན་པར་བྱ། ཁྱོད་ནི་སངས་རྒྱས་རིགས་སུ་སྐྱེས། །དངོས་གྲུབ་ཐམས་ཅད་གྲུབ་པར་འགྱུར། །ཞེས་བརྗོད་ པ་ནི་དབུགས་དབྱུང་བའོ། །དེ་ནས། མཆོག་ཏུ་གསང་བའི་དཀྱིལ་འཁོར་འདིར ༑ ༑ བཙུད་པ་དང་ནི་མཐོང་བ་ཡིས། །དེ་རིང་སྡིག་ལས་རྣམ་གྲོལ་ཏེ།། དེ་རིང་ཁྱེད་རྣམས་བདེ་བར་གནས། །བདེ་ཆེན་ཐེག་པ་འདི་ལ་ནི། །ཕྱིས་ནི་འཆི་བ་ཡོད་མ་ཡིན། །སྲིད་པ་ཤིན་ཏུ་དག་པས་ན། །སྲིད་པའི་སྡུག་བསྔལ་རྣམས་ལས་གྲོལ། ཞེས་བརྗོད་པ་ནི་གཟེངས་བསྟོད་པའོ། །དེ་ལྟར་རྡུལ་མཚོན་གྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག བསྐྱེད་པའི་རིམ་པ་དབྱིབས་བསྒོམ་པ་ལ་དབང༌། འབྲས་བུ་སྤྲུལ་པའི་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། །བུམ་པའི་དབང་ངོ༌།། །།དེ་ནས་གསང་བའི་དབང་གི་དོན་དུ་མཎྜལ་ཕུལ་ནས། གསང་བའི་དབང་བསྐུར་རབ་གསང་བ། །གཙོ་བོ་ཆེན་པོས་བདག་ལ་སྩོལ། །ཞེས་གསོལ་བ་ལན་གསུམ་འདེབས་སུ་བཅུག་ནས། གདོང་གཡོགས་བཅིང་ལ་ཡིག་འབྲུ་གསུམ་བརྗོད་ཅིང་བདུད་རྩི་གཏོར་ནས་སློབ་དཔོན་དཔལ་ཧེ་རུ་ཀ་དངོས་སམ་ཡེ་ཤེས་ཀྱི་རིག་མ་སངས་རྒྱས་མཁའ་འགྲོ་མར་དམིགས་ལ། གཉིས་ཀའི་ གནས་ལྔ་དང༌། མཁའ་གསང་བྱིན་གྱིས་བརླབས་ནས། ཡུམ་གྱིས། ཀྱེ་ཧོ་གཉེན་མཆོག་ལ་སོགས་པའི་གླུས་བསྐུལ་བ་དང༌། བདེ་བ་མྱོང་ཞིང་སློབ་མ་ལ་དབང་སྦྱིན་པའི་འདུན་པས་སྙོམས་པར་ཞུགས་པའི་སྒྲས། དེ་བཞིན་གཤེགས་པ་ཐམས་ཅད་བསྐུལ་ཞལ་དུ་ཞུགས་སྙིང་གར་འོད་དུ་ཞུ། བྱང་ཆུབ་ཀྱི་སེམས་རྡོ་རྗེ་ནོར་བུར་གནས་པའི་བདེ་བ་ཆེན་པོས་ཕྱི་ནང་གི་ལྷ་རྣམས་མཆོད་ནས་ཕཊ་ཅེས་བརྗོད་པས་ཕྱུང་ལ། གསང་བའི་དབང་བསྐུར་ཆེན་པོ་ནི། ཁམས་གསུམ་ཀུན་གྱིས་ཕྱག་བྱས་པ།

།སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་ཡང་དག་སྦྱིན། ཨོཾ་ཨཱཿཧཱུྃ། ཞེས་བརྗོད་པས་སློབ་མའི་ཁར་སྦྱིན་ཞིང༌། ནམ་མཁའ་གང་བའི་དབང་གི་ལྷ་ཐམས་ཅད་ཀྱིས་བཀྲ་ཤིས་དང༌། མཆོད་པ་མཛད་པར་བསམ་མོ། །སློབ་མས་ཀྱང་མིད་ནས་ལུས་ཐམས་ཅད་གང་བས་ངག་གི་དྲི་མ་སྦྱངས་ནས་འོད་དཔག་ཏུ་མེད་པར་བསྒོམས་ལ། ཨ་ཧོ་མ་ཧཱ་སུ་ཁ། ཞེས་བརྗོད་དུ་གཞུག་གོ །དེ་ནས་གདོང་གཡོགས་ཕྱེ་ནས་གསང་བའི་དཀྱིལ་འཁོར་དུ་གསང་བ་བདུད་རྩིའི་དབང་ཐོབ། ངག་གི་དྲི་མ་དག ཟབ་པ་སྔགས་ཀྱི་ལམ་བསྒོམ་པ་ལ་དབང༌། འབྲས་བུ་ལོངས་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། །གསང་བའི་དབང་ངོ༌།། །།དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ་མཎྜལ་ཕུལ་ནས། སློབ་དཔོན་གོ་འཕང་ཆེ་རང་བཞིན། །སྐལ་བ་ཆེན་པོ་བདག་ལ ་སྩོལ ། ། བདེ་གཤེགས་ རྣམས་ཀྱི་དབང་བསྐུར་ནི། །སངས་རྒྱས་བྱང་ཆུབ་རབ་བསྒྲུབ་པ། །བརྟུལ་ཞུགས་མཆོག་ནི་ཁྱོད་དྲིན་གྱི། །བདག་ལ་ངེས་པར་སྩལ་ལགས་ཀྱི། །དེས་ནི་སེམས་ཅན་དཔག་མེད་དོན། །ཇི་ལྟར་འདུལ་བཞིན་བདག་བགྱིད་དོ། །ཞེས་ལན་གསུམ་གསོལ་བ ་འདེབས་ སུ་བཅུག་ནས་སྔ་མ་ལྟར་གདོང་གཡོགས་བཅིང་ཞིང་བདུད་རྩི་གཏོར་ལ། གཉིས་ཀས་སློབ་མ་ཧེ་རུ་ཀར་བསྐྱེད་ནས་དངོས་སམ་ཡེ་ཤེས་ཀྱི་རིག་མ་སངས་རྒྱས་མཁའ་འགྲོ་མར་བསྐྱེད་ནས། མཛེས་མ་འདི་ནི་གཟུང་བ་དང༌། །བསྟེན་བྱར་སངས་རྒྱས་རྣམས་ཀྱིས་བསྔགས། །གཟུངས་མ་འདི་ནི་ཡིད་དགའ་མ། ཁྱོད་ཀྱིས་རྟག་ཏུ་བསྟན་པར་བྱ། །ཞེས་བརྗོད་ནས་སློབ་མ་ལ་གཏད་དོ། །དེ་ནས་རིག་མས། བཤང་གཅི་དག་ནི་ཟ་བ་དང༌། ཁྲག་དང་ཁུ་བ་དེ་བཞིན་ཏེ། །ཤ་ཆེན་བསྟེན་པར་བུ་སྤྲོའམ། །བུད་མེད་རྣམས་ལ་རྟག་གུས་དང༌། །བྷ་གའི་པདྨར་ཙུམྦན། །བུ་ཁྱོད་ཅི་དགར་སྤྲོ་གྱུར་ཏམ། ། ཞེས་དྲིས་པའི་ལན་དུ། སློབ་མས། ཇི་སྐད

་གསུངས་ པའི་དམ་ཚིག་ལ། །བདག་ནི་ཅི་དགར་སྤྲོ་གྱུར་ཏོ། །ཞེས་ལན་བཏབ་པས་ལྷ་མོ་དེ་དགྱེས་ནས། ཨེ་མ་ང་ཡི་པདྨ་འདི། །བདེ་བ་ཐམས་ཅད་ཀྱི་ནི་གནས། །ཅི་སྟེ་ཆོ་ག་བཞིན་བསྟེན་ན།། དེ་ཡི་མདུན་ན་ང་འདུག་སྟེ། །སངས་རྒྱས་བསྙེན་པ་ལ་སོགས་པ། །བྱ་བ་པདྨར་ཇི་བཞིན་བྱེད། །བདེ་ཆེན་རྒྱལ་པོ་རང་ཉིད་དེ། །འདི་ཉིད་དུ་ནི་རྟག་པར་ བཞུགས ༑ ༑ བླུན་པོ་གང་ཞིག་འདི་སྤོང་བ། །དེ་ལ་མཆོག་གི་དངོས་གྲུབ་མེད།། ཅེས་གསུང་ཞིང་སློབ་མའི་པང་དུ་བྱོན་ནས། སླར་ཡང་ལྷའི་སྐུ་ཡབ་ཡུམ་དུ་གསལ་བར་དམིགས་པའི་གནས་ལྔ་དང་མཁའ་གསང་བྱིན་གྱིས་བརླབས་ནས ༑ སློབ་མས་ཀུན་ནས་དཀྲིས་པ་དང་བྲལ་ཞིང་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་བའི་འདུན་པས་སྙོམས་པར་ཞུགས་པས་སྣ་ཚོགས་པ་དང༌། རྣམ་པར་སྨིན་པ་དང༌། རྣམ་ཉེད་དང༌། མཚན་ཉིད་དང་བྲལ་བའི་སྐད་ཅིག་མ་ལ་དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་རྣམས་སྐྱེས་པ་ངོ་སྤྲད་ཅིང་སློབ་མས་ཀྱང་བདེ་སྟོང་ཟུང་འཇུག་གི་ངང་ལ་མཉམ་པར་བཞག་གོ །དེའི་ཚེ་ནམ་མཁའ་གང་བའི་དབང་གི་ལྷ་རྣམས་ཀྱིས་མཆོད་པའི་ཆར་མངོན་པར་ཕབ་ཅིང་བཀྲ་ཤིས་ཀྱི་དབྱངས་བརྗོད་པར་བསམ་མོ། །དེ་ནས། ཐབས་གཞན་གྱིས་ནི་འཚང་མི་རྒྱ། །གཉིས་སུ་མེད་པའི་ཆོས་ཀུན་ནི། །གཉིས་ཀྱི་དངོས་པོས་མཚོན་གྱུར་པ། །དེ་ཕྱིར་རིག་མ་འདི་ནི་མཆོག །དེ་བས་ཁྱེད་ཀྱིས་རྟག་ཏུ་ནི། །འཁོར་བ་བྲལ་བར་མི་བྱའོ ༑ ༑ འདི་ནི་སངས་རྒྱས་ཐམས་ཅད་ཀྱི། །རིག་པའི ་བརྟུལ་ཞུགས་ བླ་ན་མེད།། རྨོངས་པ་གང་ཞིག་འདའ་བྱེད་ན། །དེ་ལ་མཆོག་གི་དངོས་གྲུབ་མེད། །ཅེས་པ་དང་ ༑ ཇི་ལྟར་དབང་བསྐུར་ཚུལ་ལ་ནི། །སངས་རྒྱས་ལ་སོགས་ཀུན་ཐོབ་པ།། དེ་ལྟར་བྱང་ཆུབ་སྤྱོད་སོགས་དང༌། །དགེ་བའི་ཚུལ་ ¡Ã གཞན་དག་ ( ¡¶ ལུ ¡· སོགས་དབང་ ) གིས་མིན། །བདག་པོའི་དམ་ཚིག ་བསྲུང་ བར་བྱ། །རྟག་ཏུ་སྡོམ་པ་བསྐྱང་བར་བྱ། །བཟའ་བ་ཤ་ལྔ་བདུད་རྩི་སྟེ། །བསྲུང་བ་འདི་ལས་དམ་ཚིག་གཞན།།

དཀོན་མཆོག་འཇིག་གསོད་བུད་མེད་ཀུན། །གཞན་ལས་ལེན་དང་ངག་གི་བརྫུན ༑ ༑ རྣལ་འབྱོར་རྒྱུད་དུ་གང་བཤད་པ། །དེ་ཡང་ཆོ་ག་བཞིན་དུ་བསྲུང༌།། ཞེས་ཆེ་བ་བརྗོད་པ་དང་དམ་ཚིག་བསྟན་ནས། གདོང་གཡོགས་ཕྱེ་ལ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཟུང་འཇུག་ཆོས་ཀྱི་ལམ་བསྒོམ་པ་ལ་དབང༌། འབྲས་བུ་ཆོས་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། །ཤེས་རབ་ཡེ་ཤེས་ཀྱི་དབང་ངོ༌།། །། དེ་ནས་དབང་བཞི་པའི་དོན་དུ་མཎྜལ་ཕུལ་ནས། བྱང་ཆུབ་རྡོ་རྗེ་སངས་རྒྱས་ལ། །མཆོད་ཆེན་ཇི་ལྟར་སྩལ་བ་ལྟར། །བདག་ཀྱང་བསྐྱབ་པའི་དོན་གྱི་ཕྱིར། །ནམ་མཁའི་རྡོ་རྗེ་དེང་བདག་སྩོལ། །ཞེས་ལན་གསུམ་གསོལ་བ་འདེབས་སུ་བཅུག་ནས། སྔ་མ་ལྟར་གདོང་གཡོགས་བཅིང་ཞིང་བདུད་རྩི་གཏོར་ལ། བསམ་གཏན་གྱི་འདུག་སྟངས་ཀྱིས་གནས་སུ་བཅུག་ནས་གསུམ་པའི་ཡེ་ཤེས་ཀྱིས་མཚོན་པའི་དེ་ཁོ་ན་ཉིད་ཚིག་གིས་ངོ་སྤྲད་པའི་ཕྱིར། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུ། །རྡུལ་བྲལ་མཐར་སྦྱིན་ཞི་བ་ཉིད། ཁྱོད་རང་ཡང་ནི་དེ་ཡི་ཕ། །ཞེས་དོན་བཤད་ལ་ཡིད་མཉམ་པར་འཇོག་ཏུ་གཞུག་གོ །དེ་ནས་གདོང་གཡོགས་ཕྱེ་ལ་དོན་དམ་པའི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག མཐར་ཐུག་ཆོས་ཀྱི་ལམ་བསྒོམ་པ་ལ་དབང༌། འབྲས་བུ་ངོ་བོ་ཉིད་ཀྱི་སྐུའི་རྟེན་འབྲེལ་མངོན་དུ་བྱས། ཞེས་བརྡ་སྤྲད་དོ། །དབང་བཞི་ པའོ ༑༑ ༑༑ དེ་ནས་སློབ་མས། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱི། །ཞེས་ལན་གསུམ་གྱིས་དམ་ཚིག་དང་སྡོམ་པ་བསྡུས་ཏེ་ཁས་བླངས་ནས། ལུས་དང་ལོངས་སྤྱོད་ཐམས་ཅད་ཕུལ་བར་མོས་པས། དེང་ནས་བརྩམས་ཏེ་བདག་བྲན་དུ། ཁྱོད་ལ་བདག་ནི་འབུལ་ལགས་ན། ཁྱོད་ཀྱིས་སློབ་མར་གཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་ལན་གསུམ་བརྗོད་པས། གཏང་རག་ཕུལ་ནས།

དངོས་སུ་ཅི་འབྱོར་པའི་ཡོན་གྱིས་ཀྱང་བླ་མ་མཉེས་པར་བྱའོ། །བླ་མས་ཀྱང༌། གནས་སྐབས་འདིའམ་གཞན་དུ། དམ་ཚིག་དང་སྡོམ་པ་དང་ལམ་གྱི་རིམ་པ་བསྟན་པར་བྱའོ། །དེ་ནས་དཀྱིལ་འཁོར་གྱི་ལྷ་ལ་མཆོད་ཅིང་བསྟོད་ནས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བླངས་ལ། མ་འབྱོར་པ་དང་ཉམས་པ་དང༌། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་མཛོད། །ཅེས་བཟོད་པར་གསོལ་ནས། ཡི་གེ་བརྒྱ་པ་ལན་གསུམ་གྱིས་ཆོ་ག་པས་ལྷག་ཆད་བསྐངས་ནས། སེམས་ཅན ་ཐམས་ ཅད་བདེ་གྱུར་ཅིག། སེམས་ཅན་ཐམས་ཅད་སྐྱོན་མེད་པར། །གང་གི་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཉིད་ཐོབ་ཤོག །ཅེས་ལན་གསུམ་དུ་སྨོན་ལམ་བཏབ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ ༑ ༑ སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པའི་མཐར། ཨོཾ་བཛྲ་མུཿཞེས ་བརྗོད་ ནས་ཡེ་ཤེས་པ་གཤེགས་སུ་གསོལ་ལ། དམ་ཚིག་པ་བདག་ལ་བསྡུས་ནས། ཨ་ཀཱ་རོའི་མཐར། ཨོཾ་གི་ལི་གི་ལི་ཧཱུྃ་ཛཿསྭཱ་ཧཱ། ཞེས་བརྗོད་ཅིང་གཡོན་པའི་སྲིན་ལག་གིས་དབང་ལྡན་གྱི་རྩིག་པ་བཤིག་ནས་རྡུལ་ཚོན་མ་ལུས་པ་བསྡུས་པ་རིན་པོ་ཆེའི་བུམ་པར་བླུགས་ལ་རོལ་མོའི་སྒྲ་དང་བཅས་པས་རྒྱ་མཚོར་འབབ་པའི་ཆུ་བོར་དོར་ནས་ལས་ཀྱི་རྗེས་མི་མངོན་པར་བྱས་ལ། གནས་གསུམ་བསྲུངས་ཏེ་དགའ་སྟོན་ལ་ལོངས་སྤྱད་ནས་ཅི་བདེ་བར་གནས་པར་བྱའོ། །མཇུག་གི་ཆོ་གའོ།། །།དེ་ལྟར་བླ་མ་ལས་ཐོབ་པའི། །དབང་དོན་རང་གིས་གོམས་བྱས་པས།། ཕྱོགས་བཅུའི་རྒྱལ་བ་ཐམས་ཅད་ཀྱིས། །དབང་བསྐུར་ནས་ནི་དེ་འཚང་རྒྱ། ། ཚུལ་འདིའང་ཡེ་ཤེས་འབྱུང་གནས་དཔལ། །དེ་བཞིན་ཉི་མ་འབུམ་དང་ཡང༌།། ཚུལ་ཁྲིམས་རྒྱལ་མཚན་ལ་སོགས་པས། །བསྐུལ་ནས་སྔགས་འཆང་འཕགས་པས་སྦྱར། །དེ་ལྟར་སྒྱུ་མ་རོལ་པ་ཡི། །དབང་བསྐུར་རོལ་པ་བཤད་པ་ཡིས། ། འགྲོ་ཀུན་ཚུལ་འདིས་རྣམ་རོལ་ནས།

།བདེ་བ་ཆེ་ལ་རོལ་པར་ཤོག །རྣལ་འབྱོར་གྱི་དབང་ཕྱུག་ཀུ་ཀུ་རི་པའི་མན་ངག་ལ་བརྟེན་པའི་གཞུང་རིམ་པ་གསལ་བའི་རྗེས་སུ་འབྲངས་པ། དཔལ་སྒྱུ་མ་ཆེན་མོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ་ཞེས་བྱ་བ་འདི་ནི་དགེ་སློང་རྡོ་རྗེ་འཛིན་པ་འཕགས་པས་ཤིང་མོ་གླང་གི་ལོ་སྟོན་ཟླ་འབྲིང་པོ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་ཡོངས་སུ་རྫོགས་སོ།། །།༄༅། །དཔལ་སྒྱུ་མ་བདེ་བ་ཆེན་མོའི་དཀྱིལ་འཁོར་གྱི་ སྒྲུབ་ཐབས་བཞུགས། ། ༄༅། །དཔལ་སྒྱུ་མ་ཆེན་མོའི་དཀྱིལ་འཁོར་གྱི་སྒྲུབ་པའི་ཐབས། སྒྱུ་འཕྲུལ་རྣམ་པར་རོལ་པ་ཞེས་བྱ་བ། དཔལ་སྒྱུ་མ་ཆེན་མོ་ལ་ཕྱག་འཚལ་ལོ། ། ཡེ་ཤེས་སྒྱུ་མའི་རྣམ་འཕྲུལ་གྱིས། །སྲིད་པའི་སྒྱུ་མ་རྣམ་སྦྱོང་བ། །སྒྱུ་མ་ཆེན་མོར་ཕྱག་འཚལ་ནས། །སྒྱུ་མ་རྣམ་པར་རོལ་པ་བཤད། །མྱོང་སྣང་བཞིན་དུ་མ་གྲུབ་ཕྱིར། །འདི་ཀུན་སྒྱུ་མའི་རྣམ་འཕྲུལ་ཏེ། །དེ་ཉིད་ལས་ནི་བྱུང་བའི་ཕྱིར། ། གྲོལ་བའང་ཅི་ཕྱིར་སྒྱུ་མ་མིན ( ¡¶ ཞ ¡· ཡིན ) ། །དེ་ཕྱིར་བུད་མེད་སྒྱུ་མ་ཡི། །རྣམ་པར་རོལ་པས་རོལ་པ་ཡིས། །བདེ་ཆེན་རོལ་པས་རོལ་འགྱུར་བའི། །ཐབས་འདི་བླ་ན་མེད་པ་ཡིན། །དབང་དང་དམ་ཚིག་ཐོབ་པ་ཡིས། །དངོས་གྲུབ་ དོན་དུ་རྣལ་འབྱོར་བསྒོམ། །མཉམ་པར་བཞག་དང་ཡན་ལག་གི །རྣལ་འབྱོར་ གཉིས་ཀྱིས་བསྡུས་པ་ཡིན། །དེ་ལ་མཉམ་པར་བཞག་པ་ལ་གཉིས་ལས། བསྐྱེད་པའི་རིམ་པ་བསྒོམ་པའི་ཚུལ་ནི། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། རང་ཧེ་རུ་ཀར་སྐད་ཅིག་གིས་དམིགས་པའི་སྙིང་གར་ཉི་མ་ལ་གནས་པའི་ཧཱུྃ་གི་ཡི་གེ་སྔོན་པོ་ལས་འོད་བྱུང་བས་རང་དང་གཞན་གྱི་སྒྲིབ་པ་སྦྱངས་ནས། མདུན་གྱི་ནམ་མཁར་ཧེ་རུ་ཀའི་དཀྱིལ་འཁོར་བླ་མས་དབུར་བརྒྱན་པ་སྤྱན་དྲངས་ལ། ན་མོ་གུ་རུ་བྷྱཿདང༌། ན་མཿཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜལ་བྷྱཿས་བླ་མ་དང་དཀྱིལ་འཁོར་ལ་ཕྱག་འཚལ་ནས། སྙིང་ག་ནས་སྤྲུལ་པའི་མེ་ཏོག་ལ་སོགས་པ་ཕྱི་དང༌།

ནང་བདུད་རྩིས་མཆོད་ལ། བདག་གིས་སྡིག་པ་བགྱིས་པ་དང༌། །བགྱིད་དུ་སྩལ་དང་ཡི་རང་བ། །མ་ལུས་སངས་རྒྱས་སྤྱན་སྔར་ནི། །བདག་གིས་སོ་སོར་བཤགས་པར་བགྱི། །སངས་རྒྱས་བྱང་ཆུབ་སེམས་དཔའ་དང༌། །རང་རྒྱལ་དགྲ་བཅོམ་འགྲོ་རྣམས་ཀྱི། །ཚོགས་ ལ་བདག་ནི་ཡི་རང་ངོ༌། །སྒྱུ་འཕྲུལ་གཙོ་བོ་ཡབ་ཡུམ་དང༌། །མཁའ་འགྲོ་མ་ དང་བཅས་པ་དང༌། །ཆོས་མཆོག་ལ་ཡང་སྐྱབས་སུ་མཆི། །དུས་གསུམ་བདེ་ གཤེགས་ཐམས་ཅད་དང༌། །བྱང་ཆུབ་སེམས་དཔའ་ཐམས་ཅད་ཀྱིས། །བྱང་ཆུབ་སེམས་མཆོག་བསྐྱེད་པ་ལྟར། །དེ་བཞིན་བདག་གིས་སེམས་བསྐྱེད་དོ། ། བདག་གི་དགེ་བའི་ལས་རྣམས་ཀྱིས། །སངས་རྒྱས་མྱུར་དུ་འགྲུབ་འགྱུར་ཏེ། ། སེམས་ཅན་འཁོར་བའི་རྒྱ་མཚོ་ལས། །བླ་མེད་གནས་སུ་སྒྲོལ་བར་ཤོག །ཅེས་ལན་གསུམ་བརྗོད་ནས། སེམས་ཅན་ཐམས་ཅད་བདེ་བ་མཐའ་དག་དང་ཕྲད་པར་འདོད་པའི་བྱམས་པ་དང༌། སྡུག་བསྔལ་མཐའ་དག་ལས་བསྒྲལ་བར་འདོད་པའི་སྙིང་རྗེ་དང༌། བདེ་བ་དང་མི་འབྲལ་བར་འདོད་པའི་དགའ་བ་དང༌། ཆགས་སྡང་མེད་ ¡Ã ཅིང་ ( ¡¶ ཞ ¡· པའི་སེམས་ ) མཉམ་པ་ཉིད་ཀྱི་བཏང་སྙོམས་ཏེ་ཚད་མེད་པ་བཞི་བསྒོམ་མོ། །བསོད་ནམས་ཀྱི་ཚོགས་བསགས་པའོ། །དེ་ནས་ཧེ་རུ་ཀ་ཨཱཏྨ་ཀོ྅་ཧཾ། ཞེས་བརྗོད་ནས། ཧེ་ནི་ཆོས་ཐམས་ཅད་རྒྱུ་དང་བྲལ་ཞིང་འཕེལ་བ་དང་འགྲིབ་པ་མེད་ལ། ཡོངས་སུ་རྟོག་པ་ཐམས་ཅད་ལས་རྣམ་པར་གྲོལ་བའོ། །རུ་ནི་ཆོས་ཐམས་ཅད་སྒྲ་བརྙན་དང་འདྲ་ཞིང་དགའ་བ་དང་ལྡན་ལ་སྐྱེ་འགག་དང་བྲལ་བའོ། །ཀ་ནི་ཆོས་ཐམས་ཅད་གནས་པ་དང་བྲལ་ཞིང་བདེ་བ་དང་ལྡན་ལ་མ་སྐྱེས་པའི་དེ་ཁོ་ན་ཉིད་དེ། ཡི་གེ་གསུམ་གྱི་དོན་དང་ལྡན་པ་ཉིད་དོ། །ཞེས་དྲན་པར་བྱས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་བདག་དང་སྣང་བ་ཐམས་ཅད་སྟོང་པ་ཉིད་དུ་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། །དེ་ནས་སྟོང་པ་ཉིད་ཀྱི་ངང་ལས་སྔོན་གྱི་སྨོན་ལམ་གྱི་རྣམ་འཕྲུལ་ལས་བྱུང་བའི་པཾ་ལས་སྣ་ཚོགས་པདྨ་དང་

༑ རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཤར་སྔོ ༑ ལྷོ་སེར། ནུབ་དམར། བྱང་ལྗང༌། ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་ཕྱོགས་ཀུན་དུ་འོད་ཟེར་འཕྲོས་པས་རྡོ་རྗེའི་ས་གཞི་དང༌། ར་བ་དང༌། དྲ་བ་དང༌། གུར་དང༌། བླ་རེ་དང༌། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བས་ཡོངས་སུ་བསྐོར་བའི་སྲུང་བའི་འཁོར་ལོ་བསྒོམ་མོ། །དེའི་ནང་དུ་ཨེ་ལས་བྱུང་བའི་ཆོས་ཀྱི་འབྱུང་གནས་ཀྱི་ནང་དུ་ཡྃ་ལས་རླུང༌། རྃ་ལས་མེ། བྃ་ལས་ཆུ། ལྃ་ལས་ས། བྷྲཱུྃ་ལས་འཁོར་ལོ་རྣམས་འདྲེས་པ་ལས་བྱུང་བའི་གཞལ་ཡས་ཁང་པ་གྲུ་བཞི། ཕྱི་རོལ་ནས་རིམ་པ་བཞིན། སྔོན་པོ། སེར་པོ། དམར་པོ། ལྗང་གུ། དཀར་པོའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲ་བ་དང་དྲ་བ་ཕྱེད་པ་འཕྱང་ཞིང་མདའ་ཡབ་དང་པུ་ཤུས་ཡོངས་སུ་བསྐོར་བ། གཞིའི་ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་མཆོད་རྫས་དུ་མ་ཐོགས་པའི་ལྷ་མོ་བཅུ་དྲུག་གིས་བསྐོར་བ། ནང་ཀ་བ་བརྒྱད་དང་ལྡན་ཞིང་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ནས་མཛེས་པར་ཕུབ་པའི་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་ནོར་བུ་རིན་པོ་ཆེའི་ཏོག་གིས་མཚན་པ། སྒོའི་སྟེང་དུ་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་པ་ཆོས་ཀྱི་འཁོར་ལོ་དང་གདུགས་དང་རི་དྭགས་དང་བཅས་པ། གཞན་ཡང་གོས་དང༌། འཕན་དང༌། མེ་ལོང་དང༌། མེ་ཏོག་གི་ཕྲེང་བ་དང༌། རྔ་ཡབ་ལ་སོགས་པའི་རྒྱན་དུ་མས་སྤྲས་ཤིང་ཀུན་དུ་སྒྲིབ་པ་མེད་པའི་ཕྱི་རོལ་གྱི་ཁོར་ཡུག་ཏུ་ཤར་ནས་རིམ་པ་བཞིན་དུ། དྲག་ཏུ་གཏུམ་པ། འཇིགས་པར་བྱེད་པ། འུར་འུར་འབར་བ། ཚང་ཚིང་འཁྲིགས་པ་དང༌། མེ་ནས་རིམ་པ་བཞིན། དབང་ཕྱུག ནགས་ཚལ། མུན་པ་མི་བཟད་པ། ཀི་ལི་ཀི་ལའི་སྒྲ་སྒྲོགས་པ། ཧ་ཧ་དགོད་པའི་དུར་ཁྲོད་བརྒྱད་དུ་དེ་ཉིད་ཀྱི་རིམ་པས་བརྒྱ་བྱིན། གཤིན་རྗེ། ཆུ་ལྷ ༑ གནོད་སྦྱིན། མེ་ལྷ།

སྲིན་པོ། རླུང་ལྷ། དབང་ལྡན་ཏེ་ཕྱོགས་སྐྱོང་བ་བརྒྱད ༑ ཤིང་ཆེན་པོ་བརྒྱད་ལ་གནས་པའི་ཞིང་སྐྱོང་ ¡Ã ཆེན་པོ་ ( ¡¶ ཞ ¡·¡¶ ལུ ¡· བ་ ) བརྒྱད། མཆོད་རྟེན་ཆེན་པོ་བརྒྱད། ཆུ་ཆེན་པོ་བརྒྱད། མེ་ཆེན་པོ་བརྒྱད། སྤྲིན་ཆེན་པོ་བརྒྱད། གྲུབ་པ་ཐོབ་པའི་དཔའ་བོ་དང༌། རྣལ་འབྱོར་མ་དང༌། འདྲེ་དང༌། སྲིན་པོ་དང༌། མཁའ་འགྲོ་དང༌། མཁའ་འགྲོ་མ་དང༌། རོ་དང༌། རོ་ལངས་ལ་སོགས་པས་གང་བར་བསམ། གཞལ་ཡས་ཁང་པའི་དབུས་སུ་རྡོ་རྗེའི་ཕྲེང་བས་ཡོངས་སུ་བསྐོར་བའི་པདྨ་དམར་པོ་འདབ་མ་བརྒྱད་པའི་ལྟེ་བར་རོ་དང་བཅས་པའི་ཉི་མའི་གདན་དང༌། ཕྱོགས་བཞིར་ཉི་མ་འབའ་ཞིག་གི་གདན་དང༌། མཚམས་བཞིར་བུམ་པ་ལ་གནས་པའི་བདུད་རྩིས་གང་བའི་ཐོད་པ་བཞི་དང༌། ལྷ་སྣམ་གྱི་ཁོར་ཡུག་ཏུ་བཅུད་སྣ་ཚོགས་ཀྱིས་གང་ཞིང་འབྲས་བུ་དང་ལྡན་པའི་ཤིང་གིས་ཁ་བརྒྱན་པའི་བུམ་པ་བརྒྱད་གནས་པར་བསྒོམ་མོ། །དེ་ནས་བརྟེན་པ་ལྷ་བསྐྱེད་པའི་ཕྱིར་གདན་དབུས་མའི་སྟེང་དུ་རང་གི་སེམས་ཧེ་རུ་ཀ་ཡབ་ཡུམ་དུ་སྐད་ཅིག་གིས་ལྷག་པར་མོས་ནས་སྙོམས་པར་ཞུགས་པས་རྗེས་སུ་ཆགས་པས་ཉེ་བར་བསྐུལ་བས་ ( ¡¶ ལུ ¡· བའི་ ) ཁམས་གཉིས་བྷ་གར་སོན་པ་སྤྲོས་པས་གདན་བཞིའི་སྟེང་དུ་ཐིག་ལེའི་གཟུགས་བཞིར་བལྟའོ། །མཐར་རྗེས་སུ་ཆགས་པའི་མེས་ཡབ་ཡུམ་གཉིས་ཀྱང་འོད་དུ་ཞུ་ནས་བདེ་བ་ཆེན་པོའི་ངོ་བོ་ཐིག་ལེ་གཅིག་ཏུ་གྱུར་པར་བསྒོམ་མོ། །དེ་ནས་སྐད་ཅིག་གིས་ཕྱོགས་བཞིའི་ཐིག་ལེ་རྣམས་རིགས་ཀྱི་མཁའ་འགྲོ་མ་བཞིར་གྱུར་ནས། ཀྱེ་ཧོ་གཉེན་མཆོག་རྡོ་རྗེའི་འོད་ཀྱིས་པདྨ་སད་མཛད་པ། །ཨ་ལ་ལ་ཧོ། བདེ་བ་ཆེན་ ¡Ã པོའི་ ( ¡¶ ལུ ¡· པོ་རབ་ཏུ་ ) དགྱེས་པའི་གར་མཛོད་ཅིག །ཉི་མའི་འོད་ཀྱིས་པདྨོ་ཁ་འབྱེད་ལྟར། །ཨ་ལ་ལ་ཧོ། བདེ་བ་ཆེན་པོའི་གར་གྱིས་རབ་ཏུ་དགྱེས་པར་མཛོད། །ཅེས་མགྲིན་གཅིག་ཏུ་གླུས་བསྐུལ་ནས། ལྷ་མོ་རྣམས་སྐར་མདའི་ཚུལ་གྱིས་དབུས་ཀྱི་ཐིག་ལེ་ལ་འདྲེས་ཤིང་གཅིག་ཏུ་གྱུར་པའི་ཐིག་ལེ་དུམ་བུ་གསུམ་དུ་གྱུར་ཏེ།

འོག་གི་ཐིག་ལེ་ཨཱ་ལི་ལས་ཟླ་བ་དང༌། སྟེང་གི་ཀཱ་ལི་ལས་ཉི་མ་དང༌། བར་གྱི་ཧཱུྃ་ལས་རྡོ་རྗེ་ཁ་ཊྭཱཾ་ག་ཧཱུྃ་གིས་མཚན་པ་རྣམས་གཅིག་ཏུ་འདྲེས་པ་ལས་བྱུང་བའི་དཔལ་ཧེ་རུ་ཀ་ནི་སྐུ་མདོག་སྔོན་པོ་ཞལ་བཞི་པ་ཕྱག་བཞི་པ། རྩ་བའི་ཞལ་སྔོ་བ། གཡས་སེར་བ། རྒྱབ་དམར་བ། གཡོན་ལྗང་བ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། མཆེ་བ་གཙིགས་པ། ཕྱག་གཡས་ཀྱི་དང་པོས་རྡོ་རྗེས་མཚན་པའི་ཁ་ཊྭཱཾ་ག་འཕྱར་བ། གཡོན་གྱི་དང་པོས་བདུད་བཞིའི་ཁྲག་གིས་གང་བའི་ཐོད་པ་འཛིན་པས་ཡུམ་ལ་འཁྱུད་པ། འོག་མ་གཉིས་ཀྱིས་མདའ་དང་གཞུ་འཛིན་ཅིང་དེ་ཉིད་ཀྱིས་མིའི་གཡང་གཞི་གོས་སུ་གྱོན་པ། མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་ཞིང་སྟག་གི་ལྤགས་པའི་ཤམ་ཐབས་གྲོལ་བ་གཡས་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ ༑ གར་གྱི་ཉམས་དགུ་དང་ལྡན་པའོ། །དེའི་པང་ན་གནས་པའི་ཡུམ་སངས་རྒྱས་མཁའ་འགྲོ་མའང་ཁ་དོག་དང་ཕྱག་མཚན་དང་ཉམས་ཡབ་དང་མཚུངས་པ་ཉིད་དེ། འོན་ཀྱང་ཕྱག་རྒྱ་ལྔས་བརྒྱན་ཞིང་མི་མགོ་སྐམ་པོ་ལྔ་བཅུའི་དོ་ཤལ་ཅན་ནོ། །གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། ལྟེ་བར་སྭཱ་སེར་པོ། བརླ་གཉིས་ལ་ཧཱ་ལྗང་གུ་བཀོད་ནས། ཡུམ་གྱི་བྷ་ག་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ་དང་

༑ ཡབ་ཀྱི་གསང་གནས་རྡོ་རྗེ་སྔོན་པོ་རྩེ་མོ་ལྔ་པ་ལྟེ་བ་ལ་ཧཱུྃ་གིས་མཚན་པར་བྱིན་གྱིས་བརླབས་ནས། ལྷ་རྣམས་དབྱུང་བའི་ཕྱིར་སྙོམས་པར་ཞུགས་པ་ལས་བྱུང་བའི་བདེ་བ་ཆེན་པོའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་བསྐུལ་ནས་ཉེ་བར་སྤྱན་དྲངས་པ་ཞལ་དུ་ཞུགས། སྙིང་གར་ ¡Ã རབ་ཏུ་ ( ¡¶ ལུ ¡· འོད་དུ་ ) བཞུ། ཡུམ་གྱི་མཁར་བབས་པ་ཐིག་ལེ་བཞིར་གྱུར་པ་ལས་བྱུང་བའི་རིགས་ཀྱི་མཁའ་འགྲོ་མ་བཞི་རིམ་པ་བཞིན་ནམ་མཁའི་ཁམས་ཁྱབ་པར་སྤྲོས། རང་རང་དང་རྗེས་སུ་འབྲེལ་བའི་སེམས་ཅན་གྱི་དོན་བྱས། སླར་འདུས་ནས་གཅིག་ཏུ་གྱུར་པ་ལས་ཕྱོགས་བཞིར་འཁོད་པར་བསམས་ཏེ། དེའང་ཤར་དུ་རྡོ་རྗེ་མཁའ་འགྲོ་མ་སྔོན་མོ་ཞལ་གཡས་སེར། རྒྱབ་དམར། གཡོན་ལྗང་བ། ཕྱག་གཡས་པ་གཉིས་ན་རྡོ་རྗེ་དང་ཁ་ཊྭཱཾ་ག གཡོན་པ་གཉིས་ན་དྲིལ་བུ་དང༌། ཀ་པཱ་ལ་འཛིན་པ། ལྷོར་རིན་ཆེན་མཁའ་འགྲོ་མ་སེར་མོ། ཞལ་གཡས་སྔོ། རྒྱབ་དམར། གཡོན་ལྗང་བ། ཕྱག་གཡས་པ་གཉིས་ན་རིན་པོ་ཆེའི་རྒྱལ་མཚན་དང༌། རྩེ་གསུམ། གཡོན་པ་གཉིས་ན་བ་དན་རྩེ་གསུམ་པ་དང་ ༑ ཅེ་སྤྱང་འཛིན་པ། ནུབ་ཏུ་པདྨ་མཁའ་འགྲོ་མ་དམར་མོ་ཞལ་གཡས་སེར ༑ རྒྱབ་སྔོ། གཡོན་ལྗང་བ། ཕྱག་གཡས་པ་གཉིས་ན་པདྨ་དང་མདའ། གཡོན་པ་གཉིས་ན་ཀ་པཱ་ལ་དང༌། གཞུ་འཛིན་པ། བྱང་དུ་སྣ་ཚོགས་མཁའ་འགྲོ་མ་ལྗང་གུ། གཡས་སེར། རྒྱབ་དམར། གཡོན་སྔོ་བ། ཕྱག་གཡས་པ་གཉིས་ན་རལ་གྲི་དང༌། ཌ་མ་རུ་དང་གཡོན་པ་གཉིས་ན་ཀ་པཱ་ལ་དང༌། ཞགས་པ་འཛིན་པ་སྟེ། ཐམས་ཅད་ཀྱང་ཞལ་བཞི་ཕྱག་བཞི་མ། ཞབས་གཡོན་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། སངས་རྒྱས་མཁའ་འགྲོ་མའི་རྒྱན་དང་ཆ་ལུགས་ཅན་ནོ། །དེ་ནས་སྔ་མ་ལྟར་དེ་དག་ཐམས་ཅད་ཀྱི་གནས་ལྔ་བྱིན་གྱིས་བརླབ་བོ། །མིག་ཏུ་ཨོྃ་དཀར་པོ། མགྲིན་པར་ཨྃཿ དམར་པོ། རྣ་བར་ཨ་སེར་པོ། སྣར་ཥེ་དཀར་པོ། དཔྲལ་བར་ཙི་སེར་པོ། སྙིང་གར་ཧཱུྃ་དམར་པོ་དམིགས་པ་རྣམས། སྐྱེ་མཆེད་རྣམ་པར་དག་པ་རྡོ་རྗེ་མ་དྲུག་ཏུ་བལྟས་ལ།

རང་གི་སྙིང་གི་ནང་གི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་སྒྱུ་མ་ཆེན་པོའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས་ལ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དང༌། བསྟོད་པས་མཉེས་པར་བྱས་ཏེ། རིགས་ཀྱི་མཁའ་འགྲོ་མ་བཞིའི་རྩ་བའི་ཕྱག་གིས་ལྕགས་ཀྱུ། ཞགས་པ། ལྕགས་སྒྲོག དྲིལ་བུ་འཛིན་པ་རྣམས་སྙིང་ག་ནས་རིམ་གྱིས་སྤྲོས་པས་ཡེ་ཤེས་པ་རྣམས་དགུག་པ་དང་ ༑ གཞུག་པ་དང༌། བཅིང་བ་དང༌། དབང་དུ་བྱས་པས་རང་དང་གཉིས་སུ་མེད་པར་གྱུར་པར་བསམ་ཞིང༌། སོ་སོའི་ཕྱག་རྒྱ་དང་ལྡན་པས། ཨོཾ་ཨེ་ཧྱེ་ཧི་ཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜ་ལ་ཙཀྲ་སརྦ་ཌཱ་ཀི་ནཱི། ཞེས་ཀུན་ལ་སྦྱར་ལ། བཛྲ་ཌཱ་ཀི་ནཱི་ཨཾ་ཀུ་ཤ་ཛཿ ཨོཾ་རཏྣ་ཌཱ་ཀི་ནཱི་པཱ་ཤ་ཧྲཱི། ཨོཾ་པདྨ་ཌཱ་ཀི་ནཱི་སྥོ་ཊ་བཾ། ཨོཾ་བི་ཤྭ་ཌཱ་ཀི་ནཱི་ཨཱ་བེ་ཤ་ཨཿ ཞེས་བརྗོད་དོ། །ཕྱི་མ་ནི་ཨེ་ཧྱེ་ཧི་མི་སྦྱོར་རོ། །དེ་ནས་ཡང་ཧཱུྃ་གི་འོད་ཀྱི་སྣང་བས་མཁའ་འགྲོ་མ་ལྔ་དང་མཉམ་པར་སྦྱོར་བའི་རིགས་ལྔ་རང་རང་གི་རིགས་དང་རྗེས་སུ་འབྲེལ་པའི་སངས་རྒྱས་དང་བྱང་ཆུབ་སེམས་དཔའ་དང༌། ཁྲོ་བོ་དང་ཁྲོ་མོའི་ཚོགས་ཀྱིས་བསྐོར་བའི་དབང་གི་ལྷ་སྤྱན་དྲངས་ལ། སྔ་མ་བཞིན་མཆོད་ཅིང་བསྟོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། རིགས་ལྔས། དབང་བསྐུར་རྡོ་རྗེ་ཆེན་པོ་ལ། ཁམས་གསུམ་པ་ཡིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་ཡང་དག་སྦྱིན། །བཛྲཱི་བྷ་བ་ཨ་བྷི་ཥིཉྩ་ཧཱུྃ། ཞེས་གསུང་ཞིང༌། ཡེ་ཤེས་ལྔའི་ངོ་བོ་བདུད་རྩི་ལྔས་གང་བའི་བུམ་པས་དབང་བསྐུར། རིག་མས་གླུ་དང༌། སེམས་དཔས་བཀྲ་ཤིས་དང༌། ཁྲོ་བོས་བར་ཆད་སེལ་བ་དང༌། ལྷ་མོས་མཆོད་པའི་ལས་མཛད་དེ། ཆུའི་རྒྱུན་དེས་ལུས་ཐམས་ཅད་གང༌། དྲི་མ་བཞི་དག དབང་བཞི་ཐོབ། ལམ་བཞི་བསྒོམ་ཞིང༌། སྐུ་བཞི་ཐོབ་པའི་སྐལ་བ་དང་ལྡན་པར་བྱས།

ཆུ་ལྷག་མ་ཡར་ལུད་པས། དབང་རྟགས་སུ་ཧེ་རུ་ཀ་ལ་རྡོ་རྗེ་སེམས་དཔའ་དང༌། མཁའ་འགྲོ་མ་ལྔ་ལ་རིམ་པ་བཞིན་རྟག་པ་དང༌། རྡོ་རྗེ་དང༌། རིན་པོ་ཆེ་དང༌། པདྨ་དང༌། ལས་ཀྱིས་དབུར་བརྒྱན་པར་བསམ་མོ། །དེ་ནས་མདུན་དུ་མངོན་པར་འདུ་བྱས་པའི་བདུད་རྩི་གཏོར་མ་ལྟར་བྱིན་གྱིས་བརླབས་པ་མྱངས་པས་ལྷ་ཐམས་ཅད་བདུད་རྩིས་ཡོངས་སུ་གང་ཞིང་བདེ་བ་དང་ཏིང་ངེ་འཛིན་གྱི་རོ་དམ་པ་མྱང་བར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། དེ་ནས་ལྷ་མོ་རྣམས་དང་ ¡Ã འཁོར་འདས ( ¡¶ ཞ ¡· དཀྱིལ་འཁོར་པ་ ) ཐམས་ཅད་ཀྱི་བདག་ཉིད་ཧེ་རུ་ཀ་ལ་མགྲིན་གཅིག་ ཏུ་བསྟོད་པར་བསམ་ཞིང༌། མཆེ་བ་གཙིགས་ཤིང་འཇིགས་པའི་གཟུགས། ། སྔགས་ཀྱི་མེ་ཏོག་ཕྲེང་བས་བརྒྱན། །ཤ་ཆེན་རབ་ཏུ་གསོལ་མཛད་པ། །ཧེ་རུ་ཀ་ལ་ཕྱག་འཚལ་ལོ། །ཞེས་བརྗོད་ནས། ཨོཾ་སརྦ་ཏ་ཐཱ་ག་ཏ་སྟུ་སྟེ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ཀྱང་བརྗོད་དོ། །དེ་ནས་རྟེན་དང་བརྟེན་པར་བཅས་པའི་དཀྱིལ་འཁོར་སྣང་ལ་རང་བཞིན་མེད་པ་ལ་སེམས་གཏད་དེ། ཇི་སྲིད་གནས་ཀྱི་བར་དུ་ཡིད་མཉམ་པར་བཞག་གོ །བསྐྱེད་པའི་རིམ་པ་དབྱིབས་ཀྱི་བདག་ཉིད་དོ།། །།དེ་ནས་དམིགས་པ་ཐམས་ཅད་ཉེ་བར་ཞི་ཞིང་ཐབས་ཤེས་རབ་ཟུང་དུ་འཇུག་པར་བྱ་བའི་ཕྱིར། རྫོགས་པའི་རིམ་པ་བསྒོམ་པའི་ཚུལ་ནི། སྙིང་ག་ནས་སྤྲོས་པའི་འོད་ཀྱིས་སྣོད་བཅུད་དང་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་རང་ལ་བསྡུས་ཤིང་ཡུམ་ཡང་བསྡུས་ནས། ཡབ་འབའ་ཞིག་ཏུ་གནས་པའི་སྙིང་པདྨ་འདབ་མ་བཞི་པའི་རྣམ་པར་གནས་པའི་དབུས་སུ་ཐིག་ལེའི་ངོ་བོ་ཟླ་བའི་དཀྱིལ་འཁོར་སེན་མོ་བཟླུམ་པ་ཙམ་དང༌། དེའི་ ¡Ã སྟེང་དུ་ ( ¡¶ ལུ ¡· འོག་ཏུ་ ) རཀྟའི་ངོ་བོ་ཉི་མའི་དཀྱིལ་འཁོར་ཚད་དེ་ཙམ་གཉིས་ཀྱི་བར་དུ་རླུང་དང་ཁམས་དང་སེམས་འདྲེས་པའི་ཐིག་ལེ་ཡུངས་འབྲུ་ཙམ་ཞིག་བསམས་ནས་དེ་ལ་སེམས་ཅུང་ཞིག་གཏད་དོ། །དེ་ནས་ཐིག་ལེ་ལས་སྒྲ་སིང་པ་ཞིག་བྱུང་བས་རྐྱེན་བྱས་ནས་སྟེང་གི་ཟླ་བ་ལ་བུ་ག་ཤིན་ཏུ་ཕྲ་བ་ཞིག་དོད་དེ

༑ ཐིག་ལེ་ལས་འོད་ཀྱི་སྲད་བུ་རྟ་རྔ་བརྒྱར་གཤགས་པའི་ཚད་ལྟར་ཕྲ་བ་ཞིག་ལ་ཉི་ཟེར་ལྟར་ཕྲ་བའི་ཨཱ་ལི་ཀཱ་ལི་ཕྲེང་བའི་ཚུལ་དུ་བརྒྱུས་པ་གཅིག་དབུགས་ཕྱིར་རྒྱུ་བ་དང་མཚུངས་པར་འཐོན། ཉི་ཟླ་ཁ་སྦྱོར་ལ་ལན་ཕྱེད་དང་བདུན་དུ་དཀྲིས། ཡིད་ཀྱིས་ཨོཾ་ཞེས་བརྗོད། དབུགས་ནང་དུ་ཞུགས་པའི་ཚེ་བཅིངས་པ་སླར་གྲོལ་ཡིད་ཀྱིས་ཨཱཿཞེས་བརྗོད། རླུང་གནས་པའི་ ( ¡¶ ཞ ¡· + ཚེ་ཉི་མའི་ ¡¶ ལུ ¡· + ཟླ་བའི་ ) བུ་ག་ནས་ཞུགས་ཏེ་ཐིག་ལེ་ལ་ཐིམ་པར་བསམ་ཞིང་ཡིད་ཀྱིས་ཧཱུྃ་ཞེས་བརྗོད་དོ། །འདིའི་རིམ་པས་རྟག་ཏུ ་བསྒོམས་ པས་རྟགས་དང་ཡོན་ཏན་འབྱུང་བར་འགྱུར་ཏེ། སྔགས་ཀྱི་བདག་ཉིད་ཀྱི་རིམ་པའོ།། །།དེའི་རྗེས་སུ་ཉི་ཟླ་ཐིག་ལེ་དང་བཅས་པ་སྔ་མ་ལྟར་དམིགས་ནས་རླུང་ནང་དུ་དྲངས་པས་ཡི་གེ་དང་བཅས་པའི་སྲད་བུ་འབྱུང་བ་བཞིའི་རླུང་དང་ལྷན་ཅིག་ཐིག་ལེ་ལ་ཐིམ་སྟེ་ ¡Ã ཟླ་བའི་ ( ¡¶ ཞ ¡· ཉི་མའི་ ) བུ་གའང་སུབས་ནས་ཉི་ཟླ་གའུ་འགྲིགས་པ་ལྟར་ཁ་སྦྱར་བར་བསམ་ཞིང་སྟེང་འོག་གི་རླུང་ཡང་ཁ་སྦྱོར་དུ་བྱའོ ༑ ༑ རླུང་ཕྱིར་གཏོང་བའི་ཚེ་ཡི་གེ་དང་བཅས་པའི་སྲད་བུ་བྱུང་ཞིང་ཕྱེད་དང་བདུན་དུ་དཀྲིས་པར་བསམ་མོ། །འདིའི་རིམ་པས་རྟག་ཏུ་བསྒོམས་ནས་སྔ་མ་བས་ལྷག་པའི་རྟགས་དང་ཡོན་ཏན་འབྱུང་བར་འགྱུར་ཏེ། དམིགས་པ་དང་བཅས་པའི་ཆོས་ཀྱི་བདག་ཉིད་ཀྱི་རིམ་པ་གཉིས་པའོ།། །།དེའི་རྗེས་སུ་རང་ཉིད་ཧེ་རུ་ཀའི་སྐུ་སྟོད་ཉི་མ་སྐུ་སྨད་ཟླ་བ་ཉི་ཟླའང་ཐིག་ལེ་ལ་ཐིམ་ནས་ཐིག་ལེ་ནམ་མཁའ་ལ་འཇའ་ཚོན་ཡལ་བ་ལྟར་མི་དམིགས་པར་འགྱུར་བའི་ངང་ལ་ཡིད་མཉམ་པར་བཞག་གོ །ཚུལ་འདི་རྟག་ཏུ་བསྒོམས་པ་ལས་བསམ་གྱིས་མི་ཁྱབ་པའི་ཡེ་ཤེས་སྐྱེ་བར་འགྱུར་ཏེ། དམིགས་པ་མེད་པའི་ཆོས་ཀྱི་བདག་ཉིད་ཀྱི་རིམ་པ་གསུམ་པའོ།། །།རྒྱ་ཆེར་དེ་ཁོ་ན་ཉིད་ཀྱི་མན་ངག་ལས་ཤེས་པར་བྱའོ། །རྫོགས་པའི་རིམ་པ་སྟེ་མཉམ་པར་བཞག་པའི་རྣལ་འབྱོར་རོ། །ཉལ་བ་དང་ནི་ལྡང་བ་དང་ ༑ ༑ མཆོད་གཏོར་ཟས་ཀྱི་བྱ་བ་དང༌།

།བཟླས་པ་དང་ནི་སྤྱོད་ལམ་སྟེ། ། ཡན་ལག་དྲུག་གིས་ཡན་ལག་བསྡུས། །དེ་ལ་ཐོག་མར་ཉལ་བའི་ཚེ། སྙིང་གའི་ས་བོན་ལས་འཕྲོས་པའི་འོད་ཀྱིས་ནམ་མཁའི་ཁམས་ཐམས་ཅད་ཁྱབ་སྟེ། ཚུར་འདུས་པས་སྣོད་བཅུད་དང་འཁོར་འདས་རྟེན་དང་བརྟེན་པའི་དཀྱིལ་འཁོར་དང་བཅས་པ་ཐམས་ཅད་གཙོ་བོ་ཡབ་ཡུམ་ལ་བསྡུས་ནས་སྙོམས་པར་ཞུགས་པའི་རྗེས་སུ་ཆགས་པའི་མེས་གཙོ་བོ་ཡབ་ཡུམ་ཡང་འོད་དུ་ཞུ་ནས་ནམ་མཁའི་དབྱིངས་སུ་གཡོ་བ་མེད་པའི་བྱང་ཆུབ་ཀྱི་སེམས་ཀྱི་ཐིག་ལེ་གཅིག་ཏུ་གྱུར་པར་བསམས་ལ་མི་རྟོག་པའི་ངང་ལ་ཉལ་བར་བྱའོ། །ཉལ་བའོ། །ལྡང་བའི་ཚེ་སྔོན་གྱི་འཕེན་པའི་དབང་གིས་ཐིག་ལེ་དེ་ལས་ཐིག་ལེ་བཞི་འཕྲོས་པ་ལྷ་མོ་བཞིར་གྱུར་པས་ཀྱེ་ཧོ་ལ་སོགས་པའི་གླུས་བསྐུལ་ཏེ་སླར་འདྲེས་ནས་གཙོ་བོ་ཡབ་ཡུམ་གྱི་སྐུར་བཞེངས་ཏེ་ཐུགས་ཀ་ནས་འཕྲོས་པའི་འོད་ཀྱི་སྣང་བས་རྟེན་དང་བརྟེན་པའི་དཀྱིལ་འཁོར་རྫོགས་པ་སྣོད་བཅུད་དང་བཅས་པར་དམིགས་ལ་ཧཱུྃ་གི་སྔགས་ཀྱི་བྱིན་གྱིས་བརླབ་བོ། །ལྡང་བའོ། །དེ་ནས་སྔ་དྲོའི་ཐུན་མཉམ་གཞག་གོང་དུ་བཤད་པ་ལྟར་བསྒོམས་ནས་ཚོགས་འདུམས་ཤིང་བར་ཆད་ཐམས་ཅད་ཞི་བར་བྱ་བའི་ཕྱིར་མཆོད་པ་དང་གཏོར་མ་བྱ་བའི་རིམ་པ་ནི་ཆུ་གཉིས་སྔོན་དུ་འགྲོ་བའི་མཆོད་པ་ལྔ། ནང་གི་མཆོད་པ། གཏོར་མ་གཉིས ༑ རྡོ་རྗེའི་དྲིལ་བུ་དང་བཅས་པ་མངོན་དུ་བྱས་ནས་བདག་བསྐྱེད་གཙོ་བོ་འབའ་ཞིག་ཏུ་བསྡུས་ལ། རྫས་རྣམས་བསངས་ཤིང་སྦྱངས་ཏེ། ཡི་གེ་གསུམ་ལས་གྲུབ་པའི་ལྷ་རྫས་སུ་བྱིན་གྱིས་བརླབ་བོ། །དེ་ནས་བསྒྲུབ་པའི་མཎྜལ་ལ་བ་བྱུང་དྲི་བཟང་དང་བཅས་པས་ཁྱེ་མ་མེད་པར་བྱུག་ཅིང༌། དེར་རྟེན་གྱི་དཀྱིལ་འཁོར་སྐད་ཅིག་གིས་དམིགས་ལ། ལྷའི་གནས་རྣམས་སུ་དྲིའི་ཐིག་ལེ་མེ་ཏོག་རེ་དང་བཅས་པ་རྣམས་གདན་དུ་མོས་ནས་སོ་སོའི་སྔགས་བརྗོད་ཅིང་མེ་ཏོག་གི་ཚོམ་བུ་བཀོད་པ་རྣམས་སྐད་ཅིག་གིས་ལྷ་རྣམས་སུ་གསལ་བར་དམིགས་ལ། མཚམས་བཞིར་ཡང་ཚོམ་བུ་ཅུང་ཟད་རེ་བཀོད་པ་རྣམས་

( ¡¶ ཞ ¡· + བུམ་པའི་སྟེང་དུ་ ) བདུད་རྩིས་གང་བའི་ཐོད་པ་རྣམས་སུ་བལྟའོ། ། དེ་ནས་རིགས་བདག་གི་རྒྱས་གདབ་པའི་བར་བདག་བསྐྱེད་དང་མཚུངས་པར་བྱས་ལ་གཙོ་བོའི་རིགས་བདག་རྩ་བའི་བླ་མར་མོས་ཤིང་སྟེང་གི་ནམ་མཁའ་ལ་བརྒྱུད་པའི་བླ་མ་ཕྱོགས་བཅུའི་རྒྱལ་བ་མ་ལུས་པའི་ཚོགས་དང་བཅས་པ་དང་ ༑ ཁོར་ཡུག་ཏུ་བྱང་ཆུབ་སེམས་དཔའ་རྣམས་དང༌། དཔའ་བོ་དང་རྣལ་འབྱོར་མ་དང༌། ཆོས་སྐྱོང་བ་དང༌། འཇིག་རྟེན་སྐྱོང་བའི་ཚོགས་ཀྱིས་ཡོངས་སུ་བསྐོར་བ་བཞུགས་པར་བསམ་མོ། །དེ་ནས་ཕྱག་རྒྱ་དང་བཅས་པས་གང་གི་མཆོད་རྫས་རྣམས་རིམ་པ་བཞིན་དངོས་སུ་དབུལ་ཞིང༌། སེམས་ཀྱིས་རེ་རེའང་ནམ་མཁའི་ཁམས་གང་བས་ཀྱང་མཆོད་པར་མོས་ལ་ངག་ཏུ། དྲི་མེད་ཡིད་དུ་འོང་བ་ཡི། །ལྷ་རྫས་དམ་པའི་མཆོད་ཡོན་འདི། །བཅོམ་ལྡན་འཁོར་དང་བཅས་ལ་འབུལ། །བཞེས་ནས་བདག་ལ་དགྱེས་པར་མཛོད། །ཨོཾ་སརྦ་ཏ་ཐཱ་ག་ཏ་ཤྲཱི་ཧེ་རུ་ཀ་མ་ཧཱ་མཱ་ཡཱ་མཎྜ་ལ་ཙཀྲ་སརྦ་ཌཱ་ཀི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ ( ¡¶ ཞ ¡·¡¶ ལུ ¡· + ཡེ་ ) སྭཱ་ཧཱ། ཞེས་པས་མཆོད་ཡོན་དབུལ་ལོ། །དེ་བཞིན་དུ་མཆོད་ཡོན་གྱི་གནས་སུ་ཞབས་བསིལ་དང༌། ཨརྒྷཾ་གྱི་གནས་སུ་པཱདྱཾ་གིས་ཞལ་བསིལ། མེ་ཏོག་དང་པུཥྤཾ། བདུག་སྤོས་དང་དྷཱུ་པཾ། མར་མེ་དང་དཱི་པཾ། དྲི་མཆོག་དང་གནྡྷཾ། ཞལ་ཟས་དང་ནཻ་བེ་དྱེ། སིལ་སྙན་དང་ཤཔྟ། ཞེས་པ་རྣམས་དང་སྤེལ་བས་མཆོད་རྫས་དེ་དག་གིས་མཆོད་པར་བྱའོ། །དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་པ་གཡོན་པའི་མཐེབ་སྲིན་གྱིས་གཏོར་བས། རྩ་བའི་བླ་མ་བརྒྱུད་པ་དང་བཅས་པ་དང༌། དཀྱིལ་འཁོར་གྱི་ལྷ་ཚོགས་དང༌། ཡི་དམ་གྱི་ལྷ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕུལ་ནས། མྱང་ཞིང་གནས་གསུམ་དུ་གཏུགས་པས་རང་གི་ལུས་ཀྱི་ལྷའང་མཆོད་ལ། ཆོས་སྐྱོང་བ་དང༌། འཇིག་རྟེན་པ་ཐམས་ཅད་ལའང་སྦྱིན་ནོ། །དེ་ནས་ཕྱག་འཚལ་བའམ། རྡོ་རྗེ་དྲིལ་བུ་འཛིན་པས་ཡུལ་གྱི་ཡོན་ཏན་རྗེས་སུ་དྲན་ཞིང༌།

གང་གི་དྲིན་གྱིས་ལ་སོགས་པ་བླ་མའི་བསྟོད་པ་དང༌། མཆེ་བ་གཙིགས་པ་ལ་སོགས་པ་ཧེ་རུ་ཀ་དང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗ ེ་མཁའ་ འགྲོ་མ། །ཀུན་ཏུ་རྟོག་པའི་འཆིང་གཅོད་ཅིང༌། །འཇིག་རྟེན་བྱ་བར་རབ་འཇུག་པ། །དེ་སྙེད་རྣམས་ལ་ཕྱག་འཚལ་ལོ། །ཞེས་པས་མཁའ་འགྲོ་མ་རྣམས་ལ་བསྟོད་ཅིང༌། གཞན་ཡང་ཅི་ཤེས་པས ་བསྟོད་ པར་བྱའོ། །དེ་ནས་ཉེས་ལྟུང་དག་པར་བྱ་བའི་ཕྱིར། བཤགས་པ་གཙོ་བོར་གྱུར་པའི་ཡན་ལག་བདུན་པ་དང༌། སྡོམ་པ་གཟུང་བ་དང༌། སྨོན་ལམ་རྒྱ་ཆེན་པོ་རྣམས་གདབ་པར་བྱའོ། །མཆོད་པའོ། །དེ་ནས ་གཏོར་མ་ གཉིས་མངོན་པར་འདུ་བྱས་པའི་ཐོག་མ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། ཡྃ་ལས་རླུང༌། རྃ་ལས་མེའི་སྟེང་དུ་ཨཱཿལས་ཐོད་པའི་ནང་དུ་དབུས་ནས་རིམ་པ་བཞིན་དུ། ཧཱུྃ། ཨོཾ། ཏྲཱྃ། ཧྲཱིཿ ཨཱཿལས། མི། གླང༌། ཁྱི། རྟ ༑ གླང་པོ་ཆེའི་ཤ་ལྔ་དང༌། ཤར་ལྷོ་ནས་རིམ་པ་བཞིན། ལྃ། མྃ། པྃ། ཏཱྃ་ལས ༑ དྲི་ཆེན། དྲི་ཆུ། བྱང་ཆུབ་ཀྱི་སེམས། རཀྟ་རྣམས་བསྐྱེད་ནས་དེ་རྣམས་ཀྱི་སྟེང་དུ། ཨོཾ་དཀར་པོ་མགོ་ཐུར་དུ་བལྟ་བ། དེའི་སྟེང་དུ་ཟླ་བ་ལ་གནས་པའི་རྡོ་རྗེ་ཧཱུྃ་གིས་མཚན་པ་རྣམས་བསྐྱེད་ནས། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་ཤིང་མེ་སྦར་བས་ཤ་ལྔ་བདུད་རྩི་ལྔ་རྣམས་བཞུ་ཞིང༌། དེའི་རླངས་པས་ཨོཾ་དང་རྡོ་རྗེ་ལ་ཕོག་པས་བདུད་རྩིའི་རྒྱུན་ཟགས་ཤིང་འོད་ཀྱི་ཚུལ་དུ་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཉེ་བར་བཀུག་པ་རྡོ་རྗེ་ལ་ཐིམ་པས་ཟླ་བ་དང༌། ཨོཾ་དང་བཅས་པ་ ( ¡¶ ཞ ¡· + ཐམས་ཅད་ ) ཐོད་པའི་ནང་དུ་ལྷུང་ཞིང་འདྲེས་པ་ལས་བདུད་རྩིའི་རྒྱ་མཚོ་ཆེན་པོར་དམིགས་ལ་ཡི་གེ་གསུམ་ཡང་བརྗོད་ཅིང་བྱིན་གྱིས་བརླབ་བོ། །དེ་ནས་སྟེང་གི་ནམ་མཁར་རྟེན་དང་བརྟེན་པར་བཅས་པའི་དཀྱིལ་འཁོར་སྐད་ཅིག་གིས་ལྷག་པར་མོས་ལ།

གོང་གི་ཡི་གེ་གསུམ་དང་དྲུག་གིས་གནས་རྣམས་བྱིན་གྱིས་བརླབས་ནས། སྙིང་གའི་འོད་ཀྱིས་ཡེ་ཤེས་པ་སྤྱན་དྲངས་པར་བསམ་ཞིང་ ༑ ཨོཾ་ཤྲཱི་ཧེ་རུ་ཀ་མ་ཧཱ་མཱ་ཡཱ་བཛྲ། ཨ་ག་དྷ་ཡ་ཨ་ག་དྷ་ཡ། པྲ་བེ་ཤ་ཡ། པྲ་བེ་ཤ་ཡ། བནྡྷ་ཡ་བནྡྷ་ཡ། དྷོ་ཤ་ཡ་ངྷོ་ཤ་ཡ། སརྦ་བཛྲ་ཌཱ་ཀི་ནཱི་ཧྲྀ་ད་ཡཾ་ཧཱུྃ་ཧཱུྃ་ཕཊ་ཕཊ། ཅེས་ལན་གསུམ་བརྗོད་ནས་བསྟིམ་མོ། །དེ་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ་བསྟབས་པས་ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གསོལ་བར་བསམ་ཞིང༌། ཨོཾ་ཨཱཿཔྲ་ཏཱིཙྪ་ཨི་མཾ་བ་ལིཾ་བཛྲ་ཧཱུྃ་ཕཊ། ཨོཾ་ཤྲཱི་ཧེ་རུ་ཀ་མ་ཧཱ་པྲ་ཏཱིཙྪ་ཨི་མཾ་བ་ལིཾ་ཧཱུྃ་ ( ¡¶ ཞ ¡· + ཧཱུྃ་ ) ཕཊ། ཨོཾ་བུདྡྷཱ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨོཾ་ཧཱུྃ་ཕཊ། ཨོཾ་བཛྲ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧཱུྃ་ཧཱུྃ་ཕཊ། ཨོཾ་རཏྣ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཏྲཱཾ་ཧཱུྃ་ཕཊ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧྲཱིཿཧཱུྃ་ཕཊ། ཨོཾ་བི་ཤྭ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨཱཿཧཱུྃ་ཕཊ། ཨོཾ་སརྦ་ཌཱ་ཀ་ནཱི་པྲ་ཏཱིཙྪ་ཨི་མཾ་བ་ལིཾ་ཧོ་ཧཱུྃ་ཕཊ། ཅེས་ཅི་རིགས་པ་བརྗོད་པས་ཕུལ་ནས། ཕྱི་ནང་ཡིད་ལས་བྱུང་བས་མཆོད་དེ། མི་བསྐྱོད་པ་ནི་ཡེ་ཤེས་ཆེ། །རྡོ་རྗེ་དབྱིངས་ནི་མཁའ་ཆེན་པོ

༑ ༑ རྡོ་རྗེ་གསུམ་མཆོག་དཀྱིལ་འཁོར་གསུམ། །རྡོ་རྗེ་མཁའ་འགྲོར་ཕྱག་འཚལ་བསྟོད། །རྣམ་པར་སྣང་མཛད་དག་པ་ཆེ། །རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག །སངས་རྒྱས་མཁའ་འགྲོར་ཕྱག་འཚལ་ལོ ༑ ༑ རིན་ཆེན་རྒྱལ་པོ་རབ་དུ་ཟབ། །རྡོ་རྗེ་ནམ་མཁའ་དྲི་མ་མེད། །དངོས་ཉིད་དག་པས་གོས་པ་མེད། །རིན་ཆེན་མཁའ་འགྲོར་ཕྱག་འཚལ་ལོ། །རྡོ་རྗེ་མི་འཆི་འདོད་ཆགས་ཆེ། །མི་རྟོག་ནམ་མཁའ་རྡོ་རྗེ་འཛིན། །འདོད་ཆགས་ཕ་རོལ་ཕྱིན་པ་བརྙེས། །པདྨའི་མཁའ་འགྲོར་ཕྱག་འཚལ་ལོ། །རྡོ་རྗེ་དག་པ་གདོན་མི་ཟ། །བསམ་པ་ཐམས་ཅད་ཡོངས་རྫོགས་པ། །སངས་རྒྱས་ངོ་བོ་ཉིད་ལས་བྱུང༌། །སྣ་ཚོགས་མཁའ་འགྲོར་ཕྱག་འཚལ་ལོ། །ཞེས་བསྟོད་ནས་འདོད་པའི་དོན་གསོལ་བ་གདབ་བོ། །འཇིག་རྟེན་པའི་གཏོར་མ་ནི་མཁའ་འགྲོ་སྤྱིའི་གཏོར་མ་ལྟར་བྱིན་གྱིས་བརླབས་ལ། རང་གི་སྙིང་གའི་འོད་ཀྱིས་ཡུལ་ཕྱོགས་དེ་ན་གནས་པའི་ཞིང་སྐྱོང་བས་གཙོ་བྱས་པའི་འཇིག་རྟེན་པ་རྣམས་བཀུག་པར་བསམ་ཞིང༌། འདོད་པའི་རྒྱལ་པོའི་ཕྱག་རྒྱ་བཅས་ལ། ཨོཾ་ཀྵེ་ཏྲ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཛཿཧཱུྃ་བྃ་ཧོཿ ཞེས་བརྗོད་པས་བཀུག་ནས་པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ་ལ། མེ་ཏོག་ལ་སོགས་པས་མཆོད་དེ། ས་མ་ཡ་སྟཾ་གྱིས་དམ་ཚིག་ལ་གནས་པར་བསྒོམས་ནས། ཨོཾ་ཨཱཿཧཱུྃ་ཀྵེ་ཏྲ་པཱ་ལ་ས་པ་རི་ཝཱ་ར་ཨི་དཾ་བ་ལིཾ་གྲྀ་ཧྞ་གྲྀ་ཧྞ་མ་མ་ས་པ་རི་ཝཱ་ར་སྱ་སརྦ་སཏཱཉྩ་སརྦ་པཱ་པཾ་བྱཱ་དྷི་བིགྷྣཱན་ཤཱིནྟཾ་ཀུ་རུ་དྷཱ་ན་པུ་ཎྱ་ཨཱ་ཡུརྦུཥྟིཾ་ཀུ་རུ་སརྦ་ ¡Ã ཡ་ཀུ་རུ་ ( ¡¶ ལུ ¡· བ་ཡཾ་རཀྵ་ ¡¶ ཞ ¡· + ཀ་ར་ཀ་ར ) ཀུ་རུ ( ¡¶ ཞ ¡·¡¶ ལུ ¡· + ཧཱུྃ་སྭཱ་ཧཱ ) ། ཞེས་ལན་གསུམ་བརྗོད་དེ་ཕུལ་ནས་ཕྲིན་ལས་བཅོལ་ལ་ཆོས་ཀྱི་སྦྱིན་པ་བྱིན་ནས་གཉིས་ཀའི་མཐར་བཀྲ་ཤིས་དང་སྨོན་ལམ་བརྗོད་ལ་བཟོད་པ་གསོལ་ནས་གཤེགས་སུ་གསོལ་ཞིང་དམ་ཚིག་གི་དཀྱིལ་འཁོར་རང་ལ་བསྡུས་ནས་གནས་གསུམ་བསྲུང་ངོ༌། ། བསྒྲུབ་པའི་མཎྜལ་གྱི་ཡེ་ཤེས་པ་གཤེགས་སུ་གསོལ་ནས་དམ་ཚིག་པ་རང་ལ་བསྡུས་ལ།

ལས་ཀྱི་རྗེས་མི་མངོན་པར་བྱའོ། །མཆོད་པ་དང་གཏོར་མའི་རིམ་པའོ ༑ ༑ ཟས་ཀྱི་བྱ་བ་ནི་ཁ་ཟས་གཏོར་མ་ལྟར་བྱིན་གྱིས་བརླབས་ནས་རང་ཧེ་རུ་ཀར་དམིགས་པའི་ལྟེ་བར་གཏུམ་མོའི་མེ་སྦར་བའི་མེ་ལྕེའི་ཁྲོད་དུ་སྙིང་གར་ལྷའི་དཀྱིལ་འཁོར་བླ་མས་དབུར་བརྒྱན་པ་ལ་འཇིག་རྟེན་ལས་འདས་པའི་ལྷའི་ཚོགས་ཐམས་ཅད་ཀྱིས ་བསྐོར་ བ་དང༌། ལྟེ་བར་ཆོས་སྐྱོང་སྲུང་མ་དུར་ཁྲོད་ཀྱི་བདག་པོ་ཕྱོགས་བདག་དང་ཞིང་སྐྱོང་ལ་འཇིག་རྟེན་པའི་ཚོགས་ཐམས་ཅད་ཀྱིས་བསྐོར་བ་དམིགས་ནས། ལག་པ་གཉིས་དགང་བླུགས་ཁ་ཧོམ་ཁུང་ལྕེའི་ ¡Ã རྩ་བ ( ¡¶ ཞ ¡· རྩེ་མོར་ ) རྡོ་རྗེ་རྩེ་ལྔ་པ་སྦུ་གུ་དང་བཅས་པ་བསམས་ལ་ནང་གི་སྦྱིན་སྲེག་གི་ཚུལ་གྱིས་ཟོས་པས་རྡོ་རྗེའི་སྦུ་གུ་ནས་བདུད་རྩིའི་ཆར་བབས་པས་འཁོར་འདས་ཀྱི་ལྷ་ཐམས་ཅད་མཉེས་ཤིང་ཚིམ་པར་བསམ་མོ། །ཨོཾ་ཨཱཿ ཧཱུྃ་གུ་ཧྱེ། བཀྵྱ་བཀྵྱ་ཧཾ་ཞེས་པ་ནི་བདུད་རྩི་མྱང་བའི་སྔགས་སོ། །ལྷག་མ་ནི་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་པ་ནི་ཟས་ཀྱི་བྱ་བའོ། །དེ་ནས་བསྐྱེད་རིམ་གྱི་རྗེས་སམ་གང་ཡང་རུང་བར་བཟླས་པ་བྱ་བའི་ཚུལ་ནི། ལྷ་རྣམས་ཀྱི་ཐུགས་ཀར་ས་བོན་རྣམས་དམིགས་ནས་གཙོ་བོའི་ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་འཕྲོས་པས་ཞལ་ནས་འཐོན། ཡུམ་གྱི་ཞལ་དུ་ཞུགས། བྷ་ག་ནས་འཐོན། ཡབ་ཀྱི་གསང་བའི་གནས་ནས་ཞུགས་ཤིང་འཁོར་བས་རང་དང་གཞན་གྱི་དོན་གཉིས་བྱས། དེ་བཞིན་གཤེགས་པ་ཐམས་ཅད་ཀྱི་རྒྱུད་བསྐུལ་བར་བསམ་ཞིང༌། ཨོཾ་ཨཱཿཧྲཱིཿཧཱུྃ། ཞེས་པ་ནི་གཙོ་བོའི་སྔགས་སོ། །ཨོཾ་བུདྡྷ་ཌ་ཀི་ནཱི་ཨཱཿཧྲཱིཿཧཱུྃ། གཙོ་མོའིའོ། །འཁོར་གྱི་ལྷ་མོ་རྣམས་ལ་ནི་རང་རང་གི་ཐུགས་ཀར་སྔགས་ཀྱི་ཕྲེང་བ་གཡོན་སྐོར་དུ་འཁོར་བར་བསམ་ཞིང༌། ཨོཾ་བཛྲ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་རཏྣ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་པདྨ་ཌཱ་ཀི་ནཱི་ཨཱཿཧྲཱིཿཧཱུྃ། ཨོཾ་བི་ཤྭ་ཌཱ་ཀི་ནཱི་ཨཱཿཧྲཱི༔ཧཱུྃ། ལྷ་མོ་རྣམས་ཀྱིའོ། །ཨོཾ་ཨཱཿ་ཧཱུྃ།

ཐུན་མོང་གི་སྔགས་སོ།། འབུམ་ཕྲག་བརྒྱད་བཟླས་པས་ནི་དཀྱིལ་འཁོར་གྱི་བྱ་བ་ལ་འཇུག་པར་དབང་ཞིང་མཆོག་སྒྲུབ་པ་ལ་ནི་ཚད་མེད་དོ། །བཟླས་པའོ། །སྤྱོད་ལམ་ལ་འཇུག་པའི་ཚེ་རྟེན་དང་བརྟེན་པར་བཅས་པའི་དཀྱིལ་འཁོར་གསལ་བར་དམིགས་ནས་དག་པ་དྲན་པར་བྱ་སྟེ། གཞལ་ཡས་ཁང་པ་ནི་ལམ་གྱི་ཚོགས་ ( ¡¶ ལུ ¡· ཆོས་ ) རྣམ་པར་དག་པ། དུར་ཁྲོད་ནི་འཁོར་བ་དང་ལུས་རྣམ་པར་དག་པ། སྲུང་བའི་འཁོར་ལོ་ནི་མི་མཐུན་པའི་ཕྱོགས་ལས་རྣམ་པར་རྒྱལ་བ། རྡོ་རྗེ་མཁའ་འགྲོ་ནི་ས་དང་གཟུགས་དང་གཏི་མུག་དག་པ་མེ་ལོང་ལྟ་བུའི་ཡེ་ཤེས། རིན་ཆེན་མཁའ་འགྲོ་ནི་ཆུ་དང་ཚོར་བ་དང་སེར་སྣ་དག་པ་མཉམ་པ་ཉིད་ཀྱི་ཡེ་ཤེས ༑ པདྨ་མཁའ་འགྲོ་ནི་མེ་དང་འདུ་ཤེས་དང་འདོད་ཆགས་དག་པ་སོ་སོར་རྟོག་པའི་ཡེ་ཤེས། སྣ་ཚོགས་མཁའ་འགྲོ་ནི་རླུང་དང་འདུ་བྱེད་དང་ཕྲག་དོག་དག་པ་བྱ་བ་གྲུབ་པའི་ཡེ་ཤེས། ནམ་མཁའ་དང་རྣམ་པར་ཤེས་པ་དང་ཞེ་སྡང་དག་པ་ནི་སངས་རྒྱས་མཁའ་འགྲོ་མ། དེ་དག་ཐམས་ཅད་ཀྱི་རང་བཞིན་ནི་དཔལ་ཧེ་རུ་ཀའོ་ཞེས་དག་པ་དྲན་པར་བྱས་ནས་ལྷ་མོ་རྣམས་ཞལ་བཞི་ལ་བསྡུས་ཤིང་ཡུམ་ཡབ་ལ་བསྡུས་ནས། ཡབ་ཀྱི་དབང་པོ་ལྔ་ལྷ་མོ་ལྔར་དམིགས་ལ ༑ རང་གི་ལུས་དང་སྣང་བ་ཐམས་ཅད་ཧེ་རུ་ཀ བརྗོད་པ་དང་གྲག་པ་ཐམས་ཅད་སྔགས། སེམས་ཀྱི་རྣམ་པར་རྟོག་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ནས་ཡུལ་ ¡Ã རྣམས་ཀྱིས་ ( ¡¶ ཞ ¡· ལྷས་ ) སྐྱེ་མཆེད་ཀྱི་ལྷ་ལ་མཆོད་པར་བསམ་ཞིང༌། སྡང་ཞེན་མེད་པར་ལོངས་སྤྱད་དོ། །སྤྱོད་ལམ་མོ།། །།དེ་ལྟར་མཉམ་གཞག་དང་ཡན་ལག་གི་རྣལ་འབྱོར་གཉིས་ལ་རྟག་ཏུ་ལེགས་པར་གནས་པ་ནི་དངོས་གྲུབ་མ་ལུས་པའི་མཐར་སོན་པ་རྡོ་རྗེ་འཆང་ཆེན་པོའི་གོ་འཕང་ཡང་རིང་པོར་མི་ཐོགས་པར་འགྱུར་རོ། །འདི་ཡི་བརྒྱུད་པའི་རིམ་པ་ནི། །ཧེ་རུ་ཀ་དཔལ་རྡོ་རྗེ་མཁའ་འགྲོ་མ། །ཀུ་ཀུ་རི་པ་མཚོ་སྐྱེས་ཌོཾ་བི་པ། །ཏི་ལོ་ནཱ་རོ་ཞི་བ་བཟང་པོར་བཅས། །ཆོས་ཀྱི་བློ་གྲོས་ཆོས་ཀྱི་རྡོ་རྗེ་དང་

༑ ༑ ཞེ་སྡང་རྡོ་རྗེ་ལ་སོགས་ཡབ་སྲས་དང༌། །དབང་ཕྱུག་གྲགས་དང་མཁྱེན་རབ་དཔལ་ལས་བརྒྱུད། །ཀུ་ཀུ་རི་པ་འདུལ་བ་སྦྱིན་དང་ཤཱནྟི་པ། །དམ་ཚིག་རྡོ་རྗེ་སོགས་ཀྱིས་སྦྱར་བའི་སྒྲུབ་ཐབས་དང༌། །འབྲེལ་པའི་ཚོགས་ཀྱང་མཐོང་ཞིང་ཐོས་ལ་མན་ངག་གིས། །ངེས་པར་བྱས་པས་ཆོས་ཚུལ་འདི་ལ་བདག་བློ་དགེ ༑ དེ་མིང་བློ་གྲོས་རྒྱལ་མཚན་དཔལ། །དེ་ལ་ཡེ་ཤེས་འབྱུང ་གནས་ དཔལ།། ཚུལ་ཁྲིམས་རྒྱལ་མཚན་དང་བཅས་པས། །གསོལ་བ་བཏབ་ནས་འདི་སྦྱར་རོ།། བྱེད་པ་སྒྱུ་མ་ལས་བྱུང་བའི། །དགེ་བ་སྒྱུ་མ་གང ་བསགས་ པས། །འཁོར་བའི་སྒྱུ་ མ་མ་ལུས་པ། །ཡེ་ཤེས་སྒྱུ་མར་རོལ་གྱུར་ཅིག །དཔལ་སྒྱུ་མ་ཆེན་མོའི་དཀྱིལ་འཁོར་གྱི་སྒྲུབ་པའི་ཐབས་སྒྱུ་འཕྲུལ་རྣམ་པར་རོལ་པ་ཞེས་བྱ་བ། དགེ་སློང་སྔགས་འཆང་འཕགས་པ་ཞེས་བྱ་བས་ཤིང་མོ་གླང་གི་ལོ་སྟོན་ཟླ་ར་བ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་རྫོགས་སོ།། །།༄༅། །ཡང་སྒྲུབ་ཐབས་བསྡུས་པ་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །མ་ཧཱ་མཱ་ཡཱ་བསྒོམ་པར་འདོད་པས་སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་འགྲོ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་མ་ཧཱ་མཱ་ཡཱ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ ༑ དེ་ནས་རང་གི་སྙིང་གི་ནང་དུ་པདྨ་དང་ཉི་མའི་སྟེང་དུ་ཧྲཱིཿསྔོན་པོ་བསྒོམ ༑ དེ་ལས་འོད་འཕྲོས་པས་རང་གི་ལུས་ངག་ཡིད་གསུམ་གྱི་སྒྲིབ་པ་ཐམས་ཅད་དག དེའི་རྐྱེན་གྱིས་རང་ཧེ་རུ་ཀར་གྱུར། དེའང་པདྨ་དང་ཉི་མའི་སྟེང་ན་ཞབས་གཡས་བརྐྱང་བའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། སྐུ་མདོག་སྔོན་པོ་ཞལ་བཞི་ ( ¡¶ ཞ ¡· + ཕྱག་བཞི་ ) པ། རྩ་བའི་ཞལ་སྔོ། གཡས་སེར ༑ རྒྱབ་དམར། གཡོན་ལྗང་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ ( ¡¶ ཞ ¡· + མཆེ་བ་གཙིགས་པ ) ། ཕྱག་གཡས་ཀྱི་དང་པོས་རྡོ་རྗེས་མཚན་པའི་ཁ་ཊྭཾ་ག་ནམ་མཁའ་ལ་འཕྱར་བ། གཡོན་གྱི་དང་པོས་ཁྲག་གིས་བཀང་བའི་ཐོད་པ་ཐུགས་ཀར་བསྣམས་ཤིང༌།

འོག་མ་གཉིས་ཀྱིས ་མདའ་ དང་གཞུ་འཛིན་པ། མི་མགོ་སྐམ་པོ་ལྔ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན ༑ རུས་པའི་རྒྱན་དྲུག་དང་ལྡན་པ། སྟག་གི་ལྤགས་པའི་ཤམ་ཐབས་ཅན ༑ དབུ་སྐྲ་སེར་པོ་གྱེན་དུ་འབར་བ། སངས་རྒྱས་མི་བསྐྱོད་པས་དབུར་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ནས། ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་དམིགས་ལ་ཡིད་མི་འཕྲོའི་ངང་དུ་སེམས་མཉམ་པར་བཞག་གོ །དེ་ནས་བཟླས་པ་བྱེད་པར་འདོད་པས། སྙིང་གར་ཉི་མའི་སྟེང་དུ་ཧྲཱིཿསྔོན་པོ་བསྒོམས་ནས། དེའི་མཐའ་མར་སྔགས་ཀྱི་ཕྲེང་བ་འཁོར་ ¡Ã བས་ ( ¡¶ ཞ ¡· བའི་འོད་ཀྱིས་ ) སྡིག་པ་དང་སྒྲིབ་པ་ ( ¡¶ ཞ ¡· + ཐམས་ཅད་ ) དག་ཅིང༌། སངས་རྒྱས་ཐམས་ཅད་ཀྱི་ཡེ་ཤེས་འཇུག་པར་བསྒོམས་ལ། ཨོཾ་ཨཱཿཧྲཱིཿཧཱུྃ། ཞེས་ཅི་ནུས་པ་བཟླའོ། །གཏོར་མ་གཏོང་བའི་ཚེ། གཏོར་མ་བཤམས་ཤིང་སྦྱངས། ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་བརླབས་ལ། རང་གི་སྙིང་གའི་ས་བོན་གྱི་འོད་ཀྱིས་རང་བཞིན་གྱི་གནས་ནས་ཧེ་རུ་ཀ་ལ་སངས་རྒྱས་དང་བྱང་ཆུབ་སེམས་དཔའ་དང༌། འཇིག་རྟེན་པ་ཐམས་ཅད་ཀྱིས་བསྐོར་བ་སྤྱན་དྲངས། དེ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་ཕྱེ་ལ ༑ ཨོཾ་ཤྲཱི་ཧེ་རུ་ཀ་པྲ་ཏཱིཙྪ་ཨི་མཾ་བ་ལིཾ་ཧྲཱིཿཧཱུྃ། ཞེས་ལན་གསུམ་མམ་བདུན་གྱིས་དབུལ། དེ་ནས་བཛྲ་པུཥྤེ་ལ་སོགས་པའི་མཆོད་པ་ལྔས་མཆོད། ¡Ã མཆེ་བ་གཙིགས་ཤིང་འཇིགས་པ་ཆེ། །སྔགས་ཀྱི་མེ་ཏོག་ཕྲེང་བས་བརྒྱན། །ཤ་ཆེན་རབ་ཏུ་གསོལ་མཛད་པའི། །ཧེ་རུ་ཀ་ལ་ཕྱག་འཚལ་ལོ། །ཞེས་ ( ¡¶ ཞ ¡· དཔལ་ལྡན་རྡོ་རྗེ་མཁའ་འགྲོ་མ་ལ་སོགས་པས་ ¡¶ ལུ ¡· - མཆེ་བ་་་་་་་འཚལ་ལོ། །ཞེས་ ) བསྟོད་ལ། བདག་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྩལ་དུ་གསོལ། ཞེས་བྱ་བ་ལ་སོགས་པས་གསོལ་བ་བཏབ། དེ་ནས་བཛྲ་མུཿ ས་མགྲོན་གཤེགས་སུ་གསོལ། ཟས་ཟ་བའི་ཚེ་ཁ་ཟས།

ཨོཾ་ཨཱཿཧཱུྃ་ལན་གསུམ་གྱིས་བདུད ་རྩིར་བྱིན་གྱིས་བརླབས་ ནས། རང་ཧེ་རུ་ཀར་དམིགས་པའི་སྙིང་གར་བླ་མ་དཀོན་མཆོག་དང༌། ལྟོ་བར་འཇིག་རྟེན་པའི་ཚོགས་རྣམས་དམིགས་ནས་དེ་རྣམས་མཆོད་པའི་བསམ་པས་ལོངས་སྤྱད་དོ། །སྤྱོད་ལམ་ཐམས་ཅད་ཧེ་རུ་ཀའི་ང་རྒྱལ་གྱིས་བྱའོ། །ནུབ་མོར་ཉལ་བའི་ཚེ་ཆོས་ཐམས་ཅད་སྟོང་པ་ཉིད་ཀྱི་ངང་དུ་ཉལ་ལོ། །ནངས་པར་ལྡང་བའི་ཚེ་ལྷའི་ང་རྒྱལ་གྱིས་ལྡང་ངོ༌། །དུས་ཐམས་ཅད་དུ་དམ་ཚིག་དང་སྡོམ་པ་བསྐྱང་བ་ལ་ནན་ཏན་དུ་བྱའོ། །སྣང་བ་ལྷ་ཡི་དཀྱིལ་འཁོར་ཏེ། །རླུང་གི་འགྲོ་འོང་བཟླས་པའི་མཆོག །སེམས་ཀྱི་ཆོ་འཕྲུལ་ཏིང་ངེ་འཛིན། །འདི་ཤེས་པ་ལ་དོན་མིན་མེད ༑ ༑ མ་ཧཱ་མཱ་ཡཱའི་སྒྲུབ་ཐབས་མདོར་བསྡུས་པ། སློབ་དཔོན་ཀུ་ཀུ་རི་པའི་མན་ངག་གི་རྗེས་སུ་འབྲངས་ནས་སྔགས་འཆང་བ་འཕགས་པས་ ¡Ã བྱའི་ལོ་ཟླ་བ་གཉིས་པའི་ཡར ་ཚེས་གསུམ་ ལ་བྲིས་པའོ། །སངས་རྒྱས་ཡེ་ཤེས་མཁའ་འགྲོ་མ། །ཀུ་ཀུ་རི་པ་མཚོ་སྐྱེས་དང༌། །ཌོཾ་བི་པ་དང་ཏི་ལོ་པ། །ནཱ་རོ་ཞི་བ་བཟང་པོར་བཅས། །མར་པ་གཞུང་པ་ཡབ་སྲས་དང༌། །གློག་སྐྱ་མཁྱེན་རབ་དམ་པའི་དཔལ། །རྡོ་རྗེ་འཛིན་པ་འཕགས་པ་རྣམས། །ཆོས་འདིའི་བརྒྱུད་པའི་རིམ་པ་ཡིན། ( ¡¶ ཞ ¡· མེ་མོ་བྱི་བའི་དཔྱིད་ཟླ་ར་བའི་ཚེས་གསུམ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ ། ། ས་མ་པ་ཐཱ་མི་ཐི། རྡོ་རྗེ་འཆང་དང་མཁའ་འགྲོ་མ། །ཀུ་ཀུ་རི་པ་ཏེ་ལོ་པ། །ནཱ་རོ་ཞི་བ་བཟང་པོར་བཅས། །མར་པ་གཞུང་པ་ཡབ་སྲས་དང༌། །གློག་སྐྱ་མཁྱེན་རབ་དམ་པའི་དཔལ། ། རྡོ་རྗེ་འཛིན་པ་འཕགས་པའོ། །ཐུང་བརྒྱུད་ཡིན་ནོ།། །།མངྒ་ལཾ་བྷ་ཝནྟུ། ) །། །།༄༅། །སྒྱུ་མ་ཆེན་མོའི་ཚོགས་འཁོར་བཞུགས། ། ༄༅། །དཔལ་སྒྱུ་མ་ཆེན་མོའི་ཚོགས་ཀྱི་འཁོར་ལོའི་ཆོ་ག་ཞེས་བྱ་བ། སྒྱུ་མ་ཆེན་མོ་ལ་ཕྱག་འཚལལོ། །དཔལ་མཆོག་བདེ་ཆེན་སྒྱུ་མའི་སྐུ། །མི་ཟད་གསང་བ་གསུམ་བདག་ཉིད། །སྒྱུ་མ་ཆེན་མོར་ཕྱག་འཚལ་ནས། །དེ་མཉེས་བྱེད་པའི་ཆོ་ག་བཤད།

།འདིར ་སྔགས་ དང་སྨན་གྱིས་ཀུན་ཏུ་བྱིན་གྱིས་བརླབས་པའི་དུག་ཡོངས་སུ་བསྟེན་པ་ནི། ཟས་དང་སྨན་གཞན་པས་བཅུད་དང་ཕན་ཡོན་ཆེ་བ་ལྟར། གང་གིས་ཡོངས་སུ་གདུང་བར་འགྱུར་བ་འདོད་པའི་ལོངས་སྤྱོད་དང༌། ཀུན་ནས་ཉོན་མོངས་པ་དེ་དང་དེ་དག་ཐབས་ལ་མཁས་པའི་ཁྱད་པར་གྱིས་བྱིན་གྱིས་བརླབས་ནས་ཡོངས་སུ་སྤྱད་ན། འདོད་པའི་ལོངས་སྤྱོད་དང་ཉོན་མོངས་པ་ལ་མི་མཐུན་པའི་ཕྱོགས་སུ་ལྟ་བའི་ལམ་དེ་དག་པས་ཁྱད་པར་དུ་འཕགས་པ་ཉིད་དོ། །དེ་ཉིད་ཀྱི་ཕྱིར་ཉན་ཐོས་ཀྱི་སྡེ་སྣོད་ལས། འདོད་པ་དང་འདོད་པའི་ལོངས་སྤྱོད་རྣམས་དུག་དང༌། མཚོན་དང༌། ཆོམ་རྐུན་དང༌། རབ་ཏུ་འབར་བའི་མེ་དང་འདྲ་བར་བསྟན་པས་ཤིན་ཏུ་སྨད་པར་གྱུར་པ་དེ་ཉིད་བྱང་ཆུབ་སེམས་དཔའི་སྡེ་སྣོད་དག་ལས། ཐབས་ཀྱིས་ཡོངས་སུ་ཟིན་ན་ལམ་ལ་ཕན་པར་འགྱུར་བར་བསྟན་ཏེ། ཇི་སྐད་དུ་རྒྱལ་བའི་ཡུམ་ལས། བྱང་ཆུབ་སེམས་དཔའ་ལ་ལ་ལ་ནི་ཕ་དང་མ་དང་ཆུང་མ་དང་བུ་དང་བུ་མོ་དག་ཀྱང་གདོན་མི་ཟ་བར་དགོས་སོ། །ཞེས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་ལ་ལ་ལ་ནི་ཐབས་མཁས་པས་སེམས་ཅན་ཡོངས་སུ་སྨིན་པར་བྱ་བའི་ཕྱིར་འདོད་པའི་ཡོན་ཏན་ལྔ་ལ་ཡོངས་སུ་སྤྱད་དེ། ཆུང་མའི་འཁོར་གྱི་ནང་ནས་མངོན་པར་བྱུང་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ་ཞེས་བྱ་བ་དང༌། དཀོན་མཆོག་བརྩེགས་པའི་མདོ་ལས། འོད་སྲུངས་གྲོང་ཁྱེར་གྱི་ ( ¡¶ ཞ ¡· + མི་གཙང་བའི་ ) ལུད་གང་ཡིན་པ་དེ་ནི། འབྲས་ཀྱི་ཞིང་དང༌། བུ་རམ་གྱི་ཞིང་དང༌། ཏིལ་གྱི་ཞིང་ལ་ཕན་པ་ཡིན་ནོ། །དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེ་ཡང་ཐམས་ཅད་མཁྱེན་པའི་ཡེ་ཤེས་ལ་ཕན་པ་ཡིན་ནོ། ། ཞེས་གསུངས་ལ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱང༌། བྱིས་པ་རྣམས་ནི་ གཟུགས་ལ་ཆགས། །བར་པ་རྣམས་ནི་ཆགས་བྲལ་འགྱུར། །མཁས་པ་རྣམས་ཀྱིས་གཟུགས་ཀྱི་ནི། །རང་བཞིན་ཤེས་ནས་རྣམ་པར་གྲོལ།

།ཞེས་གསུངས་སོ ༑ ༑ རིག་པ་འཛིན་པའི་སྡེ་སྣོད་ལས་ལམ་གྱི་དངོས་གཞིར་གསུངས་ཏེ། གསང་བ་འདུས་པའི་རྒྱུད་ལས། ཆགས་ཅན་ཡེ་ཤེས་འདོད་པ་ཡིས། །རྟག་ཏུ་འདོད་ཡོན་ལྔ་རྣམས་བསྟེན། །ཞེས་པ་དང༌། ཀྱེའི་རྡོ་རྗེའི་རྒྱུད་ལས་ཀྱང༌། ། སྐྱེ་བོ་མི་བཟད་པ་ཡི་ལས། །གང་དང་གང་གིས་འཆིང་འགྱུར་བ། །ཐབས་དང་བཅས་ན་དེ་ཉིད་ཀྱིས། །སྲིད་པའི་འཆིང་བ་ལས་གྲོལ་འགྱུར། །ཆགས་པས་འཇིག་རྟེན་འཆིང་འགྱུར་བ། །འདོད ་ཆགས་ ཉིད་ཀྱིས་རྣམ་པར་གྲོལ། །བཟློག་པའི་བསྒོམ་པ་འདི་ཉིདནི། །སངས་རྒྱས་མུ་སྟེགས་ཅིས་མི་ཤེས། །ཞེས་འབྱུང་ངོ་ ༑ ༑ དེའི་ཕྱིར་ཕྱི་དང་ནང་གི་བདེ་བ་ཆེན་པོ་ཐབས་ཁྱད་པར་དུ་འཕགས་པ་དང་བཅས་པ་ལས་བྱུང་བའི་ཏིང་ངེ་འཛིན་དམ་པ་ནི། ངེས་པར་རྡོ་རྗེ་འཆང་ཆེན་པོའི་གོ་འཕང་འཕྲལ་དུ་མངོན་དུ་བྱེད་པའི་ཕྱིར་ཚོགས་ཀྱི་འཁོར་ལོ་ལ་སོགས་པ་རྨད་དུ་བྱུང་བའི་ཐབས་ཀྱིས། ཕྱི་དང་ནང་གི་དཀྱིལ་འཁོར་མཆོད་པ་དང་ ༑ ཡེ་ཤེས་བསྒྲུབ་པ་ལ་བརྩོན་པར་བྱའོ། །དེའང་ལས་དང་པོ་པ་རྣམས་ལ་ ¡Ã ཉེ་བར་གདམས་ ( ¡¶ ཞ ¡·¡¶ ལུ ¡· ཕན་གདག་ ) པའི་ཕྱིར་དེ་དག་གི་ཇི་ལྟར་བྱ་བའི་ཚུལ་བརྗོད་པར་བྱའོ། །དེའང་དུས་ཁྱད་པར་ཅན་ལ་བབ་བའི་ཚེ་དབེན་ཞིང་ཡིད་དུ་འོང་བའི་གནས་བྱི་དོར་ལེགས་པར་བྱས་ཏེ། བླ་རེ་ལ་སོགས་པས་ལེགས་པར་བརྒྱན་ནས་འདི་ཉིད་ཀྱི་དཀྱིལ་འཁོར་ལ་སོགས་པའི་དཀོན་མཆོག་གི་རྟེན་ཉེ་བར་བཤམས་པའི་མདུན་དུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། མཚན་ཉིད་དང་ལྡན་པའི་ཐོད་པར་ཆང་དང་བདུད་རྩི་སྦྱར་བས་བཀང་བའི་ནང་གི་མཆོད་པ་དང༌། ཤས་བརྒྱན་པའི་གཏོར་མ་གསུམ་དང་

༑ རྡོ་རྗེ་དྲིལ་བུ་དང་མེད་དུ་མི་རུང་བའི་རྫས་ཁ་ན་མ་ཐོ་བ་དང་བྲལ་བའི་ཤ་དང༌། ཆང་དང༌། གཞན་ཡང་བཟའ་བ་དང༌། བཏུང་བ་གྱ་ནོམ་པ་རྣམས་ལེགས་པར་འཚོགས་པར་བྱའོ། །དེ་ནས་ཚོགས་ཀྱི་གཙོ་བོ་གྲལ་གྱི་ཐོག་མར་འཁོད་ནས། དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་དཔའ་བོ་དང༌། རྣལ་འབྱོར་མ་རྣམས་རྒན་རིམ་གྱིས་གནས་པ་ལ། ལས་ཀྱི་སློབ་མས་མཎྜལ་དང་སོ་སོ་ལ་མེ་ཏོག་ཕུལ་ནས་ཕྱག་འཚལ་ཏེ། ཀུན་བཟང་རྣམ་འཕྲུལ་མཆོད་པའི་སྤྲིན་ཕུང་གིས། །དཔའ་བོ་རྣལ་འབྱོར་མ་རྣམས་མཆོད་པ་དང༌། །ཡོན་བདག་བགེགས་ཞི་ཚོགས་གཉིས་བསག་པའི་ཕྱིར། །གཉིས་མེད་ཏིང་འཛིན་དག་ལ་གནས་པར་གསོལ། །ཞེས་གསོལ་བ་བཏབ། མེ་ཏོག་རྣམས་བསྡུས་ཏེ་ཚོགས་ཀྱི་གཙོ་བོ་ལ་དབུལ། དེས་ཀྱང་བླ་མ་དང་དཀྱིལ་འཁོར་ལ་དབུལ་ཏེ། ཆོ་ག་ལ་འཇུག་པར་རྗེས་སུ་གནང་བའི་དོན་དུ་གསོལ་བ་བཏབ་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་བའི་ཕྱིར། ཚོགས་ཀྱི་འཁོར་ལོ་བྱ་སྙམ་པའི་བྱང་ཆུབ་ཀྱི་སེམས་བསྒོམ། དེ་ནས་སྭ་བྷཱ་ཝའི་སྔགས་ཀྱིས་གནས་ཁང་དེ་མི་དམིགས་ཏེ་སྟོང་པར་བསམས་པའི་ངང་ལས། རིན་པོ་ཆེ་ལས་གྲུབ་པའི་གཞལ་ཡས་ཁང་པའི་ནང་དུ་ཀུན་ཏུ་བཟང་པོའི་མཆོད་སྤྲིན་དང་འདྲ་བའི་མཆོད་རྫས་ཐམས་ཅད་ཀྱིས་ཡོངས་སུ་གང་བར་བསམ་ཞིང༌། ནང་གི་མཆོད་པ་ལའང་ཨཱཿལས་ཐོད་པ་ཆེན་པོ་ཡེ་ཤེས་ཀྱི་བདུད་རྩིས་གང་བར་བསམས་ལ། ཐམས་ཅད་ཀྱང་ཨོཾ་ཨཱ༔ཧཱུྃ་གི་བྱིན་གྱིས་བརླབ་བོ། །དེ་ནས་སྡིག་པ་དང་སྒྲིབ་པ་འདག་པར་བྱ་བའི་དོན་དུ་རྡོ་རྗེ་སེམས་དཔའི་རྣལ་འབྱོར་དང་ལྡན་པས་ཡི་གེ་བརྒྱ་པ་ཅི་རིགས་པ་བཟླས་ནས། སྒྱུ་མ་ཆེན་མོའི་མངོན་པར་རྟོགས་པ་གསལ་བར་བསྒོམས་ལ། བཟླས་པ་ཅི་ནུས་པ་བྱས་ནས། ཨོཾ་བཛྲ་ཨ་མྲྀ་ཏའི་སྔགས་བརྗོད་ཅིང་ནང་མཆོད་ཀྱིས་མཆོད་རྫས་རྣམས་བསངས་ནས ༑ སྭ་བྷཱ་ཝས་སྟོང་པར་སྦྱངས་པའི་ངང་ལས་མཆོད་པའི་གྲངས་དང་མཉམ་པའི ༑ ཨོཾ་ཨཱཿཧཱུྃ་གི་ཡི་གེ་ཞུ་བ་ལས་ངོ་བོ་བཟང་ཞིང་རྒྱ་ཆེ་བའི་མཆོད་རྫས་སུ་བསྐྱེད་ནས།

སོ་སོའི་སྔགས་དང༌། ཨོཾ་ཨཱཿཧཱུྃ་གི་བྱིན་གྱིས་བརླབ་བོ། །དེ་ནས་མདུན་ན་དམིགས་པའི་རྟེན་ཡོད་པའམ་མེད་ཀྱང་རུང་སྟེ། སྐད་ཅིག་གིས་རང་གིས་བསྒོམས་པ་ལྟ་བུའི་དཀྱིལ་འཁོར་འཁོར་ལོ་གསལ་བར་དམིགས་ནས། དབུ་རྒྱན་ལ་རིགས་བདག་གི་རྒྱས་བཏབ་པའི་བར་བདག་བསྐྱེད་ལྟར་བསྒོམས་ལ ༑ རིགས་ཀྱི་བདག་པོ་ཉིད་བླ་མ་དང་གཉིས་སུ་མེད་པར་བསམས་པའི་མཐའ་མར་བརྒྱུད་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བར་བལྟའོ། །དེ་ནས་རང་གི་སྙིང་ག་ནས་སྤྲུལ་པའི་ལྷ་མོ་རྣམས་ཀྱིས་མཆོད་རྫས་རྣམས་རིམ་པ་བཞིན་བཟུང་ནས་མཆོད་པར་བསམ་ཞིང་སྒྲུབ་པའི་ཐབས་ནས་འབྱུང་བའི་སྔགས་ཏིང་ངེ་འཛིན་ཕྱག་རྒྱ་རྣམས་ཀྱིས་མཆོད་པར་བྱའོ། །དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་པ་ལག་པ་གཡོན་པའི་མཐེབ་སྲིན་གྱིས་གཏོར་བའི་ཐོར་མ་རྣམས་ཐོད་པ་བདུད་རྩིས་གང་བ་དཔག་ཏུ་མེད་པར་གྱུར་པས་སོ་སོ་ལ་མཆོད་པར་བསམ་ཞིང༌། རང་གི་རྩ་བའི་བླ་མ་དང༌། བླ་མ་བརྒྱུད་པ་དང་དཀྱིལ་འཁོར་གྱི་ལྷ་དང༌། ཡི་དམ་གྱི་ལྷ་གཞན་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་སོ་སོའི་སྔགས་དང་མཚན་གྱི་མཐར། ཨོཾ་ཨཱཿཧཱུྃ་བརྗོད་པས་ཕུལ་ནས་རང་གི་ལྕེ་དང༌། དཔྲལ་བ། མགྲིན་པ། སྙིང་ག་རྣམས་སུ་བདུད་རྩིས་རེག་པས་ལུས་ཀྱི་ལྷ་རྣམས་མཆོད་པར་བསམས་ནས་ཆོས་སྐྱོང་བ་དང༌། སྲུང་མ་གཞན་དང༌། ཡུལ་ཉི་ཤུ་རྩ་བཞིའི་དཔའ་བོ་དང༌། རྣལ་འབྱོར་མ་དང༌། དུར་ཁྲོད་ཀྱི་བདག་པོ་དང༌། ཕྱོགས་སྐྱོང་བ་དང༌། ཞིང་སྐྱོང་འཁོར་དང་བཅས་པ་དང༌། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། ཕྱོགས་སྐྱོང་བ་བཅུ། འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་བཞི། གཟའ་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ། འཇིག་རྟེན་སྐྱོང་བ་ཐམས་ཅད་ལ་སོ་སོའི་སྔགས་དང༌། མཚན་གྱི་མཐར། ཨོཾ་ཨཱཿཧཱུྃ་ཞེས་བརྗོད་ཅིང་ཕུལ་ལ། མཐར་གཞི་བདག་དང་འགྲོ་བ་རིགས་དྲུག་གི་སེམས་ཅན་ཐམས་ཅད་ལ་བྱིན་པས་མཉེས་ཤིང་ཚིམ་པར་བསམ་མོ།

།དེ་ནས་བདག་དང་མཆོད་པའི་ལྷ་མོ་དེ་དག་ཉིད་ཀྱིས་བསྟོད་པར་བསམ་ཞིང༌། གང་གི་དྲིན་གྱིས་བདེ་ཆེན་ཉིད། །ལ་སོགས་པས་བླ་མ་དང་ ༑ མཆེ་བ་གཙིགས་ཤིང་འཇིགས་པའི་གཟུགས། །ལ་སོགས་པས་དཀྱིལ་འཁོར་གྱི་ལྷ་ཚོགས་རྣམས་ལ་བསྟོད་ནས་ཉེས་ལྟུང་གི་ཚོགས་དག་ཅིང་དམ་ཚིག་དང་སྡོམ་པ་བརྟན་པར་བྱུང་བའི་ཕྱིར་རྒྱུན་བཤགས་དང༌། སྡོམ་པ་གཟུང་བ་ཡང་ལན་གསུམ་གྱི་བར་དུ་བྱའོ། །དེ་ནས་གཏོར་མ་ནང་གི་མཆོད་པ་དང༌། ཆུ་དང༌། ཆང་གིས་སྦྱངས་ལ། ཐོག་མར་དཀྱིལ་འཁོར་གྱི་ལྷ་དང༌། གཉིས་པ་ཆོས་སྐྱོང་བ་དང༌། གསུམ་པ་ཡུལ་དེའི་ཞིང་སྐྱོང་བ་རྣམས་ལ་སོ་སོའི་ཆོ་གས་དབུལ་བར་བྱའོ། །མདུན་བསྐྱེད་མཆོད་པའི་ཆོ་གའོ། །དེ་ནས་བདག་བསྐྱེད་མཆོད་པའི་ཕྱིར་ཚོགས་ཀྱི་ཡོ་བྱད་རྣམས་ལྷན་ཅིག་བསོགས་ལ་ནང་མཆོད་ཀྱིས་གཏོར་ནས་བསང་བ་དང༌། སྦྱང་བ་དང་བྱིན་གྱིས་བརླབ་པ་རྣམས་གཏོར་མ་རྒྱས་པ་ལྟར་བྱས་ཏེ༌། སླར་ཡང་ནང་མཆོད་ནས་ཐམས་ཅད་ལ་གཏོར་བས་ཡོ་བྱད་ཐམས་ཅད་ཡེ་ཤེས་ཀྱི་བདུད་རྩིའི་རང་བཞིན་དུ་རོ་གཅིག་བར་བསམས་ལ། ཨོཾ་ཨཱཿཧཱུྃ་ཞེས་པ་དང༌། ཧ་ཧོ་ཧྲཱིཿཞེས་ཡང་ཡང་བརྗོད་ནས་བྱིན་གྱིས་བརླབ་བོ། །དེས་མདུན་བསྐྱེད་དང་དཔའ་བོ་རྣལ་འབྱོར་མ་དང་འབྱུང་པོའི་ཚོགས་ཐམས་ཅད་ཀྱི་ཐུགས་དམ་བསྐང་བར་བསམ་ཞིང༌། དབྱངས་དང་བཅས་པའམ་དབྱངས་མེད་ཀྱང་རུང་སྟེ། བདག་གིས་བཤམས་པའི་ཚོགས་ཀྱི་ཡོ་བྱད་འདི། །ཟག་པ་མེད་པའི་ཡོན་ཏན་ཀུན་ལྡན་ཞིང༌། །ཡེ་ཤེས་ལྔ་ཡི་འོད་ཟེར་རབ་འཕྲོ་བ། །ནམ་མཁའ་ཡོངས་སུ་ཁྱབ་པར་མངོན་སྤྲུལ་ཏེ། །བླ་མ་རྣམས་དང་དཀྱིལ་འཁོར་ལྷ་ཚོགས་དང༌། །ཆོས་སྐྱོང་སྲུང་མའི་ཚོགས་རྣམས་ཐམས་ཅད་དང༌། །དཔའ་བོ་རྣལ་འབྱོར་མ་ཡི་ཚོགས་རྣམས་ལ། །རབ་ཏུ་གུས་པའི་ཡིད་ཀྱིས་བདག་དབུལ་ཞིང༌། །སྡིག་དང་ལྟུང་བ་ཐམས་ཅད་བཤགས་པ་དང་ ༑ ༑ ནོངས་པ ་ཐམས་ ཅད་བཟོད་པར་གསོལ ་བགྱིད་ ཀྱིས། །ཅི་བདེར་བཞེས་ནས་བདག་ ¡Ã ཡིད་དག་པ་ ( ¡¶ ཞ ¡· ཉིད་དགའ་བ་ ) དང༌།

།སྨོན་པའི་དངོས་གྲུབ་ཐམས་ཅད་སྩལ་དུ་གསོལ། །ཞེས་ལན་གསུམ་བརྗོད་དོ། །དེ་ནས་ཨ་ཧོ་སུ་ཁཾ་ཞེས་བརྗོད་ཅིང་མ་ད་ན་དང་བ་ལའི་ཕུད་མཆོད་པ་དང་གཏོར་མ་ལ་ཕུལ་ནས་ལས་ཀྱི་སློབ་མས། ཚོགས་ཀྱི་གཙོ་བོ་ལ་ཕྱག་འཚལ་ཞིང༌། གཞན་རྣམས་ལ་མི་འཚལ་བར། འདིར་ནི་ཆོས་རྣམས་བཟང་པོར་ལྟོས། །འདུ་བ་རྣམས་ལ་ཐེ་ཚོམ་མེད། །བྲམ་ཟེ་ཁྱི་དང་གདོལ་པ་ཡང༌། །རང་བཞིན་གཅིག་པ་ཉིད་དུ་བཞེས ༑ ༑ ཞེས་བརྗོད་ཅིང་དྲང༌། དེས་ཀྱང༌། བདེ་གཤེགས་ཆོས་ལ་རིན་ཐང་མེད ༑ ༑ འདོད་ཆགས་ལ་སོགས་དྲི་མ་སྤངས། །གཟུང་དང་འཛིན་པ་དང་བྲལ་བ ༑ ༑ དེ་བཞིན་ཉིད་ལ་ཕྱག་འཚལ་ལོ། །ཞེས་བརྗོད་ཅིང་བླང༌། གཉིས་ཀས་རྣམ་ལྔ་འདོད་པའི་བསྐོར་བའི་ཕྱག་རྒྱ་བྱ་ཞིང༌། ཨ་ཧོ་སུ་ཁཾ་ཞེས་བརྗོད་དོ། ། བཟའ་བཏུང་གཞན་ཐམས་ཅད་ཀྱང་སྔགས་དེ་ཉིད་ཀྱིས་དྲང་ཞིང་བླངས་ནས། དམ་ཚིག་གི་ཕུད་ནང་མཆོད་ཀྱི་སྐབས་ལྟར་དང༌། ཟས་ཀྱི་ཕུད་ཕུལ་ནས་ཁ་ཟས་ཀྱི་རྣལ་འབྱོར་དང་ལྡན་པས་ལོངས་སྤྱད་དོ། །ལས་ཀྱི་སློབ་མས་ ( ¡¶ ལུ ¡· + གཞན་ ) དམ་ཚིག་མ་ཐོབ་ཀྱི་བར་དུ་གཞན་རྣམས་ཀྱིས་དམ་ཚིག་གི་རྫས་ས་ལ་མི་གཞག་ཅིང༌། ཚོགས་ཀྱི་གཙོ་བོས་ལོངས་མ་སྤྱོད་པར་གཞན་གྱིས་ལོངས་མྀ་སྤྱད་ལ། སྣོད་ཁ་སྦུབ་དང༌། སྟོང་པར་མི་བཞག་གོ །དེར་འདུས་པའི་གང་ཟག་རྣམས་ཧེ་རུ་ཀའི་ངོ་བོ་ཡིན་པས་བཟང་ངན་གྱི་རྟོག་པ་མི་བྱ་བ་དང༌། བྱིན་གྱིས་བརླབས་པའི་ཡོ་བྱད་ཐམས་ཅད་ཡེ་ཤེས་ཀྱི་བདུད་རྩི་ཡིན་པའི་ཕྱིར། གཙངམི་གཙང་དང་རུང་མི་རུང་མི་དབྱེའོ། །རབ་ཏུ་མྱོས་པའི་ཆང་མི་བཏུང་ཞིང་ཆགས་སྡང་གི་རྣམ་རྟོག་དང༌། དེས་ཀུན་ནས་བསླངས་པའི་གཏམ་མི་བྱའོ། ། རང་ཉིད་གྲོགས་དང་བཅས་པ་ལ་དེ་བཞིན་གཤེགས་པའི་དཀྱིལ་འཁོར་གྱི་འདུ་ཤེས་དང༌། ཁ་ཟས་ལ་ཡེ་ཤེས་ཀྱི་བདུད་རྩིའི་འདུ་ཤེས་དང༌། ལོངས་སྤྱོད་པ་ལ་ལྷ་མཆོད་པའི་འདུ་ཤེས་ཡང་ཡང་གསལ་གདབ་ཅིང་མཆོད་པར་བྱ་བ་དང་ ༑ མཆོད་པར་བྱེད་པ་དང༌། མཆོད་པའི་ཡུལ་ཐམས་ཅད་ངོ་བོ་ཉིད་ཀྱིས་མ་གྲུབ་པ་སྒྱུ་མ་ལྟ་བུར་ཤེས་པར་བྱའོ།

།ཡོ་བྱད་རྣམས་ལ་བརྡའི་མིང་གིས་སྨོས་པར་བྱ་སྟེ། ཆང་ལ་མ་ད་ན་དང༌། ཤ་ལ་བ་ལ་དང༌། ཁ་ཟས་གཞན་ལ་ཏྲི་པི་ཏ་དང༌། ཐུགས་པ་ལ་མ་ལ་ཏིན་དྷ་ནཾ། སྣོད་ལ་པདྨ་བྷཉྫ་ན། ཞེས་བརྗོད་ཀྱི་ཕལ་པའི་སྐད་ཀྱིས་མི་བརྗོད་དོ། །ཡིད་སྤྲོ་ན་ཕྱི་ནང་གི་ལྷ་རྣམས་མཆོད་པ་དང་ ༑ ཏིང་ངེ་འཛིན་བརྟན་པར་བྱ་བའི་ཕྱིར། གླུ་དང་གར་གྱི་མཆོད་པ་ཡང་བྱ་སྟེ ༑ སྐྱེས་པས་གླུ་ལེན་ན་འོད་དཔག་ཏུ་མེད་པ་དང༌། བུད་མེད་ཀྱིས་གླུ་ལེན་ན་གོས་དཀར་མོ་དང༌། སྐྱེས་པས་གར་བྱེད་པ་རྣམ་པར་སྣང་མཛད་དང༌། བུད་མེད་ཀྱིས་གར་བྱེད་ན་སངས་རྒྱས་སྤྱན་གྱི་ང་རྒྱལ་དང་ལྡན་པ་དང༌། གླུ་ངག་དག་པར་བྱེད་པ་སྔགས་དང༌། གར་ལུས་དག་པར་བྱེད་པ་ཕྱག་རྒྱ་དང༌། སྟང་སྟབས་ཐམས་ཅད་ཀྱང་དེ་བཞིན་གཤེགས་པའི་རྣམ་པར་རོལ་པས་འཕགས་པ་མཆོད་པ་དང༌། སེམས་ཅན་གྱི་དོན་འབྱུང་བར་བསམ་ཞིང༌། གླུ་དང་གར་བྱའོ ༑ ༑ བག་མེད་པས་རྣམ་པར་གཡེངས་པའི་རྒོད་པ་དང༌། གཉིད་དང་རྨུགས་པ་ལ་སོགས་པ་བྱིང་བར་མི་བྱ་ཞིང༌། ཆོ་ག་མ་ཚར་གྱི་བར་དུ་ཚོགས་ཀྱི་ཁང་པའི་ཕྱི་རོལ་དུ་འགྲོ་བར་མི་བྱའོ། །གལ་ཏེ་འགྲོ་དགོས་ན་བླ་མའམ་གྲོགས་ལ་ཞུས་ནས། རྣལ་འབྱོར་མ་ཉམས་པར་སོང་ལ་སླར་ལྡོག་པར་བྱའོ། །བྱིན་གྱིས་བརླབས་པའི་ཁ་ཟས་དབང་མ་ཐོབ་པ་ལ་མི་སྦྱིན་ཞིང༌། གལ་ཏེ་སྟེར་དགོས་ན་ལྷག་མའི་གཏོར་མའི་སྔགས་ཀྱིས་ལྷག་མ་ལ་དབང་བའི་འབྱུང་པོ་ལ་བསྔོས་ནས་བྱིན་ན་ཉེས་པར་མི་འགྱུར་རོ། །བཟའ་བ་དང་བཏུང་བས་ཚིམ་པ་དང་སྙིང་གར་མ་ད་ནའི་ཐིག་ལེ་བྱས་ལ། རང་ཧེ་རུ་ཀ་ཡབ་ཡུམ་དུ་གསལ་བར་དམིགས་ནས། སྙོམས་པར་ཞུགས་པ་ལས་བྱུང་བའི་བདེ་ ( ¡¶ ཞ ¡· དགའ་ ) བ་ཆེན་པོས་ཕྱི་ནང་གི་ལྷ་རྣམས་མཆོད་པར་བསམ་ཞིང༌། སྣང་བ་ཐམས་ཅད་ཀྱང་བདེ་བ་ཆེན་པོའི་རྐྱེན་དྲུག་ཏུ་འཆར་བར་བལྟས་ནས། བདེ་བ་དང་སྟོང་པ་ཟུང་དུ་འཇུག་པའི་ཏིང་ངེ་འཛིན་བསྒོམ་པར་བྱའོ། །དེ་ནས་བཟའ་བཏུང་གི་ལྷག་མ་རྣམས་བསྡུས་པ་ལ་ཚོགས་ཀྱི་གཙོ་བོས་འབར་བའི་ཕྱག་རྒྱའི་ནང་ནས་ཆང་གི་ཁ་ཕྲུ་བཏབ་སྟེ།

ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ལྷག་མ་ལ་དབང་བའི་ཚོགས་ལ་བྱིན་པར་བསམ་ཞིང༌། ཨོཾ་ཨ་ཀཱ་རོའི་སྔགས་ ( ¡¶ ཞ ¡· ་ སྔགས་ ) ལན་བདུན་ ( ¡¶ ལུ ¡· གསུམ་ ) བརྗོད་པའི་མཐར། ཨོཾ་ཨུཙྪིཥྟ་བ་ལིཾ་ཏ་བྷ་ཀྵ་སཱི་སྭཱ་ཧཱ། ཞེས་ལྔའམ་བདུན་གྱིས་བསྔོས་ལ་ཚིམ་པར་བསམས་ནས། མཁའ་འགྲོ་མ་རྣམས་མཉེས་ཤིང་དངོས་གྲུབ་བླང་བ་དང༌། དཀྱིལ་འཁོར་པ་དང་བཅས་པ་ཐམས་ཅད་བྱིན་གྱིས་བརླབ་པའི་ཕྱིར། རྡོ་རྗེ་དྲིལ་བུ་འཛིན་པས ༑ ཀོལླ་ཨེ་རེ་ ་ཨ་བོ་ལཱ་མུམྨུ་ཎི་རེ་ཀཀྐོ་ལཱ། གྷ་ཎེ་ཀྲི་པི་ཊ་ཧོ་ཁཱཛྫཱ་ཨི། ཀཱ་རུ་ཎེ་ཀི་ཨ་ཨི་ན་རོ་ལཱ། ཏ་ཧིཾ་བ་ལ་ཁཱཛྫཱ་ ( ¡¶ ཞ ¡·¡¶ ལུ ¡· + ཨ་ ) ཨི། གཱ་ཌེཾ་མ་ཨ་ནཱ་པིཛྫ་ ( ¡¶ ཞ ¡·¡¶ ལུ ¡· + ཨ་ ) ཨི། ཧ་ལེ་ཀཱ་ལིཉྫ་ར་པ་ཎི་ཨ་ཨི། དུནྡུ་ར་བཱཛྫི་ཨ་ཨི ༑ ཙ་ཨུ་ས་མ་ཀཙྪུ་རི་སིཧླ། ཀཔྤུ་ར་ལཱ་ཨི་ཨ་ཨཱི། མཱ་ལ་ཨིནྡྷཎ་སཱ་ལིཉྫ་ཏ་ཧིཾ་བྷ་རུ་ཁཱ་ཨི་ཨ་ཨཱི། ཕྲེཾ་ཁ་ཎ་ཁེ་ཊ་ཀ་རནྟེ་ཤུངྔྷ་ཨ་ཤུདྡྷ་ན་མ་ཎི་ཨ་ཨཱི། ནི་རཱཾ་ཤུ་ཨཾ་གེ་ཙཱ་ཌཱ་ཝི། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཨ་ཛེ་ཀུནྡུ་རུ་བཱཊྚཱ་ཨི། ཌིཎྜི་མ་ཏ་ཧིནྣ་བཛྫི་ཨ་ཨི། ཞེས་རྡོ་རྗེའི་གླུ་བླང་ངོ༌། །དེ་ནས་ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །ཞེས་པ་ལ་སོགས་པ་བཀྲ་ཤིས་ཀྱི་ཚིགས་སུ་བཅད་པ་རྒྱས་པར་བརྗོད་པའི་མཐར། ཉིན་མོ་བདེ་ལེགས་མཚན་བདེ་ལེགས ༑ ༑ ཉི་མའི་གུང་ལ་བདེ་ལེགས་ཤིང༌། །ཉིན་མཚན་རྟག་ཏུ་བདེ་ལེགས་པ ༑ ༑ དཀོན་མཆོག་གསུམ་གྱིས་དེང་འདིར་སྩོལ། །བདག་ཅག་འཁོར་དང་བཅས་པ་ཐམས་ཅད་མི་མཐུན་པའི་ཕྱོགས་ཐམས་ཅད་ལས། ཕྱོགས་དང་དུས་ཀུན་ཏུ་རྒྱལ་བར་གྱུར་ཅིག ཅེས་བཀྲ་ཤིས་ཀྱི་ཚིག་གིས་བཀྲ་ཤིས་པར་བྱའོ། ། དེ་ནས་མདུན་བསྐྱེད་ཀྱི་དཀྱིལ་འཁོར་ལ་དངོས་གྲུབ་སློང་བའི་བསམ་པས་རྡོ་རྗེ་ཐལ་མོ་སྙིང་གར་སྦྱར་ནས། ལྷ་མོ་ཚད་མ་དམ་ཚིག་ཚད་མ་དང༌། །དེས་གསུངས་ཚིག་ཀྱང་ཚད་མའི་མཆོག་ཡིན་པས། །བདེན་བ་དེས་ནི་ལྷ་མོ་དེ་དག་རྣམས

༑ ༑ བདག་ལ་རྗེས་སུ་འཛིན་པའི་རྒྱུར་གྱུར་ཅིག །ཅེས་པ་དང༌། བདག་གི་སྡིག་པ་དང་སྒྲིབ་པ་དང་དམ་ཚིག་གི་ཉེས་པ་དང༌། ཕྱི་དང་ནང་གི་བར་ཆད་ཐམས་ཅད་ཞི་བ་དང༌། ཚེ་དང་དཔལ་དང་འབྱོར་པ་དང༌། དབང་ཕྱུག་ཕུན་སུམ་ཚོགས་པ་ ( ¡¶ ཞ ¡· + ཐམས་ཅད་ ) ཐོབ་པ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་ཧེ་རུ་ཀ་ཆེན་པོའི་གོ་འཕང་མྱུར་དུ་རྫོགས་པར་མཛད་དུ་གསོལ ༑ ཞེས་ལན་གསུམ་དུ་གསོལ་བ་གདབ་བོ། །དེ་ནས་ཆོ་ག་ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་ལན་གསུམ་དུ་བཟླས་ནས། མ་འབྱོར་བ་དང་ཉམས་པ་དང༌། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་གསོལ། །ཞེས་ལན་གསུམ་བརྗོད་པས ༑ བཟོད་པར་གསོལ་ནས་ལས་བསགས་པ་འབྲས་བུ་མཆོག་དང་ལྡན་པར་བྱ་བའི་ཕྱིར། བདག་གི་དགེ་བའི་ལས་རྣམས་ཀྱིས། །སངས་རྒྱས་མྱུར་དུ་འགྲུབ་གྱུར་ཏེ། །སེམས་ཅན་འཁོར་བའི་རྒྱ་མཚོ་ལས། །བླ་མེད་གནས་སུ་སྒྲོལ་བར་ཤོག །སེམས་ཅན་ཐམས་ཅད་བདེ་གྱུར་ཅིག །སེམས་ཅན་ཐམས་ཅད་སྐྱོན་མེད་པར། །གང་གི་ལམ་གྱིས་གྲོལ་འགྱུར་པ། །དེས་ནི་སངས་རྒྱས་ཉིད་ཐོབ་ཤོག །གནས་སྐབས་སུ་བདག་ཅག་ཚེ་རིང་བ་དང༌། ནད་མེད་པ་དང་ ༑ བར་ཆད་ཞི་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པ་དང་ ༑ ཤིན་ཏུ་བཀྲ་ཤིས་པར་གྱུར་ཅིག ཅེས་བསྔོ་བ་བྱའོ། །དེ་ནས་རས་བྲིས་ཀྱི་དཀྱིལ་འཁོར་ལ་སོགས་པ་དངོས་སུ་ཡོད་ན་གཤེགས་མི་དགོས་པས་གཏོར་མའི་མགྲོན་རྐྱང་པ་གཤེགས་སུ་གསོལ་ལ། རྟེན་མེད་ན་མདུན་བསྐྱེད་དང་བཅས་པ་གཤེགས་སུ་གསོལ་ཏེ། དེའང༌། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད ༑ ༑ རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ ་གཤེགས་ ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པ་དང་ཡི་གེ་བརྒྱ་པའི་མཐར་བཛྲ་མུཿ ཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས་སུ་གསོལ་ནས་ཛཿཧཱུྃ་བྃ་ཧོཿས་དམ་ཚིག་པ་རང་ལ་བསྡུའོ།

།དེ་ནས་གྲིབ་གནོན་གྱི་ ¡Ã གདོན་ ( ¡¶ ཞ ¡· གནོད་པ་ ) མི་འབྱུང་བར་བྱ་བའི་ཕྱིར་གཏོར་མ་ལ་དཔལ་འབར་བཙུགས་ཏེ་དྲག་པོའི་སྔགས་བརྗོད་ཅིང་རོལ་མོའི་སྒྲ་དང་བཅས་པས་སའི་ཕྱོགས་གཙང་སར་དོར་ནས་རང་གི་དཔྲལ་བ་དང་མགྲིན་པ་དང་སྙིང་ག་རྣམས་སུ ༑ ཨོཾ་ཨཱཿཧཱུྃ་དམིགས་པས་བསྲུངས་ལ་ལས་ཀྱི་རྗེས་མི་མངོན་པར་བྱའོ། །དེ་ལྟར་ཚོགས་ཀྱི་འཁོར་ལོ་བྱས་པའི་ཕན་ཡོན་ནི། སྡིག་པ་དང་སྒྲིབ་པ་དང་ལྟུང་བ་ཕྲ་མོ་འདག་ཅིང་བར་དུ་གཅོད་པ་ཐམས་ཅད་ཞི་བ་དང༌། འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་མཉེས་ནས་ཐུན་མོང་དང་མཆོག་གི་དངོས་གྲུབ་གནང་བར་འགྱུར་བ་དང༌། མཁའ་འགྲོ་ཆོས་སྐྱོང་གི་ཐུགས་དང་འགལ་བ་རྣམས་ཞི་ཞིང་དགྱེས་པས་བསྲུང་བར་འགྱུར་བ་དང༌། རང་ཉིད་ཀྱི་རིམ་པ་གཉིས་ཀྱི་ཏིང་ངེ་འཛིན་བརྟན་པར་བྱེད་ཅིང༌། བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྫོགས་ནས། རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འགྱུར་བ་ཉིད་དོ། །དེ་ཉིད་འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ལས། འདིས་ནི་རྡོ་རྗེ་མཉེས་པར་འགྱུར། །ཡེ་ཤེས་མེ་ཡིས་རབ་དགྱེས་བྱ

༑ ༑ རྒྱལ་བ་ཕན་པ་མཉེས་པ་དང༌། །གསེར་གྱི་མངའ་བདག་མཉེས་པ་དང༌།། པདྨ་གར་དབང་མཉེས་པ་དང༌། །ལྕགས་མཆོག་བདག་པོ་མཉེས་པ་དང༌། ། ཚངས་པ་བརྒྱ་བྱིན་དབང་ཆེན་དང༌། ཁྱབ ་འཇུག་རླུང་ དང་མེ་ཆེན་དང༌། །མཐོང་ལྡན་ཉིད་དང་འདོད་ལྷ་དང༌། །ཟླ་བ་ཉི་མ་གདོན་གཞན་དང༌། །ས་ནི་ཞགས་པས་འཛིན་པ་དང༌། །ལུས་ངན་དེ་བཞིན་མཚམས་སྐྱོང་དང༌། །ཆོས་རྒྱལ་དང་ནི་ཀླུ་དང་ནི། །དྲི་ཟ་ལྷ་མིན་མིའམ་ཅི། །སུམ་ཅུ་རྩ་གསུམ་གནས་པའི་ལྷ། ། འོག་མིན་དུ་ནི་གནས་པ་དང༌། །གང་ཞིག་རྒྱལ་ཆེན་གནས་པ་དང༌། །གཞན་འཕྲུལ་དབང་སྒྱུར་ཉིད་དང་ནི། །འཕྲུལ་དགའ་ཡི་ནི་ལྷ་རྣམས་དང༌། །གང་ཞིག་དག་པའི་གནས་སོན་དང༌། །འོད་ཟེར་འཇིག་རྟེན་ཁམས་གནས་དང༌། ། མི་མཇེད་ཁམས་སུ་གནས་པ་དང༌། །གླིང་བཞིར ་གནས་ པའི་སེམས་ཅན་དང༌།། གང་ཞིག་ཁམས་གསུམ་གནས་པ་དང༌། །སྣོད་དང་སེམས་ཅན་འཇིག་རྟེན་དང་ ༑ ༑ ལྕུག་མའི་ཚོགས་དང་རྩྭ་སོགས་དང༌། །གང་ཞིག་རབ་དགའི་སར་གནས་དང༌། །ཕ་རོལ་དྲི་མེད་གང་ཕྱིན་དང༌། །འོད་འཕྲོ་ཅན་དུ་གནས་པ་དང་ ༑ ༑ མི་གཡོའི ་གནས་སུ་ བྱས་པ་དང༌། །གང་ཞིག་ཆོས་སྤྲིན་རྗེས་སོང་དང༌།། གང་ཞིག་སྦྱང་དཀར་སོན་པ་དང༌། །གང་ཞིག་རིང་སོང་ཐོབ་པ་དང༌། །འོད་བྱེད་དུ་ནི་གནས་པ་སྟེ། །ས་བཅུའི་དབང་ཕྱུག་མགོན་པོ་དང༌། །འཕགས་པའི་གང་ཟག་བརྒྱད་པོ་དང༌། །རྗོགས་སངས་རྒྱས་དང་ཉན་ཐོས་ཉིད། །བསེ་རུ་རྭ་ཡི་ཚུལ་ཅན་ཉིད། །དམྱལ་བ་ཡི་དྭགས་བྱོལ་སོང་དང༌། །ལྷ་དང་ལྷ་མིན་མི་རྣམས་ནི། །སྦྱིན་སྲེག་ཆོ་གས་མཉེས་པ་ཉིད། །དེ་ཉིད་ཚོགས་ཀྱི་དཀྱིལ་འཁོར་རོ ༑ ༑ བསོད་ནམས་དང་ཡེ་ཤེས་ཀྱི་ཚོགས་ཆེན་པོ་རྒྱ་མཚོ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །ཞེས་པ་དང༌། ཀྱེའི་རྡོ་རྗེ་ལས། གང་དུ་ཟོས་པས་འདོད་ཡོན་ཀུན། །སྒྲུབ་པ་པོ་ཡི་དངོས་གྲུབ་འགྱུར། །ཞེས་བྱ་བ་དང༌། སངས་རྒྱས་ཐོད་པའི་རྒྱུད་ལས། རྒྱུད་ཀྱི་མཐར་ཐུག་པ་ནི་གསང་བ་འདུས་པ་སྟེ། སྤྱོད་པའི་མཐར་ཐུག་པ་ནི་རྡོ་རྗེ་ཐོད་པ་ཡིན།

ལས་ཀྱི་མཐར་ཐུག་པ་ནི་གཤིན་རྗེ་གཤེད་པོ་སྟེ། བསོད་ནམས་ཀྱི་མཐར་ཐུག་པ་ནི་ཚོགས་ཀྱི་འཁོར་ལོ་ཡིན།། ཞེས་གསུངས་སོ། །སྐལ་བ་དམན་ཞིང་བློ་སྡར་བའི་སྟོབས་ཀྱིས་འདི་ལྟ་བུའི་ཚུལ་ལ་ཡིད་ཆེས་པར་མ་གྱུར་ཀྱང༌། ཁོང་ཁྲོ་བ་དང་སྨད་པར་བྱ་བ་མ་ཡིན་ཏེ། ཆོས་ཀྱི་དབྱིངས་བསམ་གྱིས་མི་ཁྱབ་པ་དང༌། རྟེན་ཅིང་འབྲེལ་བར་འབྱུང་བའི་ཚུལ་བསམ་གྱིས་མི་ཁྱབ་པ་དང༌། སྔགས་དང་ཏིང་ངེ་འཛིན་དང་རྫས་ཀྱི་མཐུ་བསམ་གྱིས་མི་ཁྱབ་པ་དང༌། དེ་བཞིན་གཤེགས་པའི་ཐབས་མཁས་པ་བསམ་གྱིས་མི་ཁྱབ་པའི་ཕྱིར་རོ། །དེ་ཉིད་བདེ་མཆོག་རྩ་བའི་རྒྱུད་ལས། དེས་ན་ཟབ་མོའི་ཆོས་འདི་ལ། །མོས་པ་ཉིད་དུ་མ་གྱུར་ཀྱང༌། །སྨད་པ་ཉིད་དུ་མི་བྱ་སྟེ། ། ཆོས་དབྱིངས་བསམ་མི་ཁྱབ་དྲན་བྱ། །ཞེས་གསུངས་ལ། མདོ་སྡེ་རྒྱན་ལས། ཡིད་ཀྱི་ཉེས་པ་རང་བཞིན་གདུག་པ་སྟེ། །མི་རིག་པ་ཡི་གཟུགས་ལའང་མི་རིག་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་ཕྱིར་བཏང་སྙོམས་བཞག་ལ་ཉེས་པ་མེད། །ཅེས་གསུངས་སོ། །ཐུབ་པའི་གསུང་རབ་ཟབ་མོའི་ཚུལ ༑ ༑ ཐོས་ཤིང་ཐོབ་པས་ཡིད་ཆེས་ནས། །ཚུལ་བཞིན་ཉམས་སུ་ལེན་བྱེད་པ ༑ ༑ ཉེ་བའི་མ་འོངས་སངས་རྒྱས་ཡིན། །ཞེས་ཤེས་པར་བྱའོ། །དེ་ལྟར་སྒྱུ་མ་ཆེན་མོ་རྗེས་འབྲང་བའི། །ཚོགས་ཀྱི་འཁོར་ལོ་བཤད་པའི་དགེ་བ་དེས། ། བདག་དང་མཁའ་མཉམ་སེམས་ཅན་མ་ལུས་པ། །ཡེ་ཤེས་སྒྱུ་མས་རྣམ་པར་རོལ་པར་ཤོག །དཔལ་སྒྱུ་མ་ཆེན་མོའི་ཚོགས་ཀྱི་འཁོར་ལོའི་ཆོ་ག་ཞེས་བྱ་བ་འདི་ནི། རྒྱལ་བུ་ཧོ་ཀོ་ཡོན་མཆོད་ཀྱི་དོན་དུ་དགེ་སློང ་སྔགས་ འཆང་བ་འཕགས་པས་ལྕགས་མོ་ལུག་གི་ལོ། བྱ་སྤོ་ཟླ་བའི་ཚེས་བཅོ་བརྒྱད་ཀྱི་ཉིན་མོ་ཤིང་ཀུན་གྱི་སའི་ཆར་ཨ་ཙ་ར་ཞེས་བྱ་བས་ཡི་གེ་བགྱིས་ནས་སྦྱར་བའོ།། །།༄༅། །སྒྲོལ་མ་ལྷ་བཅུ་བདུན་མའི་དཀྱིལ་འཁོར་གྱི་སྒྲུབ་ཐབས་བཞུགས་སོ། ། ༄༅། །རྗེ་བཙུན་མ་སྒྲོལ་མའི་དཀྱིལ་འཁོར་གྱི་སྒྲུབ་པའི་ཐབས་ཞེས་བྱ་བ། བླ་མ་དམ་པའི་ཞབས་ལ་ཕྱག་འཚལ་ལོ།

།དངོས་གྲུབ་འབྱུང་གནས་བླ་མ་དང༌། །བཅོམ་ལྡན་སྒྲོལ་མ་ལ་བཏུད་དེ། །དེ་ཡི་སྒྲུབ་པའི་ཐབས་ཀྱི་རིམ། ། མན་ངག་ཇི་བཞིན་འདིར་བཤད་བྱ། །དབང་དང་གནང་བ་ཐོབ་གྱུར་ཅིང༌། ། བརྟུལ་ཞུགས་ལྡན་པའི་སྒྲུབ་པ་པོས། །མཉམ་པར་བཞག་དང་ཐུན་མཚམས་ཀྱི ༑ ༑ རྣལ་འབྱོར་གཉིས་ལ་གནས་པར་བྱ། །དེའང་སྟན་བདེ་བ་ལ་ཏིང་ངེ་འཛིན་གྱི་འདུག་སྟངས་ཀྱིས་གནས་ནས་སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། སྙིང་གི་ནང་དུ་ཟླ་བ་ལ་གནས་པའི་ཏཱྃ་ལས་འོད་འཕྲོས་པས་རང་གི་སྒྲིབ་པ་སྦྱངས་ཤིང་ཕྱིར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་སྒྲོལ་ ¡Ã མའི་ ( ¡¶ ཞ ¡· མ་ལྷ་བཅུ་བདུན་གྱི་ ) དཀྱིལ་འཁོར་ལ་བླ་མ་གཙོ་མོའི་རིགས་བདག་ཏུ་བཞུགས་པ་སྤྱན་དྲངས་པ་ལ། ན་མོ་གུ་རུ་བྷྱཿདང༌། ན་མསྟཱ་རཱ་བྷ་ག་ཝ་ཏི་མཎྜལ་བྷྱཿས་ཕྱག་འཚལ་ནས། ཨོཾ་སརྦ་ཏ་ཐཱ་ག་ཏ་ཏཱ་རཱ་བྷ་ག་ཝ་ཏཱི་མཎྜལ་ལ་ཞེས་པ་སྔོན་དུ་འགྲོ་བའི་ཨརྒྷཾ་པྲ་ཏཱིཙྪ་སྭཱ་ཧཱ། པཱདྱཾ་པྲ་ཏཱིཙྪ་སྭཱ་ཧཱ། བཛྲ་པུཥྤེ་ཨཱཿཧཱུྃ། བཛྲ་དྷཱུ་པེ་ཨཱཿཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། བཛྲ་གནྡྷེ་ཨཱཿཧཱུྃ། བཛྲ་ནཻ་ཝི་དྱེ་ཨཱཿཧཱུྃ་ ( ¡¶ ཞ ¡· + བཛྲ་ཤཔྟ་ཨཱཿཧཱུྃ༌། ) གིས་མཆོད་ནས། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་བདག་སྐྱབས་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་གསུམ་བརྗོད་ནས་སྙིང་གའི་ཏཱྃ་ལས་འོད་དཀར་པོ། ¡Ã སྔོན་པོ། ( ¡¶ ཞ ¡· སེར་པོ། ) དམར་པོ། ལྗང་གུ་རྣམས་རིམ་པ་བཞིན་འཕྲོས་ནས་འཇིག་རྟེན་གྱི་ཁམས་ཐམས་ཅད་གང་བས།

སེམས་ཅན་ཐམས་ཅད་བདེ་བར་དང་ལྡན་པ་དང༌། སྡུག་བསྔལ་དང་བྲལ་བ་དང༌། བདེ་བ་དང་མི་འབྲལ་བ་དང༌། ཕན་ཚུན་སྙོམས་པའི་ཡིད་དང་ལྡན་པར་བསྒོམས་ནས། ཨོཾ་བཛྲ་མུཿས་ཚོགས་ཀྱི་ཞིང་གཤེགས་སུ་གསོལ་བ་ནི་བསོད་ནམས་ཀྱི་ཚོགས་བསགས་པའོ། །དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བདག་དང་སྣང་བ་ཐམས་ཅད་སྟོང་པར་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། །སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཤར་དཀར། ལྷོ་སེར། ནུབ་དམར། བྱང་སྔོ་བ་ལྟེ་བ་ལྗང་གུ་ལ་ཧཱུྃ་གིས་མཚན་པ་ལས་འོད་འཕྲོས་པས། རྡོ་རྗེའི་ས་གཞི ༑ ར་བ། དྲ་བ། གུར། བླ་རེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོའི་ནང་དུ་ཡྃ་ལས་རླུང༌། རྃ་ལས་མེ། པྃ་ལས་ཆུ། ལྃ་ལས་ས། སུྃ་ལས་རིའི་རྒྱལ་པོ་རི་རབ་ཀྱི་སྟེང་དུ་པྃ་ལས་སྣ་ཚོགས་པདྨའི་དབུས་སུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བར་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང༌། གྲུ་བཞི་སྒོ་བཞི་ཕྱི་ནས་རིམ་པ་བཞིན། སྔོན་པོ། དམར་པོ། སེར་པོ། དཀར་པོ། ལྗང་གུའི་རྩིག་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲ་བ་དང་དྲ་བ་ཕྱེད་པ་འཕྱངས་པ་དེའི་སྟེང་དུ་མདའ་ཡབ་ཀྱིས་ཡོངས་སུ་བསྐོར་བ། ཕྱི་འདོད་ཡོན་གྱི་སྣམ་བུ་དམར་པོ་ལ་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་མཆོད་པར་བྱེད་པ། ནང་ཀ་བ་བརྒྱད་དང་ལྡན་ཞིང་རྡོ་རྗེའི་གདུང་བཞིས། མིག་མངས་རིས་སུ་བྲིས་ནས་མཛེས་པར་ཕུབ་པའི་སྟེང་དུ་རིན་པོ་ཆེ་དང་བཅས་པའི་སྣ་ཚོགས་རྡོ་རྗེའི་ཏོག་གིས་མཚན་པ། སྒོ་ཡི་ཐད་སོ་བཞིར་རྟ་བབས་བང་རིམ་བཞི་དང་ལྡན་པའི་སྟེང་ནས་པདྨ་དང༌། ཆོས་ཀྱི་འཁོར་ལོ་དང༌། གདུགས་དང་རི་དྭགས་དང་བཅས་ཤིང༌། གཞན་ཡང་ཟླ་བ་རླུང་གིས་བསྐྱོད་པ་དང༌། རྔ་ཡབ་ནོར་བུའི་ཡུ་བ་ཅན་དང༌།

མེ་ཏོག་གི་ཕྲེང་བ་དང༌། མེ་ལོང་དང༌། གོས་དང༌། འཕན་ལ་སོགས་པའི་རྒྱན་ཐམས་ཅད་ཀྱིས་སྤྲས་པ་ ¡Ã དང་ལྡན་ཞིང་ ( ¡¶ ཞ ¡· དྭངས་ཤིང་ ) སྒྲིབ་པ་མེད་པའི་ཕྱི་རོལ་གྱི་མུ་ཁྱུད་ལ། ཕྱོགས་སྐྱོང་བ་བཅུ་དང༌། རྒྱལ་པོ་ཆེན་པོ་བཞི་འདུད་པ་དང་བཅས་པས་ཡོངས་སུ་བསྐོར་བའི་གཞལ་ཡས་ཁང་པའི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་སྔོ་བའི་དབུས་སུ་པདྨ་འདབ་མ་བརྒྱད་པའི་ལྟེ་བ་དང་འདབ་མ་རྣམས་དང་གྲྭ་བཞིར་ཟླ་བའི་གདན་དང་ ༑ སྒོ་བཞིར་ཉི་མའི་གདན་བསམ་མོ། །དེ་ནས་གདན་དབུས་མའི་སྟེང་དུ། ཏཱྃ་ལས་ཨུཏྤ་ལ་ཏཱྃ་གིས་མཚན་པའི་སྙིང་པོ་ལ་ཨཱཿལས་སྣ་ཚོགས་རྡོ་རྗེ་ཨཱཿས་མཚན་པ་ལས་འོད་ཟེར་ཕར་འཕྲོས་སེམས་ཅན་གྱི་དོན་བྱས་ཚུར་འདུས་གཅིག་ཏུ་འདྲེས་པ་ལས་རང་ཉིད་སྒྲོལ་མ་ལྗང་གུ་ཞལ་གཅིག་ཕྱག་གཉིས་པ། ཕྱག་གཡས་པས་ཨུཏྤ་ལས་མཚན་པའི་གྲི་གུག་དང༌། གཡོན་པས་བདུད་རྩིས་གང་བའི་ཐོད་པ་འཛིན་པའི་ཕྱག་དང་ཞབས་གཉིས་པདྨའི་སྐྱིལ་ཀྲུང་གིས་ཡབ་ལ་འཁྱུད་པ། དེའི་པང་ན་བཅོམ་ལྡན་འདས་དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ་གཡས་སྣ་ཚོགས་རྡོ་རྗེ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། གཉིས་ཀའང་ཤིན་ཏུ་མཛེས་ཤིང་རབ་ཏུ་ཞི་བ་རིན་པོ་ཆེའི་རྒྱན་ ¡Ã ཐམས་ཅད་ ཀྱིས་ ( ¡¶ ཞ ¡· གྱིས་ ) བརྒྱན་པའོ།། ཤར་ཕྱོགས་སུ་ཨོཾ་ལས་འཁོར་ལོ་དཀར་པོ་ཨོྃ་གྱིས་མཚན་པ་ལས་རྣམ་པར་སྣང་མཛད་སྐུ་མདོག་དཀར་པོ་གཡས་པས་འཁོར་ལོ་དང༌། གཡོན་དེས་ཡུ་བ་བྱ་པའི་དྲིལ་བུ་འཛིན་པ། ལྷོར་ཏྲཱྃ་ལས་རིན་པོ་ཆེ་ཏྲཱྃ་གིས་མཚན་པ་ལས་རིན་ཆེན་འབྱུང་ལྡན་སེར་པོ་གཡས་རིན་པོ་ཆེ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ནུབ་ཕྱོགས་སུ་ཧྲཱིཿལས་པདྨ་ཧྲཱིཿས་མཚན་པ་ལས་འོད་དཔག་མེད་དམར་པོ་གཡས་པདྨ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པ། བྱང་ཕྱོགས་སུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་སྔོན་པོ་གཡས་རྡོ་རྗེ་དང༌།

གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཤར་ལྷོར་ལྃ་ལས་འཁོར་ལོའི་ལྟེ་བར་མིག་འབྲས་དང༌། ལྃ་གྱིས་མཚན་པ་ལས་སྤྱན་མ་དཀར་མོ་གཡས་འཁོར་ལོས་མཚན་པའི་གྲི་གུག་དང༌། གཡོན་པས་ཐོད་པ་འཛིན་པ། ལྷོ་ནུབ་ཏུ་ཏཱྃ་ལས་རིན་པོ་ཆེ་ཏཱྃ་གིས་མཚན་པ་ལས་རིན་ཆེན་སྒྲོལ་མ་སེར་མོ་གཡས་རིན་པོ་ཆེས་ ¡Ã ཡུ་བ་བྱས་ ( ¡¶ ཞ ¡· མཚན་ ) པའི་གྲི་གུག་དང༌། གཡོན་ཐོད་པ་འཛིན་པ། ནུབ་བྱང་དུ་པྃ་ལས་པདྨ་པྃ་གྱིས་མཚན་པ་ལས། གོས་དཀར་མོ་དམར་མོ། གཡས་པདྨས་མཚན་པའི་གྲི་གུག་དང༌། གཡོན་ཐོད་པ་འཛིན་པ། བྱང་ཤར་དུ་མྃ་ལས་རྡོ་རྗེ་མྃ་གྱིས་མཚན་པ་ལས་མཱ་མ་ཀཱི་སྔོན་མོ། གཡས་རྡོ་རྗེས་མཚན་པའི་གྲི་གུག་དང༌། གཡོན་ཐོད་པ་འཛིན་པ། ཕྱིའི་ཤར་ལྷོའི་ ¡Ã གྲྭར་ ( ¡¶ ཞ ¡· མཚམས་སུ་ ) ཧཱུྃ་ལས་སྤོས་ཁང་ཧཱུྃ་གིས་མཚན་པ་ལས་བདུག་སྤོས་མ་དཀར་མོ་ཕྱག་གཉིས་ཀྱིས་བདུག་སྤོས་འཛིན་པ། ལྷོ་ནུབ་ཏུ་ཏྲཱྃ་ལས་མེ་ཏོག་ཏྲཱཾ་གིས་མཚན་པ་ལས་མེ་ཏོག་མ་སེར་མོ་ཕྱག་གཉིས་ཀྱིས་མེ་ཏོག་འཛིན་པ། ནུབ་བྱང་དུ་ཧྲཱིཿལས་མར་མེ་ཧྲཱིཿས་མཚན་པ་ལས་མར་མེ་མ་དམར་མོ་ཕྱག་གཉིས་ཀྱིས་མར་མེ་འཛིན་པ། བྱང་ཤར་དུ་ཨཿལས་དྲིའི་དུང་ཆོས་ཨཿས་མཚན་པ་ལས་དྲི་མ་ལྗང་གུ་ཕྱག་གཉིས་ཀྱིས་དྲི་བཟང་པོའི་ཆུས་གང་བའི་དུང་ཆོས་འཛིན་པ། དེ་ཐམས་ཅད་རབ་ཏུ་ཞི་ཞིང་མཛེས་པ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པའོ། །ཤར་སྒོར་ཛཿལས་ལྕགས་ཀྱུ་ཛཿས་མཚན་པ་ལས་ལྕགས་ཀྱུ་མ་སྔོན་མོ་རྟའི་གདོང་པ་ཅན། ཕྱག་གཉིས་ཀྱིས་ལྕགས་ཀྱུ་འཛིན་པ། ལྷོ་སྒོར་ཧཱུྃ་ལས་ཞགས་པ་ཧཱུྃ་གིས་མཚན་པ་ལས་ཞགས་པ་མ་སེར་མོ་ཕག་གདོང་མ་ཕྱག་གཉིས་ཀྱིས་ཞགས་པ་འཛིན་པ། ནུབ་སྒོར་བྃ་ལས་ལྕགས་སྒྲོག་བྃ་གྱིས་མཚན་པ་ལས་ལྕགས་སྒྲོག་མ་དམར་མོ་ཁྱིའིགདོང་པ་ཅན་ཕྱག་གཉིས་ཀྱིས་ལྕགས་སྒྲོག་འཛིན་པ། བྱང་སྒོར་ཧོཿ ལས་དྲིལ་བུ་ཧོཿས་མཚན་པ་ལས་དྲིལ་བུ་མ་དཀར་མོ་དྲེད་ཀྱི་གདོང་པ་ཅན་ཕྱག་གཉིས་ཀྱིས་དྲིལ་བུ་འཛིན་པ།

སྒོ་མ་བཞི་ནི་ཁྲོ་མོའི་ཆ་ལུགས་ཅན། སྟག་དང་སྦྲུལ་གྱིས་བརྒྱན་ཅིང༌། གཡོན་བརྐྱང་པའི་ཚུལ་གྱིས་བཞེངས་པའོ། །དེ་དག་སོ་སོའི་ཐུགས་ཀར་སོ་སོའི་ ས་བོན་བསམས་པ་ལས་འོད་འཕྲོས་པས། ནམ་མཁའ་དང་མཉམ་པའི་སྣོད་ ཐམས་ཅད་གཞལ་ཡས་ཁང་དང༌། བཅུད་ཐམས་ཅད་སྒྲོལ་མའི་ལྷ་ཚོགས་སུ་གྱུར་པར་བསམ་མོ། །དེ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་ལས་སྐུ་གསུང་ཐུགས་བྱིན་གྱིས་བརླབས་ནས། རང་གི་སྙིང་གི་ནང་གི་ཏཱཾ་ལས་འོད་ཟེར་ཕྱིར་འཕྲོས་པས། རང་བཞིན་གྱི་གནས་ནས་རང་གིས་བསྒོམས་པ་དང་འདྲ་བའི་དཀྱིལ་འཁོར་ལ ༑ སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས་པ་ལ་སྔ་མ་ལྟར་མཆོད་ནས། རང་གི་སྙིང་ག་ནས་སྤྲོས་པའི་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་མ་རྣམས་སྤྲོས་པས་ཡེ་ཤེས་པ་རྣམས་དགུག་པ་དང་ ༑ གཞུག་པ་དང་བཅིང་བ་དང༌། དབང་དུ་བྱ་བར་བསམས་ནས་སོ་སོའི་ཕྱག་རྒྱ་བཅིངས་ལ། ཨོཾ་སརྦ་ཏ་ཐཱ་ག་ཏ་ཏཱ་རཱ་བྷ་ག་ཝ་ཏཱི་ས་པ་རི་ཝཱ་ར། ཞེས་ཀུན་ལ་སྦྱར་ལ། བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོཿ ཞེས་བརྗོད་པས་ཡེ་ཤེས་པ་དང་དམ་ཚིག་པ་གཉིས་སུ་མེད་པར་བྱའོ། །དེ་ནས་ཡང་སྙིང་གའི་ཏཱཾ་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་ཡུམ་བཞི ༑ བྱང་ཆུབ་སེམས་དཔའ་དང༌། ཁྲོ་བོ་དང༌། མཆོད་པའི་ལྷ་མོའི་ཚོགས་དང་བཅས་པ་སྤྱན་དྲངས་པ་ལ་སྔ་མ་ལྟར་མཆོད་ནས། ཨོཾ་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨབྷི་ཥེ་ཀ་ཏེ་ས་མ་ཡ་ཤྲི་ཡེ་ཧཱུྃ ༑ ཞེས་གསུང་ཞིང་བུམ་པའི་ཆུས་དབང་བསྐུར།

ཡུམ་རྣམས་ཀྱིས་རྡོ་རྗེའི་གླུ་ལེན ༑ བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། མཆོད་པའི་ལྷ་མོ་རྣམས་ཀྱིས་མཆོད་པ་མཛད། དབང་གི་ཆུ་རྒྱུན་དེས་རྐང་མཐིལ་ཡན་ཆད་གང༌། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་གཙོ་མོ་ལ་དོན་ཡོད་གྲུབ་ ¡Ã པ ( ¡¶ ཞ ¡· པས་དབུ་བརྒྱན་ ) ། དེ་བཞིན་གཤེགས་པ་རིགས་ལྔ་ལ་རྡོ་རྗེ་སེམས་དཔའ། སྤྱན་དང༌། བདུག་པ་མ་དང་ ༑ ལྕགས་ཀྱུ་མ་ལ་རྣམ་པར་སྣང་མཛད། རིན་ཆེན་སྒྲོལ་མ་མེ་ཏོག་མ། ཞགས་པ་མ་ལ་རིན་ཆེན་འབྱུང་ལྡན། གོས་དཀར་མོ་མར་མེ་མ། ལྕགས་སྒྲོག་མ་ལ་འོད་དཔག་མེད། མཱ་མ་ཀཱི་ལ་མི་བསྐྱོད་པ། དྲི་མ་དང་དྲིལ་བུ་མ་ལ་དོན་ཡོད་གྲུབ་པས་དབུར་བརྒྱན་པར་བསམས་ནས། དབང་གི་ལྷ་གཤེགས་སུ་གསོལ་ལ། ལྷའི་སྐུ་སྣང་ལ་རང་བཞིན་མེད་པ་ལ་ཡིད་མཉམ་པར་བཞག་གོ ། བསྐྱེད་པའི་རིམ་པའོ།། །།དེ་ནས་རང་གི་སྙིང་གའི་ཏཱྃ་ལས་འོད་འཕྲོས་པས་ཕྱི་རོལ་སྣོད་བཅུད་དང་ ༑ འཁོར་འདས་ཐམས་ཅད་གསལ་བར་བྱས་ནས། འོད་ཚུར་བསྡུས་པའི་ཞར་ལ། དེ་ཐམས་ཅད་གཞལ་ཡས་ཁང་ལ་བསྡུ། གཞལ་ཡས་ཁང་ལྷ་རྣམས་དང་ ༑ ལྷ་རྣམས་དོན་ཡོད་གྲུབ་པ་དང༌། དེའང་རང་ལ་བསྡུས་ནས། རང་ཉིད་ཀྱང་ཐུགས་ཀའི་ཏཱྃ་ལ་བསྡུས་ནས། ཏཱྃ་ཡང་ཟླ་ཚེས་དང༌། ཟླ་ཚེས་ཐིག་ལེ། ཐིག་ལེ་ནཱ་ད། ནཱ་ད་ཡང་མི་དམིགས་པར་བསམས་ལ་སྟོང་པ་ཉིད་ཀྱི་ངང་ལ་ཡིད་མཉམ་པར་བཞག་གོ །རྫོགས་པའི་རིམ་པ་སྟེ་མཉམ་པར་བཞག་པའི་རྣལ་འབྱོར་རོ།། །།དེ་ནས་སྐད་ཅིག་གིས་རང་གཙོ་མོའི་སྐུར་བཞེངས་པའི་ཐུགས་ཀའི་ཏཱྃ་ལས་འོད་འཕྲོས་པས། རྟེན་དང་བརྟེན་པར་བཅས་པའི་དཀྱིལ་འཁོར་དང༌། སྣོད་བཅུད་སྔ་མ་ལྟར་གསལ་བཏབ་ནས། སོ་སོའི་ཐུགས་ཀའི་ས་བོན་ལ་སྔགས་ཀྱི་ཕྲེང་བས་བསྐོར་བའི་འོད་ཀྱིས་ལྷ་རྣམས་ཀྱི་རྒྱུད་བསྐུལ་ནས་བདག་བྱིན་གྱིས་བརླབས། སྡིག་པ་དང་སྒྲིབ་པ་ཐམས་ཅད་དག བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་རྒྱས་པར་བསམས་ལ། ཨོཾ་ཏཱ་རེ་ཏུཏྟཱ་ཏུ་རེ་སྭཱ་ཧཱ།

ཨོཾ་ཨ་མོ་གྷ་སིངྔྷིཿཨཿསྭཱ་ཧཱ། ཨོཾ་བཻ་རོ་ཙ་ན་ཨོཾ་སྭཱ་ཧཱ། ཨོཾ་རཏྣ་སཾ་བྷ་ཝ་ཏྲཱཾ་སྭཱ་ཧཱ། ཨོཾ་ཨ་མི་ཏཱ་བྷ་ཝ་ཧྲཱིཿསྭཱ་ཧཱ། ཨོཾ་ཨཀྵོ་བྷྱ་ཧཱུྃ་སྭཱ་ཧཱ། ཨོཾ་ལོ་ཙ་ནི་ལཾ་སྭཱ་ཧཱ། ཨོཾ་རཏྣ་ཏཱ་རེ་ཏཱཾ་སྭཱ་ཧཱ། ཨོཾ་པཎྜ་ར་བ་སི་ནི་པཾ་སྭཱ་ཧཱ། ཨོཾ་མཱ་མ་ཀཱི་མཾ་སྭཱ་ཧཱ། ཨོཾ་བཛྲ་ངྔྷུ་པེ་ཧཱུྃ་སྭཱ་ཧཱ། ཨོཾ་བཛྲ་པུཥྤེ་ཏྲཱཾ་སྭཱ་ཧཱ། ཨོཾ་བཛྲ་དཱི་པེ་ཧྲཱིཿསྭཱ་ཧཱ། ཨོཾ་བཛྲ་གནྡྷེ་ཨཿསྭཱ་ཧཱ། ཨོཾ་བཛྲ་ཨཾ་ཀུ་ཤ་ཛཿསྭཱ་ཧཱ། ཨོཾ་བཛྲ་པཱ་ཤ་ཧཱུྃ་སྭཱ་ཧཱ། ཨོཾ་བཛྲ་སྥོ་ཊ་བཾ་སྭཱ་ཧཱ། ཨོཾ་བཛྲ་གྷཎྜེ་ཧོ༔སྭཱ་ཧཱ། ཞེས་རེ་རེ་ལ་ཅི་ནུས་པ་བཟླ་བ་ནི་བཟླས་པའི་རྣལ་འབྱོར་རོ

༑ ༑ ( ¡¶ ཞ ¡· + དེ་ནས་ ) གཏོར་མ་གཉིས་མངོན་པར་འདུ་བྱས་པའི་དང་པོ་ཨ་མྲྀ་ཏས་བསང༌། སྭ་བྷཱ་ཝས་སྦྱང༌། སྟོང་པའི་ངང་ལས་ཡྃ་ལས་རླུང༌། རཾ་ལས་མེ། ཨཱཿལས་ཐོད་པའི་ནང་དུ་གོ ཀུ། ད། ཧ། ན་ལས་ཤ་ལྔ་དང༌། བི། མུ། ཤུ། མ ༑ ར་ལས་བདུད་རྩི་ལྔ་དང༌། ཨོྃ། ཧཱུྃ། ཏྲཱྃ། ཧྲཱིཿ ཨཿལས་ཡེ་ཤེས་ལྔ་དང༌། དེའི་སྟེང་དུ་སྣ་ཚོགས་རྡོ་རྗེ་ཨཿས་མཚན་པར་བསམས་ནས། ཨ་ལས་འོད་ཟེར་འོག་ཏུ་འཕྲོས་པས་རླུང་གཡོས་པས་མེ་སྦར་ཏེ། ཤ་ལྔ་དང༌། བདུད་རྩི་ལྔ་དང་ ༑ ཡེ་ཤེས་ལྔ་བཞུ་བའི་རླངས་པ་སྣ་ཚོགས་རྡོ་རྗེ་ལ་ཕོག་པས་ལྟེ་བའི་ཨ་ལས་བདུད་རྩིའི་རྒྱུན་བབས་ཤིང༌། སླར་ཡང་སྣ་ཚོགས་རྡོ་རྗེའི་འོད་དང་རླངས་པ་ཕྱོགས་བཅུར་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ ( ¡¶ ཞ ¡· + ཡེ་ཤེས་ཀྱི་ ) བདུད་རྩི་སྤྱན་དྲངས་པ་སྣ་ཚོགས་རྡོ་རྗེ་དང་ལྷན་ཅིག་ཐོད་པའི་ནང་དུ་ལྷུང་བས། ཁ་དོག་དང༌། དྲི་དང༌། རོ་དང༌། བཅུད་ཕུན་སུམ་ཚོགས་པ་དང་ལྡན་པའི་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར་པ། ཨོཾ་ཨཱཿཧཱུྃ་གི་བྱིན་གྱིས་བརླབ་བོ། །དེ་ནས་མདུན་དུ་རང་གིས་བསྒོམས་པ་ལྟ་བུའི་དཀྱིལ་འཁོར་གྱི་འཁོར་ལོ་སྐད་ཅིག་གིས་བལྟས་ཏེ། རང་གི་སྙིང་གའི་ས་བོན་ལས་འཕྲོས་པའི་འོད་ཀྱིས་སྤྱན་དྲངས་པའི་ཡེ་ཤེས་པ་དང༌། གཉིས་སུ་མེད་པར་བྱས་པའི་ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཏཱ་རེ་ཏུཏྟཱ་རེ་ཏུ་རེ། ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུདྤནྣཏྭཱ་ཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་པ་སོ་སོ་ལའང་སྦྱར་བ་གསུམ་ལ་སོགས་པ་བརྗོད་པས་ཕུལ་ནས། སླར་ཡང་མཆོད་ཅིང་བསྟོད་ལ་འདོད་པའི་དོན་གསོལ་བ་གདབ་བོ། །གཏོར་མ་གཉིས་པ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བསྐྱེད་ཅིང་བྱིན་གྱིས་བརླབས་ལ། མདུན་བསྐྱེད་ཀྱི་དཀྱིལ་འཁོར་གྱི་ཁོར་ཡུག་ཏུ་གནས་པའི་ཕྱོགས་སྐྱོང་བ་དང༌། རྒྱལ་པོ་ཆེན་པོ་བཞི་ལ་དབུལ་བར་བསམ་ཞིང༌།

ཨོཾ་ཨིནྡྲཱ་ཡ། ཨགྣ་ཡེ། ཡ་མཱ་ཡ། ནཻ་ ཏྱཱ་ཡ། བ་རུ་ཎཱ་ཡ། ཝཱ་ཡ་ཝེ། ཀུ་བེ་རཱ་ཡ། ཨཱི་ཤ་ནཱ་ཡ། བྲ་ཧྨ་ཎཱ་ཡ། པྲྀ་ཐྭཱི་དེ་ཝྱཻ། དྷྲྀཥྟ་རཱཥྟཱ་ཡ། བི་རུ་ཊ་ཀ་ཡེ། བི་རུ་པཀྵཱ་ཡ། བཻ་ཤྲ་ཝ་ཎཱ་ཡ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུདྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲི་ཧྣེ་དཾ་བ་ལིཾ་ཏེ་སྭཱ་ཧཱ། ཞེས་གསུམ་གྱིས་ཕུལ་ལ། སླར་ཡང་མཆོད་ཅིང་བསྟོད་ནས་གསོལ་བ་བཏབ་ལ ༑ དགེ་བའི་རྩ་བ་བསྔོས་ནས། འདས་པ་དང༌། འཇིག་རྟེན་པའི་མགྲོན་ གཉིས་ཀ་ལ་བཟོད་པར་གསོལ་ལ ་གཤེགས་ སུ་གསོལ། དམ་ཚིག་པ་བདག་ལ་བསྡུའོ ༑ ༑ གཏོར་མའི་རྣལ་འབྱོར་རོ།།ཁ་ཟས་ཡི་གེ་གསུམ་གྱིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ནས་ རང་སྒྲོལ་མར་དམིགས་པའི་ལྟེ་བར་གཏུམ་མོའི་མེ་འབར་བའི་ཁྲོད་ན། སྙིང་ གར་དཀྱིལ་འཁོར་གྱི་ལྷ་ཚོགས་གསལ་བར ་དམིགས་ པ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དང༌། ལྟོ་བར་ཕྱོགས་སྐྱོང་བ་བཅུ་དང༌། རྒྱལ་པོ་ཆེན་པོ་བཞི་ལ་འཇིག་རྟེན་པ་ཐམས་ཅད་ཀྱིས་བསྐོར་བ་ དམིགས་ནས། ལག་པ་གཉིས་དགང་བླུགས་ཀྱིས་ཁ་ཧོཾ་ཁུང་དུ་བསྲེག་བླུགས་བྱས་པས་མཉེས་པར་བསམ་ཞིང་བཟའོ། ཁ་ཟས་ཀྱི་རྣལ་འབྱོར་རོ།། །།དེ་ནས་སྤྱོད་ལམ་ལ་འཇུག་པའི་ཚེ། ལྷ་རྣམས་བསྡུས་ནས་རང་སྒྲོལ་མ་འབའ་ཞིག་ཏུ་གནས་པའི་སྐུ་གསུང་ཐུགས་བྱིན་གྱིས་བརླབས་ལ། ཨོཾ་ཞེས་བརྗོད་པས་བདག་གི་ལུས་དང་སྣང་བ་ཐམས་ཅད་ལྷ། ཨཱཿཞེས་བརྗོད་པས་རང་གི་ངག་ཏུ་བརྗོད་པ་དང༌། གྲགས་པ་ཐམས་ཅད་སྔགས། ཧཱུྃ་ཞེས་བརྗོད་པས་རྟོག་པའི་འདུ་འཕྲོ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་བྱིན་གྱིས་བརླབས་ནས ༑ ཕྱི་རོལ་གྱི་འདོད་ཡོན་ལྔས་ནང་གི་ལྷ་རྣམས་ལ་མཆོད་པར་བསམ་ཞིང་ཡུལ་རྣམས་ལ་སྡང་བ་དང་ཞེན་པ་མེད་པར་སྤྱོད་པ་སྤྱོད་ལམ་གྱི་རྣལ་འབྱོར་རོ ༑༑ ༑༑ ཉལ་བའི་ཚེ་ལྷ་རྣམས་སྔ་མ་ལྟར་བསྡུས་ནས་ཆོས་ཀྱི་སྐུའི་ངང་ལ་ཉལ་ལོ ༑ ༑ ཉལ་བའི་རྣལ་འབྱོར་རོ།། །།ལྡང་བའི་ཚེ་སྔར་བཤད་པ་ལྟར་ཆོས་ཀྱི་སྐུ་ལས་གཟུགས་ཀྱི་སྐུར་བཞེངས་པའི་ཚུལ་གྱིས་ལྡང་ངོ༌།

།ལྡང་བའི་རྣལ་འབྱོར་ཏེ་ཐུན་མཚམས་ཀྱི་རྣལ་འབྱོར་དྲུག་གོ། །།དེ་ལྟར་དམ་ཚིག་དང་སྡོམ་པ་རྣམ་པར་དག་ཅིང༌། རྣལ་འབྱོར་དེ་དག་ལ་ནན་ཏན་དུ་བྱས་པས་ཏིང་ངེ་འཛིན་དམ་པ་སྐྱེས་པའི་ཚེ། ཇི་སྐད་བཤད་པའི་སྤྱོད་པ་དག་ལ་ཉེ་བར་སྤྱད་པས་ཇི་ལྟར་ ¡Ã བསམས་པ་བཞིན་འགྲུབ་པའི་ ( ¡¶ ཞ ¡· བཤད་པ་བཞིན་དུ་མཆོག་དང་ ) ཐུན་མོང་གི་དངོས་གྲུབ་དག་གིས་རང་དང་གཞན་གྱི་ཡིད་དགའ་བར་བྱས་ནས། ས་དང་ལམ་ཐམས་ཅད་བདེ་བླག་ཏུ་བགྲོད་དེ། དབང་ཕྱུག་བརྒྱད་ཀྱིས་ཕུན་སུམ་ཚོགས་པ་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འགྱུར་བ་ཉིད་དོ། །འདིའི་བརྒྱུད་པའི་རིམ་པ་ནི། །རྗེ་བཙུན་སྒྲོལ་མ་ཉི་མ་སྦས་པ་དཔལ། །ཙནྡྲ་གརྦྷ་དགྲ་ལས་རྒྱལ་བའི་ཞབས། ། ངག་དབང་གྲགས་པ་དད་བྱེད་གོ་ཆ་དཔལ། །དེ་བཞིན་དེ་གཤེགས་པའི་སྲུང་བ་དང༌། །དཱ་ན་ཤྲཱི་དང་གཞན་ཡང་མཉྫུ་ཤྲཱི། །སྐད་གཉྀས་སྨྲ་བ་བློ་གྲོས་གྲགས་པ་དང༌། །པུ་ཙེར་ལོ་ཙཱ་དབང་ཕྱུག་རིན་ཆེན་དཔལ། །ཆོས་ཀྱི་སེང་གེ་བློ་གྲོས་བརྟན་པའི་ཞབས། །དེ་དག་ལས་བརྒྱུད་རྡོ་རྗེ་སློབ་དཔོན་ནི། །ནམ་མཁའི་གྲགས་ལས་ཐོབ་པ་འཕགས་པའོ། །དེ་ལ་གོ་གོ་ཅན་གྱིས་གསོལ་བཏབ་ནས།། སྒྲུབ་ཐབས་རབ་ཏུ་གསལ་བ་འདི་སྦྱར་རོ། །དགེ་བས་འགྲོ་ཀུན་སྒྲོལ་མས་རྗེས་གཟུང་སྟེ། །སྒྲོལ་མ་ཇི་ལྟར་དགེས་པའི་ཚུལ་སྤྱད་ནས། །ཀུན་ཀྱང་བཅོམ་ལྡན་སྒྲོལ་མ་ཉིད་གྱུར་ཏེ། །སྒྲོལ་མའི་དཔལ་གྱིས་རྣམ་པར་རོལ་པར་ཤོག།ཕྱག་འཚལ་ཉི་ཤུ་རྩ་གཅིག་གི་རྗེས་སུ་འབྲང་བའི་སྒྲོལ་མའི་དཀྱིལ་འཁོར་གྱི་སྒྲུབ་པའི་ཐབས། མཆིམས་པའི་བླ་མ་གོང་མ་དག་གིས་མཛད་པ་ཅུང་ཟད་མི་གསལ་ཞིང་མ་རྫོགས་པར་གནས་པ་ལས། གསལ་ཞིང་རྫོགས་པ་འདི་ནི་གསོལ་བ་འདེབས་པ་མང་པོའི་དོན་དུ་ཆོས་ཀྱི་རྗེ་ས་སྐྱ་པཎྜི་ཏའི་ཞབས་རྡུལ་སྤྱི་བོས་ལེན་པའི་དགེ་སློང་སྔགས་འཆང་བ་འཕགས་པས། ལྕགས་མོ་ལུག་གི་ལོ་རྒྱལ་གྱི་ཟླ་བའི་ཚེས་ཉི་ཤུ་བདུན་གྱི་ཉིན་པར་ཤིང་ཀུན་མཁར་དུ་སྦྱར་བའི་ཡི་གེ་པ་ནི་ཨ་ཙ་རའོ།།

།།༄༅། །ཕྱག་འཚལ་ཉེར་གཅིག་ལྷ་མོའི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །ཕྱག་འཚལ་ཉི་ཤུ་རྩ་གཅིག་པའི་ལྷ་མོ་བསྒོམ་པར་འདོད་པས། ཐོ་རངས་ཀྱི་ཆ་ལ་ཁ་བཤལ་བ་དང་ ༑ ཁྲུས་ལ་སོགས་པ་བྱས་ལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་ལྷ་མོ་སྒྲོལ་མ་བསྒོམ་སྙམ་པའི་བྱང་ཆུབ་ཀྱི་སེམས་བསྒོམ། དེ་ནས་ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅་ཧཾ། ཞེས་པས་ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་བསམ། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་བསམས་ལ། དེའི་སྟེང་དུ་རང་གི་ཤེས་པ་ཡི་གེ་ཏཱྃ་ལྗང་གུ་ཞིག་ཏུ་བསམ། དེ་ཡོངས་སུ་གྱུར་པ་ལས་ལྷ་མོ་སྒྲོལ་མ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ། གཡས་པས་སྐྱབས་སྦྱིན། གཡོན་པས་ཨུཏྤ་ལའི་རྩ་བ་ཐུགས་ ཀར་བཟུང་བ་ཞི་བའི་ཉམས་ཅན། རིན་པོ་ཆེའི་རྒྱན་གྱིས་བརྒྱན་པ། ནུ་མ་འབུར་བ ༑ ཞབས་ཕྱེད་ཀྲུང་གིས་བཞུགས་པ། འོད་དཔག་མེད་ཀྱིས་དབུར་བརྒྱན་པར་བསམས་པའི་སྙིང་གར་ཏཱྃ་ལྗང་གུ་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་པ་གཡས་སྐོར་དུ་ཁ་དོག་དཀར་པོས་བསྐོར་བ་བསམས་ལ། ཇི་སྲིད་མི་སྐྱོའི་བར་དུ་བཟླས་སོ ༑ ༑ གཉིས་གསུམ་བདུན་དུ་མངོན་པར་བརྗོད་ན། །བུ་འདོད་པས་ནི་བུ་ཐོབ་འགྱུར ༑ ༑ ཞེས་པའི་དོན་ནི་མཎྜལ་བཞི་བྲིས་པ་ལ་མཆོད་པ་མང་པོ་དང༌། ལྷ་བཤོས་བཞི་བཤམས་ལ་ཚོམ་བུ་དང་པོ་བླ་མ་དང་སངས་རྒྱས་སྤྱི་ལ་དབུལ། གཉིས་པ་གསུམ་པ་བཞི་པ་སྒྲོལ་མ་ལ་དབུལ་ཏེ། དེ་ཡང་མཆོད་པ་རེ་དང་བསྟོད་པ་རེ་བྱས་པའི་མཐར་རྗེ་བཙུན་མ་སྒྲོལ་མས་བདག་ཅག་འཁོར་དང་བཅས་པ་ལ་ནད་དང་གནོད་པ་དང་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། ཞེས་གསོལ་བ་གདབ་ཅིང་གཤེགས་སུ་གསོལ་བར་བྱའོ། །ཕྱག་འཚལ་ཉི་ཤུ་རྩ་གཅིག་པ་འདོན་པར་འདོད་པས། རང་གི་སྤྱི་བོའི་གཙུག་ན་རྗེ་བཙུན་མ་སྒྲོལ་མ་བཞུགས་ཤིང་ཞབས་གཡས་པའི་མཐེ་བོས་རང་གི་དཔྲལ་བར་རེག་པར་བསམས་ལ

༑ ཕྱག་འཚལ་སྒྲོལ་མ་མྱུར་མ་དཔའ་མོ། །ཞེས་པ་ནས་རྫོགས་པའི་བར་བརྗོད་ལ ༑ ཨོཾ་བཛྲ་པུཥྤེ་ཏཱ་རཱ་ཎཱཾ། ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་དཱི་པེ་ཧཱུྃ། ཨོཾ་བཛྲ་གནྡྷེ་ཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཞེས་པས་མཆོད་ལ། རྗེ་བཙུན་མས་བདག་འཇིགས་པ་བརྒྱད་ལས་སྐྱོབས་ཤིག ཅེས་བརྗོད་ལ། མཐར་དགེ་བའི་རྩ་བ་སངས་རྒྱས་སུ་བསྔོའོ ༑ ༑ ཡང་རང་གི་སྙིང་ག་ནས་ཏཱྃ་ལས་འོད་འཕྲོས་པས་ཁམས་གསུམ་གྱི་སྣོད་བཅུད་བསྡུས་ནས་སླར་རང་ལ་ཐིམ་པར་བསམ་ཞིང་ ༑ ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་དུཥྟཱཾ་རཀྵ་པྲེ་དུ་སྭཱ་ཧཱ། ཞེས་པ་ལན་གསུམ་ཆུ་ཁྱོར་བ་གང་ལ་བཟླས་ལ་གདོང་ལ་གཏོར་བས་བགེགས་ཀྱིས་ཀྱང་མི་ཚུགས་པར་འགྱུར་རོ། །ཚུལ་འདི་རྟག་ཏུ་གོམས་པར་བྱས་ན་མྱུར་དུ་སངས་རྒྱས་དང་སྤྱན་རས་གཟིགས་ཀྱི་གོ་འཕང་ཐོབ་པར་འགྱུར་རོ། །རྒྱལ་བུ་གཡུང་དྲུང་ཏས་བསྐུལ་ནས། འཕགས་པས་བཤད་ཅིང་བྲིས་ནས་ཕུལ་བའོ།། །། ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 424PAGE 423 EMBED CorelDRAW.Graphic.9 EMBED CorelDRAW.Graphic.9 