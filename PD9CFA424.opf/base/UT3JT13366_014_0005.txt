པ་མང་དུ་མཐོང་བས། མཁས་པའི་རྗེས་སུ་ཞུགས་ནས་ལེགས་པའི་འབྲས་བུ་ཐོབ་པར་བྱ་བའི་ཕྱིར། ཁོ་བོ་ལ་དམ་པར་འཛིན་པའི་སྐྱེས་བུ་རྣམས་ཀྱི་དོན་དུ། ལྷ་ཆོས་མི་ཆོས་ཀུན་ལ་ཕན་པའི་གཏམ་འགའ་ཞིག་བརྗོད་པར་བྱའོ། །ཐོག་མར་ཅི་བྱེད་ཀྱང་བློ་བླ་མ་དཀོན་མཆོག་ལ་གཏད། རྒྱབ་རྟེན་ལས་དང་བསོད་ནམས་ལ་རག་ལས་པས། འཕྲལ་གྱི་ཚོད་དང་འདུན་མ་ལ་གཟབ་ནས། ལག་ལེན་ཕོ་སྒོ་དང་བརྩོན་འགྲུས་སུ་བསྟུན་ན་ཅི་བསམ་འགྲུབ་པ་ཡིན་ནོ། །གྲོས་དང་འདུན་མ་བཤམས་ཚད་ཐོག་ཏུ་ཕེབས་པ་འདི་དཀའ་བ་ཡིན་པས། འཕྲལ་ཚོད་ལེན་ཅིང་བྱེད་པ་ཕོ་རྒོད་ཀྱི་མཐར་ཐུག་ཡིན། འཕྲལ་བཅོས་མ་ཐག་འཛུམ་དམུ་ལེ་བ་བྱེད་པ་འདི་གྲུང་པའི་མཐར་ཐུག་ཡིན། འགྲས་པའི་མི་ལ་སྙིང་མི་ན་བའི་མི་སུ་ཡང་མེད༑ཡིན་མིན་ཐམས་ཅད་ལ་འཐད་མི་འཐད་སུ་ལ་ཡང་འོང་སྟེ་གཟུ་ཁོག་ལ་ལེན་པ་འདི་ཟབ་པའི་མཐར་ཐུག་ཡིན། སེམས་ལ་མནོ་མི་མནོ་འཆར་ཏེ། མནོ་ཚད་ཁར་མི་འདོན་པ་འདི་མཁས་པའི་མཐར་ཐུག་ཡིན། རང་རྒྱལ་བ་ལ་མི་དགའ་བའི་མི་སུ་ཡང་མེད་དེ་ངག་འཇམ་དང་བློ་ཁོག་ནས་བྱེད་པ་འདི་སྤྱང་བའི་མཐར་ཐུག་ཡིན། ངན་པ་ལ་ཁ་མ་སྔ། ཕྱིས་ཅི་འོང་མི་ཤེས། བཟང་ལ་ངོ་བསྟོད་མ་ཆེ། ད་གཟོད་ཅི་འགྱུར་མི་ཤེས། མ་བསམས་པའི་ཞལ་ལྕེ་མ་བཏང༌། གང་གི་ཐོག་ཏུ་ཅི་བབས་མི་ཤེས། མ་གྲུབ་པར་ཁ་པོ་མ་འདོན། ཕྱིས་ཅིར་འགྱུར་མི་ཤེས། བྱམས་དྲགས་པ་བུ་ལ་ཡང་མ་བྱེད། སྲོལ་དུ་མི་ཚུད་པ་ཡིན། སྡང་དྲགས་པ་དགྲ་ལ་ཡང་མ་བྱེད། ཐུབ་ཀྱང་ལ་ཡོག་འོང་བ་ཡིན། རས་ཆོད་ཆེན་པོ་གཉེན་ལ་ཡང་མ་བྱེད། ནམ་ཕུགས་འཁོན་དུ་འགྲོ་བ་ཡིན། འབར་འཐབ་དྲག་པོ་བྲན་ལ་ཡང་མ་བྱེད

༑ འཁོར་མཁན་མི་འོང་བ་ཡིན། ཐོག་རྫིས་དྲག་པོ་འབངས་ལ་ཡང་མ་བྱེད། ཞེ་ལ་བཞག་པ་ཡིན། ངན་བཅད་དྲག་པོ་གྲོགས་ལ་ཡང་མ་བྱེད། སེམས་སྣད་འགྲོ་བ་ཡིན། དཔེ་ཁྲིམས་ངན་པ་གཞན་ལ་ཡང་མ་བསླབ། རང་ལ་ཡང་གནོད་པ་ཡིན ༑ ཁ་འཐབ་རྒྱལ་ཡང་དགྲ་མི་ཐུབ་པས། བརྣག་པ་དེ་ཞེ་ལ་འཆང༌། ངོ་བསྟོད་ཀྱིས་གཉེན་མི་བསྐྱང་བས། བྱམས་པ་དེ་སེམས་ལ་ཞོགས། སྡང་གདུག་དྲག་ཀྱང་དགྲ་མི་ལྡོག འདུན་མ་སྟབས་ཀྱིས་ཆོད། སེར་སྣ་ཆེ་ཡང་ནོར་མི་སོགས། ཕྱི་རླབས་དང་བློ་རྒྱ་བསྐྱེད་ལ་ཚོལ། གཏམ་མགོ་འཛུམ་གྱིས་བསུས། གཏམ་གཞུག་འཛུམ་ལ་ཞོགས། དགོས་དོན་ཕོག་པར་སྨྲོས། རན་ལ་མཛེས་པ་ཤོད་ཨང༌། ངན་ཁོང་ན་ཡོད་ཀྱང་ཁ་རུ་འཇམ་སྐད་ཐོན། མི་ལ་མཛེས་པ་ཡིན། ཞེ་སྡང་སེམས་ལ་ཡོད་ཀྱང་དགྲ་ལ་དགའ་ཚུལ་སྟོན། ནམ་ཕུགས་ཤགས་སུ་ཆེ་བ་ཡིན། སྙིང་དུ་བུ་ཚ་སྡུག་ཀྱང་ཉེས་འདུག་ན་རྒོལ་དང༌། ཕུགས་སུ་བྱམས་པ་ཡིན། བདག་ལ་ཡོན་ཏན་ཡོད་ཀྱང་རང་འདོད་སྤོངས་དང༌། ནམ་ཕུགས་རིང་བ་ཡིན། ཡིད་ལ་རང་འདོད་ཡོད་ཀྱང་གཙོ་བོར་སྤྱིའི་ཆིས་གྱིས་དང༌། ཕྱི་ཕུགས་བཙུན་པ་ཡིན། འདུན་མ་ཆུང་མ་མཁས་ཀྱང་གྲོས་དབང་རང་གིས་ཟུང༌། རང་ཆེར་འགྲོ་བ་ཡིན། བཟང་པོ་ལ་བཀུར་ཆ་མ་ཆེ། བཟང་སྐད་ཐོན་པ་འདི་དཀའ། ངན་པ་ལ་ཁྱད་གསོད་མ་བྱེད ༑ ཡིད་ལ་བཞག་པ་ཡིན། གོ་ཆོད་པོ་ལ་བསྟོད་ར་མ་སྔ། རེ་བ་སྐྱེ་བ་ཡིན། གོ་མི་ཆོད་པ་ལ་སྨད་ར་མ་ཆེ། ཡི་མུག་སྐྱེ་བ་ཡིན། ངན་པ་ལ་དབང་མ་བསྐུར། བླུན་པོ་གྲོས་སར་མ་བཞག ཡ་རབས་དམན་སར་མ་བཞག སྔ་རྗེ་མ་སྤངས། ཕྱི་རྗེ་མ་བཙལ ༑ མཁས་པ་རས་སུ་མ་བོར། སྤྱི་མི་དགྲ་རུ་མ་ལེན། འདོད་པ་ཅན་ལ་ནོར་མ་བསྟན། ངན་སེམས་ཅན་ལ་བློ་མ་གཏད། ཚོད་མེད་པོ་ལ་གྲོས་མ་དྲི། ཁ་མང་པོ་ལ་སྙིང་གཏམ་མ་བྱེད། རྣོ་ཐུང་བ་ལ་ཀུ་རེ་མ་བྱེད། མི་ཐུབ་པ་ལ་དོ་མ་བསྡོ། མི་བདེན་པ་ལ་ཤགས་མ་འདེབས། མི་འགྲུབ་པ་ལ་ཁས་མ་ལེན། མི་ལྕོགས་པའི་ལས་མ་འཇུག མི་ཉན་པ་ལ་གྲོས་མ་འདེབས། མི་འོང་བ་ལ་ལས་མ་བཅོལ། མེད་པའི་ནོར་ལ་ནན་མ་ཆེ།

མི་ཤེས་པ་ལ་ཀོ་ལོང་མ་བསྡམ། དྲིན་དགྲ་ལ་ཡང་མ་བཞག གུས་པ་ཆེན་པོ་གཉེན་ལ་ཡང་མ་བྱེད། སྙིང་གཏམ་ཟབ་མོ་གྲོགས་ལ་ཡང་མ་བྱེད། ནོར་མཚང་ཅན་བུ་ལ་ཡང་མ་བསྟན། གཞན་སྡུག་པ་ལ་སྙིང་ཚིམས་མ་བྱེད། སྡུག་པ་རང་ལ་ཡང་འོང༌། རང་སྐྱིད་པ་གཞན་ལ་མ་ངོམ། སྐྱིད་པ་གཞན་ལ་ཡང་འོང༌། གྲོས་ཉེས་པ་ལ་འགྱོད་པ་མ་བཟླ། འཁྲུལ་པ་རང་ལ་ཡང་འོང༌། ཕན་བཏགས་པ་ལ་དྲིན་མ་འདྲེན། བྱས་པ་ཡལ་ནས་འགྲོ་བ་ཡིན། མི་ཁ་བྱམས་སྡང་སྤྱོད་པ་ལ་རག་ལས་པ་ཡིན། སྤྱོད་པ་གཟོབ། ཟབ་མི་ཟབ་ཁ་མང་ཉུང་ལ་བྱེད་པ་ཡིན། དོན་མེད་མ་སྨྲ། སྤྱང་གླེན་ཕ་རོལ་གྱི་དགོངས་པ་ལོན་མ་ལོན་ལ་བྱེད་པ་ཡིན། ཡུན་རིང་དུ་སོམས། སེམས་གྲུང་མི་གྲུང་རང་མགོ་ཐོན་མི་ཐོན་ལ་བྱེད་པ་ཡིན། རང་མགོ་ཐོན་པར་གྱིས། མི་ཆེ་དུས་སུ་ཁེངས་བསྐྱུང་དགོས་པ་ཡིན ༑ ཨང་སྡིར་མ་ཆེ། ཡོན་ཏན་འགྲན་དུས་སུ་དྲེགས་པ་བསྐྱུང་དགོས་པ་ཡིན། དྲེགས་པ་དང་ང་རྒྱལ་མ་ཆེ། བཀུར་མི་མང་དུས་སུ་འོག་ཏུ་འཛུལ་དགོས་པ་ཡིན། སྤྱོད་པ་གཟོབ། འཁོར་མང་དུས་སུ་མི་རྩིས་ཆེ་དགོས་པ་ཡིན། གང་ལ་ཡང་སྲེལ། གྲོས་ལེགས་དུས་སུ་ཚོད་ཟིན་དགོས་པ་ཡིན། གྲུབ་ཚད་མ་བྱེད། དཔོན་བཅོལ་དུས་སུ་རང་འདོད་བསྐྱུང་དགོས་པ་ཡིན། སྤྱི་ཆིས་གྱིས། དབང་བསྐུར་དུས་སུ་ཕམ་ལེན་དགོས་པ་ཡིན། སེམས་ཚོད་ཟུང༌། སྐྱིད་པའི་དུས་སུ་མི་དང་བསྟུན་ཤེས་དགོས་པ་ཡིན། ཀུན་གྱིས་སེམས་ཟུངས། མང་པོ་མ་སྨྲ། སྨྲ་ཚོད་སོམས་ལ་སྨྲོས། དྲན་ཚད་ལག་ཏུ་མ་ལེན། ལེན་ཚད་མགོ་ཐོན་པར་གྱིས། དྲིས་ཚད་ཁས་མི་ལེན། བླངས་ཚད་ཐོག་ཏུ་ཁོལ། ལག་མི་གཙང་ན་མི་ཁྱུར་མི་ཚུད་པ་ཡིན། མི་བཟང་དུ་གྱིས ༑ ཁ་མང་ན་གྲོས་ཁྱུར་མི་ཚུད་པ་ཡིན། ཁ་མ་མང༌། མི་གཞི་མི་ལེགས་ན་ཁྲལ་ཁྱུར་མི་ཚུད་པ་ཡིན། སྡེ་སྣོད་མི་ཤེས་ན་སྟོན་པའི་ཁྱུར་མི་ཚུད་པ་ཡིན། སྡིག་ལ་མི་འཛེམ་ན་ཆོས་པའི་ཁྱུར་མི་ཚུད་པ་ཡིན། ཟབ་པ་འཐོམ་པོར་མ་ཤོར་བ། སྨྲ་བ་ཉུང་བ་ལྐུགས་པར་མ་ཤོར་བ། ཕོ་རྒོད་དྲག་རྩུབ་ཏུ་མ་ཤོར་བ།

རྫུན་འཆལ་པོར་མ་ཤོར་བ། གསལ་དྲག་རྣོ་མཐོང་དུ་མ་ཤོར་བ། ཕོ་བཟང་དབྱིག་པོར་མ་ཤོར་བ། དྲང་པོ་གྲྭའི་ཟུར་མི་འདོན་པ། བཟང་པོ་གཞན་ལ་མི་གཤེ་བ་གཅིག་དགོས་སོ། །མི་སྤྱང་པོ་དང་མགོ་སྟོང་ལ་ནོར་ས་ཡོད། དྲང་པོ་དང་གླེན་པ་ལ་ནོར་ས་ཡོད། ཚོད་ཅན་དང་ནོག་པོ་ནོར་ས་ཡོད། བརྫུ་བག་དང་མི་ཤེས་པ་ནོར་ས་ཡོད ༑ ཕོ་རབ་ཁོང་ཡངས་དང་བརྫུ་ཁོང་ནས་ཟབ་ཚོལ་བ་ནོར་ས་ཡོད། ཕོ་འབྲིང་གླེན་པ་དང་འཇམ་ཁོང་ནས་ཟབ་ཚོལ་བ་ནོར་ས་ཡོད། ཕོ་མཐའ་མགོ་སྟོང་དང་ཁོང་ནས་ཟབ་ཚོལ་བ་ནོར་བ་ཡང་མཐོང་ངོ༌། །ཟས་ཁ་རུ་ཞིམ་པ་དེ་མི་ལ་བྱིན། ནོར་ཡིད་དུ་འོང་བ་དེ་རང་གིས་ཚོང༌། གཏམ་སྙིང་ལ་རྣོ་བ་དེ་ལྕེ་རྩར་ཟུང༌། དགྲ་རང་དང་འགྲས་པ་དེ་ནང་དུ་མ་གཞུག འཕྲད་མ་ཐག་ཏུ་ངོ་ཤེས་མ་བྱད། འདྲིས་མ་ཐག་ཏུ་བློ་མ་གཏད། དགའ་མ་ཐག་ཏུ་འཛུམ་མ་བསྟན། ཁྲོ་མ་ཐག་ཏུ་བཞིན་མ་བསྡུ། མ་མགུ་བ་ལ་མིག་ལོག་དང་མཆུ་འབུག་མ་བྱེད། དགའ་བ་ལ་ཨ་ནུས་གཅེས་གཅེས་མ་བྱེད། མི་ཞིམ་པའི་ཟས་ལ་སྣ་མ་བསྙེར། ཞིམ་པ་ལ་ཧུབ་མ་ཆེ། ཕྱུག་པོ་སྤྱོད་ཤེས་པ་གྱིས། མི་ལྟོགས་པ་ཙམ་དུ་བསྲི་ཤེས་པ་གྱིས། འཛོམ་ན་སྐྱིད་ཁྱགས་པ་གྱིས། ཕོངས་ན་སྡུག་ཁྱགས་པ་གྱིས་ཨང༌། བཟང་པོ་ཁ་ཆེ་མ་འདོན། ཀུན་ལ་རྒྱུས་ཡོད། ངན་པ་ཆེ་སྐད་མ་ཆེ། གཞན་གྱིས་ཁྲེལ་འོང་བ་ཡིན། ཡོད་པ་མི་ལ་མ་ངོམ། གཞན་སེམས་ངན་པ་སྐྱེ་བ་ཡིན། མེད་པ་གཞན་ལ་མ་འཁང༌། སྙིང་ཚིམ་བསྒྲུབ་ཏུ་འོང༌། དྲག་པོ་དྲག་ཁྱེར་མ་མཁས་ན་ཞན་པར་འགྲོ་བ་ཡིན། གྲུང་པོ་གྲུང་ཁྱེར་མ་མཁས་ན་གླེན་པར་འགྲོ་བ་ཡིན། ཡོད་པ་ཡོད་ཁྱེར་མ་མཁས་ན་ཕོངས་པར་འགྲོ་བ་ཡིན། མཛའ་བ་མཛའ་ཁྱེར་མ་མཁས་ན་འཁོན་དུ་འགྲོ་བ་ཡིན ༑ ཆེན་པོ་ཆེ་ཁྱེར་མ་མཁས་ན་དམའ་བར་འགྲོ་བ་ཡིན། མཁས་པ་མཁས་ཁྱེར་མ་མཁས་ན་བླུན་པོར་འགྲོ་བ་ཡིན། བཙུན་པོ་བཙུན་ཁྱེར་མ་མཁས་ན་འཆལ་པར་འགྲོ་བ་ཡིན། ཟས་ལ་ངོ་ཡོད་པས་བྱིན། ནོར་ལ་དགྲ་ཡོད་པས་སྦཽས། གྲོས་ལ་གཡང་ཡོད་པ་ཡིན་པས་བསྟུན།

གཏམ་ལ་རྒྱུ་མཚན་ཡོད་པ་ཡིན་པས་ཆེད་དུ་ཟུངས། མི་ལ་གྲོགས་མཁོ་བས་བཟང་ངན་འབྲིང་གསུམ་བསྟེན། ངག་ལ་ལྷ་འགོ་བ་ཡིན་པས་ཁ་ཏོན་བཟང་པོ་གྱིས། ལར་གསར་འགྲོགས་ཆེ་བའི་གཉེན་བས ༑ ཕྱི་ཐག་རིང་བའི་དགྲས་དགའ་བ་ཡིན། ངན་པའི་དཔོན་བས་བཟང་པོའི་གཡོག་གི་དགའ་བ་ཡིན། ཡོན་ཏན་མེད་པའི་གྲལ་མགོ་བས་བཟང་པོའི་གྲལ་མཇུག་དགའ་བ་ཡིན། སྙིང་མང་ན་གློ་བ་འགྲོ་བ་ཡིན། ཐམས་ཅད་ལ་སྙིང་གཏམ་མ་བཤད། ཁ་མང་ན་དགྲ་ལྡང་བས་སྨྲ་བ་སྐུང༌། ནོར་ཡོད་ཚད་འདོད་པ་ཅན་ལ་སྐུང་ ༑ ཁས་ལེན་མང་ན་མི་ངན་དུ་འགྲོ་བ་ཡིན་པས་ཁས་ལེན་མ་མང༌། མ་བཤད་ན་ཕས་ཀྱང་མི་གོ་བས་ལྷུག་པར་ཤོད། མ་བསྐུལ་ན་བུས་ཀྱང་མི་ཉན་པས་སྐུལ ༑ མ་བསླབས་ན་སུས་ཀྱང་མི་ཤེས་པས་མཁས་པ་སློབས། མ་བྱིན་ན་བུ་ཡང་འཁོར་དུ་མི་འདོད་པས་བག་ཙམ་རེ་བྱིན། སྟེར་བའི་སར་གཏན་དུ་མ་འགྲོ། བྱམས་པའི་མི་སུན་དུ་མ་བཅུག འབྲེལ་ཆད་པ་ཡིན། སྡང་བའི་དགྲ་ཉེ་སར་མ་བཞག རང་གི་གོང་དུ་ཤོར་བ་ཡིན། མི་གང་ལ་ཡང་ངན་བཅད་མ་བྱེད། ཕན་སུས་ཐོགས་མི་ཤེས། བཅོལ་བའི་ལས་གོ་ཆོད་པ་གྱིས། རང་མགོ་ཐོན་འོང་བ་ཡིན ༑ བརྫུན་དང་གཡོ་སྒྱུ་སྤོངས་དང་གར་ཡང་འགྲིམས་པ་ཡིན། ཁ་ཉུང་ལ་ལག་གཙང་བར་གྱིས་དང་ཐམས་ཅད་རང་ལ་བྱམས་པ་ཡིན། མི་གཞི་ཡག་ལ་རང་འདོད་ཉུང་ངུ་གྱིས་དང་ཀུན་དང་མཐུན་པར་འོང་ངོ༌། །བློ་ཁོག་ཆུང་ལ་སྣ་ཐུང་བའི་མི་ལ་ཀུ་རེ་མ་བྱེད། ཁ་འཇམ་ལ་གཏིང་དྲེགས་པའི་མི་ལ་འབྲེལ་བ་མ་བྱེད། ལྐུགས་པ་ང་རྒྱལ་ཅན་ལ་ཤ་ཚ་སྤངས༌། མཚང་ནས་འདྲུ་མ་བསླབས། ཕྱི་ཐག་ཐུང་བའི་མི་དང་འཕྲལ་ཉམས་དགའ་ཡང་མ་འགྲོགས། ཞེ་ནག་པའི་མི་འཕྲལ་ཁ་འཇམ་ཡང་བློ་མ་གཏད། འདྲིས་ཆུང་བའི་མི་ལ་བློ་མ་འགེལ། གལ་ཆུང་བའི་མི་དང་གཏམ་ཁ་སྐྱར་མ་བཤད། དོན་མེད་པའི་ལས་ལ་བརྩོན་འགྲུས་མ་ཆེ། སོད་རྟིང་དགྲ་ལ་སྙིང་ཁམས་མ་ཆུང༌། འབབ་ངེས་པའི་ཁྲལ་བཞིན་དུ་གྱིས། དགོས་ངེས་པའི་གྲོགས་པོ་མདངས་དང་འཛུམ་གྱིས་སུས། གྲོས་ཐམས་ཅད་ལ་ནམ་ཕུགས་འབྲས་བུ་ཆེ་ཆུང་སོམས།

འཕྲལ་གྱིས་ཁེ་ཆེ་ཆུང་བརྩི། བསྒྲུབ་ན་འགྲུབ་མི་འགྲུབ་བརྩི་བ་སྟེ་བརྟག་པ་གལ་ཆེའོ། །སྔར་གྱི་གྲོས་ལེགས་ཉེས་ད་ལྟ་སོམས། མ་འོངས་པའི་གྲོས་ཀྱི་འབྲས་བུ་ད་ལྟ་སོམས། གཞན་གྱི་གྲོས་ལེགས་ཉེས་ཀྱི་དཔེ་རང་ལ་ཞོག གྲོས་ལ་མི་དབང་བའི་མི་གྲོས་སར་མ་འབོད། གྲོས་སྟབས་ལ་མི་ཕེབས་པ་ཡིན། གྲོས་ལ་མི་དགའ་བའི་མི་མ་བཀུག གྲོས་ཀྱི་དཀྲུགས་ཤིང་བྱེད་པ་ཡིན། མང་པོའི་ནང་དུ་གྲོས་མ་གླེངས། ཀུན་གྱིས་ཚོར་བ་ཡིན། གྲོས་མ་གྲུབ་པ་མ་བཤད། ཡལ་ནས་འགྲོ་བ་ཡིན། གྲོས་མང་སར་བགྲོས་ན་བློ་སྐྱེ་བ་ཡིན ༑ རྒན་རིམ་ལ་གྲོས་དྲིས་ན་མི་འགྱོད་པ་ཡིན། ཤ་ཚ་བ་ལ་གྲོས་བསྡུར་དུ་བཏུབ་པ་ཡིན། ཉམས་ཅན་ལ་གྲོས་དྲི་ན་མཐའ་ཆོད་པ་ཡིན། གྲོས་མ་བཤད་ན་གང་དུ་ཡང་བསྒྱུར་དུ་བཏུབ་པ་ཡིན། གྲོས་ལ་བསམ་གཞིག་བཏང་ན་འཕར་འབུབ་ཆུང་བ་ཡིན། གྲོས་ཐག་མ་བཅད་ན་བསྲིང་དུ་བཏུབ་པ་ཡིན། གྲོས་མ་ཐལ་ན་བཅོས་སུ་བཏུབ་པ་ཡིན། གྲོས་ཡུན་རིང་དུ་བྱས་ན་གཟབ་ཏུ་བཏུབ་པ་ཡིན། གྲོས་སྣ་མང་དུ་བྱས་ན་འདོམ་དུ་བཏུབ་པ་ཡིན། གྲོས་མགོ་ལ་ལོང༌། གྲོས་རྒྱུ་བགབ་ལ་ཚོལ། དགོས་དོན་སྡུས་ལ་ཕོག་པར་སྨྲོས། གྲོས་བཞུག་ནན་ལ་སྡུས་ཨང་ ༑ གྲོས་ལ་བརྒྱའམ་སྟོང་བཤད་ཀྱང༌། ལྷུན་གྲུབ་བསོད་ནམས་ལས་བྱུང་བ་དང་ ༑ བརྟག་དཔྱད་ཕོ་ཚོད་ལས་བྱུང་བ་དང་གཉིས་ལས་མེད་དོ། །མདོར་ན་ལས་གཙོ། གཏམ་རྒན་སྐྱེ་བོ་མགོ་ནག་མི་ལ་བསོད་ནམས་གཙོ་ཆེ་བ་མ་གཏོགས་པ ༑ མཛངས་པ་ནོར་བསོགས་པས་རིག་བརྒྱུད་འཕེལ་བར་མ་མཐོང་ངོ༌། །དེ་བས་ན་ལས་དཀར་ནག་གི་སྤངས་བླངས་ལ་འབད་པ་གལ་ཆེའོ། ཁ་ཉུང་བ་དང་གཅིག ཁོག་ཡངས་པ་དང་གཉིས། གཏམ་དྲང་བ་དང་གསུམ། བསམ་མནོ་གཏོང་བ་དང་བཞི། ཉེ་རིང་མི་བྱེད་པ་དང་ལྔ། རང་འདོད་ཆུང་བ་དང་དྲུག་པོ་དེ་གཙོ་བོ་ལ་གལ་ཆེ་བ་ཡིན་ནོ། །གཏོང་ཕོད་ཆེ་བ་དང་གཅིག གདོང་དྲག་པ་དང་གཉིས ༑ བློ་བརྟན་པ་དང་གསུམ། འགྲན་ཐུབ་པ་དང་བཞི། སྟོབས་ཆེ་བ་དང་ལྔ། ཚོད་ཟིན་པ་དང་དྲུག་པོ་དེ་སྟག་ཤར་ལ་གལ་ཆེ་བ་ཡིན་ནོ།

།ཆོ་རིགས་བཙུན་པ་དང་གཅིག ཁྲེལ་འཛེམ་ཆེ་བ་དང་གཉིས། ནོར་བསོགས་ཤེས་པ་དང་གསུམ། འཁོར་བསྐྱང་ཤེས་པ་དང་བཞི། ལུས་ཐུབ་པ་དང་ལྔ། གྲོགས་ལྷར་མཐོང་བ་དང་དྲུག་པོ་དེ་མོ་བཙུན་ལ་གལ་ཆེ་བ་ཡིན་ནོ། །ཀྱེ་ཀྱེ། ཀྱེ་མ་ཀྱེ་མ། རྒྱལ་ཁམས་བསྐོར་བས་ཆོས་ལུགས་མང་པོ་མཐོང༌། །བློ་གྲོས་རྣོ་བས་ཕྱི་ནང་སྐྱོན་ཡོན་རིག ། རྣམ་འབྱེད་གཟེ་བས་བསྟན་བཅོས་འདི་བརྩམས་སོ། །འདི་བཀོད་དགེ་བས་བདག་བློ་གླང་ཆེན་རབ་བརྟན་པར། །ཕན་བདེའི་ལུས་རྒྱས་ལེགས་བཤད་དྲ་བས་རབ་བརྒྱན་ནས། །ཐོས་མང་རལ་གྲིའི་ཤེས་རབ་བློ་གྲོས་སྣར་བཟུང་སྟེ། ། གཏི་མུག་བླུན་རྨོངས་གཡུལ་ལས་རབ་རྒྱལ་གྱུར། །ཀུན་ལ་ཕན་པའི་བསྟན་བཅོས་ལེགས་བཤད་འཕྲུལ་གྱི་དྲ་བ་ཞེས་བྱ་བ། དཔལ་ལྡན་ས་སྐྱ་པཎྜི་ཏས་སྦྱར་བའོ ༑༑ ༑༑ ༄༅། །བཤེས་པའི་སྤྲིང་ཡིག་གི་བསྡུས་དོན་བཞུགས་སོ། ། ༄༅། །ཨོཾ་སྭསྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ།། བཤེས་པའི་འཕྲིན་ཡིག་ལ་དོན་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན་དང༌། གཞུང་བསླབ་པ་གསུམ་གྱི་རང་བཞིན་དང༌། འཇུག་བསླབ་པར་རྗེས་སུ་གདམས་པའོ ༑ ༑ དང་པོ་ལ་གཉིས་ཏེ། འཕྲིན་ཡིག་སྤྲིང་བའི་རྒྱུ་དང༌། སྤྲིངས་པའི་དོན་གཟུང་བར་གདམས་པའོ། །དེ་ལ་གཉིས་ཏེ། གཟུང་བར་འོས་པ་དང༌། གཟུང་བའི་ཕན་ཡོན་ནོ། །གཞུང་གི་དོན་ལ་གཉིས་ཏེ། རྗེས་སུ་དྲན་པ་དྲུག་གིས་མདོར་བསྟན་པ་དང༌། བསླབ་པ་གསུམ་གྱིས་རྒྱས་པར་བཤད་པའོ། །དང་པོ་ལ་གཉིས་ཏེ ༑ སྤྱིར་བསྟན་པ་དང༌། སོ་སོར་བཤད་པའོ། །དེ་ལ་བཞི་སྟེ། གཏོང་བ་རྗེས་སུ་དྲན་པ་དང༌། ཚུལ་ཁྲིམས་རྗེས་སུ་དྲན་པ་དང༌། ཆོས་རྗེས་སུ་དྲན་པ་དང༌། ལྷ་རྗེས་སུ་དྲན་པའོ། །བསླབ་པ་གསུམ་གྱིས་མཐར་ཕྱིན་པར་བྱ་བ་ལ་གསུམ་སྟེ། ལྷག་པ་ཚུལ་ཁྲིམས་ཀྱི་བསླབ་པ་དང༌། ཏིང་ངེ་འཛིན་དང༌། ཤེས་རབ་བོ། །དང་པོ་ལ་གཉིས་ཏེ། རབ་ཏུ་བྱུང་བ་དང་ཐུན་མོང་བའི་བསླབ་བྱ་དང༌། ཁྱིམ་པ་དང་ཐུན་མོང་གི་བསླབ་བྱའོ། །དང་པོ་ལ་གཉིས་ཏེ།

བསླབ་བྱ་བསྒྲུབ་པ་དང༌། དེའི་གཉེན་པོ་བསྒོམ་པའོ། །དང་པོ་ལ་གསུམ་སྟེ། ལུས་ངག་གི་བསླབ་བྱ་དང༌། སེམས་ཀྱི་བསླབ་བྱ་དང༌། དེ་དག་གི་བསླབ་བྱ་སྤྱིར་བསྟན་པའོ། །སེམས་ཀྱི་བསླབ་བྱ་ལ་གསུམ་སྟེ། ཉོན་མོངས་པ་སྤོང་བ་དང༌། བག་ཡོད་པ་བསྒྲུབ་པ་དང༌། བཟོད་པ་བསྒོམ་པའོ། །དེ་དག་གི་བསླབ་བྱ་སྤྱིར་བསྟན་པ་ལ་བཞི་སྟེ། སེམས་ཀྱི་རིགས་བརྟགས་ཏེ་བསླབ་པ་དང༌། ངག་གི་རིགས་བརྟགས་ཏེ་བསླབ་པ་དང༌། གང་ཟག་གི་རིགས་བརྟགས་ཏེ་བསླབ་པ་དང༌། སྤྱོད་པའི་རིགས་བརྟགས་ཏེ་བསླབ་པའོ། །གཉིས་པ་གཉེན་པོ་བསྒོམ་པ་ལ་གཉིས་ཏེ། ཉོན་མོངས་པའི་གཉེན་པོ་དང༌། རྣམ་པར་རྟོག་པའི་གཉེན་པོའོ། །དང་པོ་ལ་གསུམ་སྟེ། ཆགས་པའི་ཡུལ་མ་ཡིན་པར་བརྟགས་ཏེ་དགག་པ་དང༌། སྐྱོན་དང་ཉེས་དམིགས་བརྟགས་ཏེ་དགག་པ་དང༌། སོ་སོའི་ཆ་བརྟགས་ཏེ་དགག་པའོ། །དེ་ལ་གསུམ་སྟེ། བདག་མེད་པ་དང༌། སྙིང་པོ་མེད་པ་དང༌། ཚིམ་པ་མེད་པའོ། །གཉིས་པ་རྣམ་པར་རྟོག་པའི་གཉེན་པོ་ལ་གསུམ་སྟེ། ཚུལ་བཞིན་དུ་བརྟགས་ཏེ་དགག་པ་དང༌། དེའི་ཕན་ཡོན་དང༌། འཇིག་རྟེན་གྱི་ཆོས་བརྒྱད་བརྟགས་ཏེ་དགག་པའོ། །གཉིས་པ་ཁྱིམ་པ་དང་ཐུན་མོང་གི་བསླབ་བྱ་ལ་གཉིས་ཏེ། གཞན་གྱི་ཕྱིར་སྡིག་པ་མི་བྱ་བ་དང༌། རང་གི་དགེ་བ་ལ་འབད་པའོ། །དང་པོ་ལ་གཉིས་ཏེ། སྡིག་པ་མི་བྱ་བ་དང་ ༑ དེའི་འཐད་པའོ། །རང་གི་དགེ་བ་ལ་འབད་པ་ལ་གཉིས་ཏེ། དགེ་ལེགས་ཀྱི་རྒྱུ་བསྒྲུབ་པ་དང༌། འདོད་པ་གེགས་སུ་མི་འགྱུར་བར་བྱ་བའོ། །དང་པོ་ལ་གསུམ་སྟེ། འཕགས་པའི་ནོར་བདུན་བསྒྲུབ་པ་དང༌། གྲགས་པ་ངན་པའི་རྒྱུ་དྲུག་སྤང་བ་དང༌། འབྱོར་པའི་ནོར་གཅིག་བླང་བའོ། །འདོད་པ་གེགས་སུ་མི་འགྱུར་བར་བྱ་བ་ལ་གསུམ་སྟེ། འཁྲིག་པའི་བདེ་བ་གེགས་སུ་མི་འགྱུར་བ་དང༌། ཁམས་ཀྱི་ཟས་གེགས་སུ་མི་འགྱུར་བ་དང༌། གཏི་མུག་གི་གཉིད་གེགས་སུ་མི་འགྱུར་བར་བྱ་བའོ། །ལྷག་པ་ཏིང་ངེ་འཛིན་གྱི་བསླབ་པ་ལ་གཉིས་ཏེ། མངོན་པར་མཐོ་བ་བསྒྲུབ་པ་དང༌།

ངེས་པར་ལེགས་པ་བསྒྲུབ་པའོ། །དང་པོ་ལ་གཉིས་ཏེ། དགེ་བའི་ཆོས་བཞི་བསྒོམ་པ་དང༌། དེ་བསྒོམས་ན་སྡིག་པས་མི་བརྫི་བའོ། །ངེས་པར་ལེགས་པ་ལ་གཉིས་ཏེ། མི་མཐུན་ཕྱོགས་སྤང་བ་དང༌། གཉེན་པོ་བསྒོམ་པའོ། ། དེ་ལ་གཉིས་ཏེ། ཐར་པ་ལ་སྒྲིབ་པའི་གཉེན་པོར་ངེས་པར་འབྱུང་བའི་ལམ་བསྒོམ་པ་དང༌། ཁམས་གསུམ་ལ་ཞེན་པའི་གཉེན་པོར་འཁོར་བའི་ཉེས་དམིགས་བསྒོམ་པའོ། །དང་པོ་ལ་གཉིས་ཏེ། ཕྱིན་ཅི་ལོག་གི་གཉེན་པོ་བསྒོམ་པ་དང༌། དེའི་རྒྱུ་ཡང་དག་པའི་ལམ་བསྟེན་པའོ། །དང་པོ་ལ་གཉིས་ཏེ། གང་བསྒོམ་པའི་དོན་དང༌། ཇི་ལྟར་བསྒོམ་པའི་ཚུལ་ལོ། །དེ་ལ་གཉིས་ཏེ། གཉེན་པོ་བསྒོམ་པ་དང་ ༑ ལྟ་བ་བསྒོམ་པའོ། །དེ་ལ་གཉིས་ཏེ། ལྟ་བ་བསྒོམ་པར་གདམས་པ་དང༌། ལྟ་བ་དངོས་སོ། །དེ་ལ་གཉིས་ཏེ། ཡང་དག་པའི་ལྟ་བ་བསྒྲུབ་པ་དང༌། མཐའ་གཞན་དུ་རྟོག་པ་དགག་པའོ། །དེ་ལ་གཉིས་ཏེ། །བྱེད་པ་པོར་རྟོག་པ་དྲུག་དགག་པ་དང༌། ཀུན་ཏུ་སྦྱོར་བར་འཛིན་པ་གསུམ་དགག་པའོ། །གཉིས་པ་དེའི་རྒྱུ་ཡང་དག་པའི་ལམ་བསྟེན་པ་ལ་གསུམ་སྟེ། བདེན་པ་བཞི་བསྒོམ་པ་དང༌། བསླབ་པ་གསུམ་བསྒོམ་པ་དང༌། མི་བརྗེད་པའི་དྲན་པ་བསྒོམ་པའོ། ཁམས་གསུམ་ལ་ཞེན་པའི་གཉེན་པོར་འཁོར་བའི་ཉེས་དམིགས་བསྒོམ་པ་ལ་གཉིས་ཏེ། སྡུག་བསྔལ་གྱི་ངོ་བོ་ཡིད་ལ་བྱ་བ་དང༌། དེས་ན་འཁོར་བ་ལ་ཡིད་དབྱུང་བར་གདམས་པའོ། ། དང་པོ་ལ་གསུམ་སྟེ། འཁོར་བ་མི་རྟག་པར་ཡིད་ལ་བྱ་བ་དང༌། དལ་འབྱོར་རྙེད་པར་དཀའ་བ་ཡིད་ལ་བྱ་བ་དང༌། འགྲོ་བ་སྡུག་བསྔལ་གྱི་ངོ་བོ་ཡིད་ལ་བྱ་བའོ། ། དང་པོ་ལ་གསུམ་སྟེ། དངོས་སུ་མི་རྟག་པ་དང༌། མཐར་འཛིན་པ་དང༌། དོན་བསྡུ་བའོ

༑ ༑ དལ་འབྱོར་རྙེད་པར་དཀའ་བ་ལ་དོན་གསུམ་སྟེ། རྙེད་པར་དཀའ་བ་དང་ ༑ འབྱོར་བ་ཐོབ་པ་དང༌། མི་ཁོམ་པ་སྤང་བའོ། །འགྲོ་བ་སྡུག་བསྔལ་གྱི་ངོ་བོ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། །དེ་ལ་གསུམ་སྟེ། འདུ་བྱེད་ཀྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་ལོ། །དང་པོ་ལ་གསུམ་སྟེ། ངེས་པ་མེད་པ་དང༌། ཚིམ་པ་མེད་པ་དང་ ༑ ཐུག་པ་མེད་པའོ། །འགྱུར་བའི་སྡུག་བསྔལ་བ་ལ་གཉིས་ཏེ། ཇི་ལྟར་འགྱུར་བའི་ཚུལ་དང༌། དེས་ན་དགེ་བ་ལ་འབད་པའོ། །སྡུག་བསྔལ་གྱི་སྡུག་བསྔལ་བ་ལ་གཉིས་ཏེ། ངན་འགྲོའི་སྡུག་བསྔལ་དང༌། མཐོ་རིས་ཀྱི་སྡུག་བསྔལ་ལོ ༑ ༑ དང་པོ་ལ་གསུམ་སྟེ། དམྱལ་བ་དང༌། དུད་འགྲོ་དང༌། ཡི་དྭགས་སོ། ། གཉིས་པ་ལ་གཉིས་ཏེ། ལྷ་དང༌། ལྷ་མ་ཡིན་ནོ། །དེས་ན་འཁོར་བ་ལ་ཡིད་འབྱུང་བར་གདམས་པ་ལ་གཉིས་ཏེ། གང་ཐོབ་པར་བྱ་བའི་འབྲས་བུ་དང༌། གང་གིས་ཐོབ་བྱེད་ཀྱི་ལམ་མོ། །དེ་ལ་གཉིས་ཏེ། བསླབ་པ་རིན་པོ་ཆེ་གསུམ་དང༌། བྱང་ཆུབ་ཀྱི་ཡན་ལག་བདུན་ནོ། །ལྷག་པ་ཤེས་རབ་ཀྱི་བསླབ་པ་ལ་གསུམ་སྟེ། ཤེས་རབ་བསྒོམས་པའི་ཕན་ཡོན་དང༌། ཕན་ཡོན་ཅན་གྱི་ཤེས་རབ་དང༌། ཤེས་རབ་བསྒོམ་པར་གདམས་པའོ། །གཉིས་པ་ལ་གཉིས་ཏེ། བསམ་པར་མི་བྱ་བའི་གནས་དང༌། བསྒོམ་པར་བྱ་བའི་ལམ་མོ། །དེ་ལ་གསུམ་སྟེ། རྟེན་འབྲེལ་བཅུ་གཉིས་དང༌། འཕགས་པའི་ལམ་ཡན་ལག་བརྒྱད་དང༌། བདེན་པ་རྣམ་པ་བཞི་བསྒོམ་པའོ། །དང་པོ་ལ་གསུམ་སྟེ། ལུགས་ལས་འབྱུང་བ་དང༌། ལུགས་ལས་ལྡོག་པ་དང༌། དེའི་ཕན་ཡོན་ནོ། །ཤེས་རབ་བསྒོམ་པར་གདམས་པ་ལ་གཉིས་ཏེ། སྒྱིད་ལུག་པར་མི་བྱ་བ་དང༌། སེམས་ལ་འབད་པར་བྱ་བའོ། །གསུམ་པ་མཇུག་རྗེས་སུ་གདམས་པ་ལ་གཉིས་ཏེ། ཇི་ལྟར་སྤྱོད་པའི་ཚུལ་གྱིས་གདམས་པ་དང༌། དེ་ལྟར་སྤྱད་པའི་འབྲས་བུ་གདམས་པའོ། །དང་པོ་ལ་གཉིས་ཏེ། དགེ་བས་ཚེ་དོན་ཡོད་པར་གདམས་པ་དང༌། བསྔོ་བས་དགེ་བ་དོན་ཡོད་པར་གདམས་པའོ། ། གཉིས་པ་ལ་གཉིས་ཏེ། གཟུགས་ཀྱི་སྐུ་ཐོབ་པར་གདམས་པ་དང༌།

ཆོས་ཀྱི་སྐུ་ཐོབ་པར་གདམས་པའོ། །བཤེས་པའི་འཕྲིན་ཡིག་གི་དོན་བསྡུས་པ། དཔལ་ལྡན་ས་སྐྱ་པཎྜི་ཏས་སྦྱར་བའོ། །དགེའོ།། །། ཆོས་རྗེ་ས་པཎ་གསུང་རབ་དཔེ་བསྡུར་མ་པོད་དང་པོ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 540PAGE 541