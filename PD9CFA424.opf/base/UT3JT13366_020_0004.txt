སེམས་ཅན་མིའི་འགྲོ་བར་གཏོགས་པ་བརྡ་ཤེས་ཤིང་དོན་གོ་བ་བསམ་པ་རང་བཞིན་དུ་གནས་པ་སྟེ་ཡུལ་ལོ། །སྨིན་པར་བྱས་ཀྱང་མ་དད་པ་དང༌། ཉམས་པ་ལ་ནི་བཤགས་པར་བྱ་བའི་ཉེས་བྱས་བསྐྱེད་དོ། །ཞེས་གསུངས་པ་ནི་ལེགས་པར་གསུང་པའོ། །དེ་ལ་གསང་བ་སྒྲོགས་པ་ནི་ངོ་བོ་སྟེ། དཀྱིལ་འཁོར་དང༌། གླེགས་བམ་ལ་སོགས་པ་རྟེན་དང༌། རྡོ་རྗེ་དྲིལ་བུ་ལ་སོགས་པ་ཡོ་བྱད་དང༌། བདུད་རྩི་རི་ལུ་ལ་སོགས་པ་རྫས་དང༌། ཚོགས་ཀྱི་འཁོར་ལོ་ལ་སོགས་པ་ཀུན་ཏུ་སྤྱོད་པ་དང༌། གསང་བ་ཟབ་མོ་སྟོན་པའི་ཆོས་ཀྱི་རྣམ་གྲངས་དག་བསྟེན་པར་འདོད་པས་ཀུན་ནས་བསླངས་ནས་སྟོན་ཅིང་འཆད་པའོ། །དུས་སྐབས་ནི་ཡུལ་དེས་གོ་བར་གྱུར་པའོ། །འདི་ནི་ལྟུང་བ་བདུན་པ་ཡིན་པར་གསུངས་སོ། །མི་འབྱུང་བའི་ཐབས་ནི། གསང་བར་བྱ་བ་འདི་དག་ལ་རྙེད་པར་དཀའ་བ་དང༌། ཤིན་ཏུ་གཅེས་པ་དང༌། ཐོབ་པའི་དོན་ཉམས་ཀྱིས་དོགས་པ་དང༌། མཁའ་འགྲོ་དང་ཆོས་སྐྱོང་བ་མ་མཉེས་ཀྱིས་དོགས་པའི་འདུ་ཤེས་ཀྱིས་ཀུན་ཏུ་སྦ་བ་ལ་བསླབ་པར་བྱའོ། །ལྟུང་བ་བརྒྱད་པ་ནི། ཕུང་པོ་ལྔ་གདོད་མ་ནས་རྣམ་པ་འདྲ་བ་དང་

༑ ཆོས་ཉིད་གཉིས་སུ་མེད་པར་གནས་པ། དབང་གི་ཚེ་བླ་∶མ་དམ་པས་ (《 ལུ 》 མས་ )བྱིན་གྱིས་བརླབས་པས། གཟུགས་ནི་སངས་རྒྱས་རྣམ་སྣང་མཛད། ། ཚོར་བ་རྡོ་རྗེ་ཉི་མ་སྟེ། །འདུ་ཤེས་པདྨ་གར་དབང་ཕྱུག །འདུ་བྱེད་དེ་བཞིན་རྡོ་རྗེ་རྒྱལ ༑ ༑ རྣམ་པར་ཤེས་པ་མི་བསྐྱོད་པ། །ཞེས་འབྱུང་བ་ལྟར། སངས་རྒྱས་རིགས་ལྔའི་བདག་ཉིད་དུ་གནས་པ་ནི་ཡུལ་ལོ། །དེ་ལ་སྨོད་པ་ནི་ངོ་བོ་སྟེ། ལུས་དམན་པ་དང༌། སྨད་པ་དང༌། དེ་ལ་འཚེ་བས་སྡིག་པ་འདག་པ་དང༌། དགེ་བ་འབྱུང་བ་དང་ ༑ ལྷ་མཉེས་པར་བསམས་ནས། སྨོད་ཅིང་འཚེ་བར་འདོད་པས་སྨྱུང་བར་གནས་པ་དང༌། སྲེག་པ་དང༌། གཅོད་པ་ལ་སོགས་པས་གདུང་བར་བྱེད་པ་ནས་བརྩམས་ཏེ། རང་གི་སྲོག་གཅོད་པའི་བར་དུ་བྱེད་པའོ། །དུས་ནི་ཟིན་པར་བྱས་པ་ཉིད་དོ། །འདི་ནི་ལྟུང་བ ་བརྒྱད་ པ་ཡིན་པར་གསུངས་སོ། །མི་འབྱུང ་བའི་ ཐབས་ནི ༑ དལ་འབྱོར་གྱི་ལུས་ཀྱི་ཡོན་ཏན་བསམ་པ་དང༌། དེ་བཞིན་གཤེགས་པའི་དཀྱིལ་འཁོར་དང༌། མཆོད་བྱར་ཤེས་ཤིང་བསྒོམ་པ་གོམས་པར་བྱའོ།། །།ལྟུང་བ་དགུ་པ་ནི། མདོ་སྡེ་རྒྱན་ལས། རང་དང་རང་གི་བདག་ཉིད་དུ། ། མེད་ཕྱིར་རང་གི་ངོ་བོ་ལ། །མི་གནས་ཕྱིར་དང་འཛིན་བཞིན་དུ། །མེད་ཕྱིར་ངོ་བོ་ཉིད་མེད་འདོད། །ཅེས་གསུངས་པས། རྒྱུ་དང་རྐྱེན་ལ་རག་མ་ལས་པའི་ཆོས་འགའ་ཡང་མེད་ལ། རག་ལས་པའི་ཕྱིར་ངོ་བོས་མ་གྲུབ་ཅིང༌། རྒྱུ་རྐྱེན་གྱིས་བསྐྱེད་པའི་ཆོས་དེ་ཡང་དུས་གཉིས་པར་མི་སྡོད་པའི་ངང་ཚུལ་ཡིན་ལ། རྟག་པ་དང་ ༑ གཅིག་པུ་ལ་སོགས་པ་བྱིས་པས་བརྟགས་པ་ལ་འགྱུར་བ་དང༌། ཕྱོགས་ཆ་དུ་མ་དང་འབྲེལ་པ་ལ་སོགས་པའི་གནོད་བྱེད་ཡོད་པས་གནས་ལུགས་མ་ཡིན་པའི་ཕྱིར། རང་བཞིན་གྱིས་མཚན་མའི་སྤྲོས་པ་ཐམས་ཅད་རྣམ་པར་དག་པའི་ཆོས་ཉིད་ནི་ཆོས་རྣམས་ཀྱི་གནས་ལུགས་ཏེ་ཡུལ་ལོ། །དེ་ལ་སོམ་ཉི་ཟ་བ་ནི། ངོ་བོ་སྟེ་རང་བཞིན་རྣམ་པར་མི་དཔྱོད་པར་ལོག་པར་བརྟགས་པ་ལ་ཡིད་མངོན་པར་ཕྱོགས་པའི་དབང་གིས་དེ་བཞིན་གཤེགས་པས་དེ་ལྟར་གསུངས་ཀྱང༌།

གནས་ལུགས་ནི་ཡོད་པའམ་མེད་པ་ལ་སོགས་པའོ། །ཞེས་མཚན་མར་ལྟ་བ་ལ་ཤས་ཆེར་འཛིན་པའི་ཐེ་ཚོམ་གྱི་ཡིད་ཀུན་ཏུ་སྐྱེས་པའོ། །དུས་སྐབས་ནི་བརྗོད་ཟིན་ཏོ། །དཔྱོད་པའི་བྱ་བ་མ་རྫོགས་པ་དང༌། གནས་ལུགས་ལ་ཤས་ཆེར་འཛིན་པའི་ཐེ་ཚོམ་ནི་དེར་མི་འགྱུར་རོ། །འདི་ནི་ལྟུང་བ་དགུ་པ་ཡིན་པར་གསུངས་སོ།། མི་འབྱུང་བའི་ཐབས་ནི། དོན་འདི་ལ་ནི་རྒྱལ་བ་ལས། །ལྷག་མའི་ཚད་མར་གཞན་དུའང་མེད། །ཅེས་གསུངས་པས། ངེས་པ་དོན་གྱི་ལུང་ལ་ཡང་ཡིད་ཆེས་པར་བྱ་བ་དང༌། བདེ་མཆོག་རྩ་བའི་རྒྱུད་ལས། དེས་ན་ཟབ་མོའི་ཆོས་འདི་ལ། ། མོས་པ་ཉིད་དུ་མ་གྱུར་ཀྱང༌། །སྨད་པ་དག་ཏུ་མི་བྱ་སྟེ། །ཆོས་དབྱིངས་བསམ་མི་ཁྱབ་དྲན་བྱ། །ཞེས་གསུངས་པ་ལྟར། ཡུལ་བློ་ལས་འདས་པ་དང༌། མདོ་སྡེ་རྒྱན་ལས ༑ རྟོག་གེ་རྟེན་ཅིང་མ་ངེས་ལ། །མ་ཁྱབ་ཀུན་རྫོབ་སྐྱོ་བ་ཅན། །བྱིས་པ་ལ་ནི་བརྟེན་པར་འདོད། །དེ་ཕྱིར་དེ་ནི་དེའི་ཡུལ་མིན། །ཞེས་གསུངས་པ་ལྟར། དམན་པའི་ཡུལ་མ་ཡིན་པར་ཤེས་ནས། ཇི་སྐད་གསུངས་པའི་དོན་ལ་ཡིད་ཆེས་པ་ལ་བསླབ་པར་བྱའོ།། །།ལྟུང་བ་བཅུ་པ་ནི། སེམས་ཅན་དང༌། དཀོན་མཆོག་དང༌། བདག་གམ་ཡུལ་དེ་ཉིད་ཀྱི་ཡང་དག་པའི་བླ་མ་ལ་བསམས་ནས་ཆེར་གནོད་པ་བྱེད་པ་ནི་གདུག་པ་ཅན་དེ་ཡུལ་ལོ། །དེ་ལ་རྟག་ཏུ་བྱམས་པ་དང་ལྡན་པར་བྱེད་པ་དེ་ནི་ངོ་བོ་སྟེ། འདི་ནི་ལས་མི་བཟད་པ་བྱེད་མོད་ཀྱི་བདག་ལ་ཕན་བཏགས་པའམ། བདག་གི་མཛའ་བཤེས་ཡིན་པའམ། འདིས་བདག་ལ་རྙེད་པ་སྦྱིན་པར་འགྱུར་བས ༑ བདག་གིས་འདི་ལ་ཆེར་ཕན་གདགས་པར་བྱའོ་སྙམ་དུ་བསམས་ནས། ནུས་བཞིན་དུ་མི་ཟློགས་པར་ལུས་དང་ངག་དང་འབྱོར་པ་དག་གིས་ཉེ་བར་ཕན་འདོགས་པའོ། །དུས་ནི་དེ་ལ་ཕན་པ་ཉིད་དུ་གྱུར་པའོ། །འདི་ནི་ལྟུང་བ་བཅུ་པ་ཡིན་པར་འདོད་དོ། །མི་འབྱུང་བའི་ཐབས་ནི་བདག་གིས་སེམས་ཅན་ཐམས་ཅད་བདག་གིར་བྱས་པའི་ཕྱིར། བདག་གི་ལུས་ཀྱི་ནད་ལྟར་སེམས་ཅན་གྱི་ཉེས་པའང་བདག་གི་བསལ་བྱ་ཉིད་དུ་རིགས་ནས།

དེ་བཟློག་པ་ལ་བསླབ་ཅིང་གོམས་པར་བྱའོ།། །།ལྟུང་བ་བཅུ་གཅིག་པ་ནི་རྒྱལ་བའི་ཡུམ་ལས། གཟུགས་ལ་རང་བཞིན་མེད་དེ། གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ། །ཞེས་གསུངས་པས ༑ ཆོས་ཐམས་ཅད་མིང་དང་སོགས་ཀྱིས་བསྡུས་པས་མཚན་མ་དང་བྲལ་བ་སྟེ ༑ འདི་ལྟར་མིང་ནི་ཕྱི་རོལ་ན་མི་གནས། ནང་ནའང་མི་གནས། ཡིད་ཀྱི་གཡོ་བ་ལས་ཀུན་ཏུ་བརྟེན་པ་བྲག་ཅ་ལྟ་བུ་ཙམ་དུ་ཟད་པའི་ཕྱིར་དང༌། དེར་རྣམ་པར་འཇོག་བྱེད་མཚན་ཉིད་མ་གྲུབ་པའི་ཕྱིར་མི་འགྲུབ་སྟེ། མདོ་ལས། མིང་ནི་མིང་གིས་སྟོང་པ་སྟེ། །མིང་ལ་མིང་ནི་ཡོད་མ་ཡིན། །ཆོས་རྣམས་ཐམས་ཅད་མིང་མེད་པ ༑ ༑ འོན་ཀྱང་མིང་གིས་ཡོངས་སུ་བརྗོད། །ཅེས་གསུངས་སོ། །མཚན་ཉིད་མེད་དེ ༑ དེ་བརྟེན་པའི་གཞི་གཅིག་དང༌། དུ་མ་དང་བྲལ་བས་མ་གྲུབ་པའི་ཕྱིར། ནམ་མཁའ་བཞིན་ནོ། །དེ་ཉིད་མཚན་མ་མེད་པའང་ཡིན་ནོ། །ལྟོས་པ་ཡོད་པ་མ་གྲུབ་པས་དེ་ལ་ལྟོས་པ་མེད་པ་ཉིད་ཀྱང་མ་གྲུབ་པའི་ཕྱིར། སྤྲོས་པ་དང་བྲལ་བའི་རང་བཞིན་ནི་ཆོས་རྣམས་ཀྱི་ཆོས་ཉིད་དེ་ཡུལ་ལོ། །དེ་ལ་དེར་རྟོགས་པ་ནི་ངོ་བོ་སྟེ། མཐར་ལྟ་བ་ལ་ཞེན་པས་ཀུན་ནས་བསླངས་ནས། མིང་དང་མཚན་མ་མེད་པ་ཉི་ཚེ་བའི་སྟོང་པ་ཆོས་ཉིད་དུ་འཛིན་པ་དེ་དབུ་མ་རྩ་བ་ལས། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཞེས་གསུངས་པ་ལྟར་རོ ༑ ༑ དུས་ནི་བཤད་ཟིན་ཏོ། །བཅུ་པ་བས་འབྱུང་དཀའ་བའི་ཕྱིར། ལྟུང་བ་བཅུ་གཅིག་པར་གསུངས་སོ། །མི་འབྱུང་བའི་ཐབས་ནི། ཆོས་ཐམས་ཅད་གཅིག་དང་དུ་མའི་བདག་ཉིད་དུ་ཡོད་པར་མ་གྲུབ་ཀྱང༌། རྟེན་ཅིང་འབྲེལ་བར་འབྱུང་བ་རྒྱུན་མི་འཆད་པ་སྒྱུ་མ་ལྟ་བུའི་ཚུལ་དུ་ཤེས་པར་བྱ་སྟེ། གཏམ་དུ་བྱ་བ་རིན་པོ་ཆེའི་ཕྲེང་བ་ལས། ཆོས་རྣམས་ཀུན་གྱི་སྙིང་པོ་མཆོག །སོ་སོའི་སྐྱེ་བོ་ལ་གསང་བ། ། ཀུབ་ ༼ ཀུན ༽ རྫོབ་སྒྱུ་མ་ལྟ་བུ་འདི། །སངས་རྒྱས་བསྟན་པའི་སྙིང་པོ་ཡིན། །ཞེས་གསུངས་པ་ལྟར། བསྒོམ་པ་གོམས་པར་བྱའོ།།

།།ལྟུང་བ་བཅུ་གཉིས་པ་ནི། སེམས་ཅན་གང་ཞིག་དཀོན་མཆོག་གསུམ་ལ་དམིགས་ཏེ། ཡིད་རྙོག་པ་ཞི་ཞིང་དེར་ཕྱོགས་པའི་དང་བ་དང༌། དེ་དོན་དུ་གཉེར་བའི་འདུན་པ་དང༌། རིགས་པས་ངེས་པ་ཡིད་ཆེས་པའི་དད་པ་དག་ལས་གང་ཡང་རུང་བའམ། ཚོགས་པ་དང་ལྡན་པ་ནི་ཡུལ་ལོ། །དེའི་སེམས་སུན་འབྱིན་པ་ནི་ངོ་བོ་སྟེ། ཁྲོ་བའམ་ཕྲག་དོག་གི་དབང་གིས། དེའི་ཡིད་སུན་དབྱུང་བར་འདོད་པས་ཀུན་ནས་བསླང་སྟེ། ལུས་དང་ངག་གིས་དེའི་ཚུལ་ཀུན་ཏུ་སྟོན་པ་དང༌། འདོད་པའི་ཆོས་མི་སྟོན་པའོ། །དུས་སྐབས་ནི་ཕ་རོལ་གྱི་ཡིད་སུན་ཕྱུང་ཟིན་པའོ ༑ ༑ གཅིག་གི་སེམས་རེ་ཞིག་སུན་ཕྱུང་བས་མང་པོ་འཇུག་པ་ལ་སོགས་པའི་རྒྱུར་མཐོང་ན་ནི་ལྟུང་བར་མི་འགྱུར་རོ། །འདི་ནི་ལྟུང་བ་བཅུ་གཉིས་པ་ཡིན་པར་གསུངས་སོ། །མི་འབྱུང་བའི་ཐབས་ནི། སློབ་དཔོན་ཨཱརྱ་དེ་ཝའི་ཞལ་སྔ་ནས། དེ་ལ་ཕན་འདོད་བླ་མ་ཡིས། །སློབ་མ་ལ་ནི་སྲི་ཞུ་བྱ། །གང་ཕྱིར་དེས་ཕན་མི་ཤེས་པ། །དེ་ཕྱིར་སློབ་མ་ཞེས་བཤད་དོ། །ཞེས་གསུངས་པ་ལྟར། ཆོས་ལ་དད་པའི་སྐྱེ་བོ་ཆེས་དཀོན་པ་དང༌། དེ་དང་ཕྲད་ན་བདག་གི་དོན་གྱི་བྱ་བ་ཐམས་ཅད་དོར་ནས། དེའི་ཆོས་ཀྱི་དོན་ཐམས་ཅད་བསྒྲུབ་དགོས་པའི་འདུ་ཤེས་ཀྱིས་སྲི་ཞུའི་སྦྱོར་བ་ལ་གོམས་པར་བྱའོ།། །།ལྟུང་བ་བཅུ་གསུམ་པ་ནི་ཚོགས་ཀྱི་འཁོར་ལོ་ལ་སོགས་པའི་གནས་སྐབས་སུ་བཟའ་བའི་དམ་ཚིག་ཤ་དང༌། ཆང་ལ་སོགས་པའི་རྫས་ཚོགས་པའམ། གང་ཟག་ལས་ནི་ཚུལ་ཇི་ལྟ་བ་བཞིན་རྙེད་པ་ནི་ཡུལ་ལོ། །མི་བསྟེན་པ་ནི་ངོ་བོ་སྟེ ༑ རིགས་བསྲུང་བའམ། ཉན་ཐོས་ལ་སོགས་པའི་བརྟུལ་ཞུགས་ལ་ཆེད་ཆེར་འཛིན་པ་དང༌། ཚུལ་འཆོས་པ་དང༌། རྫས་དེ་མ་དག་པ་དང༌། ཁ་ན་མ་ཐོ་བ་དང་བཅས་པར་བརྟགས་ཏེ། བསྟེན་པར་མི་འདོད་པའི་བསམ་པས་ཀུན་ནས་བསླངས་ནས་མི་བསྟེན་པའོ། །དུས་སྐབས་ནི་སྤངས་པ་ཉིད་ཀྱི་ཚེའོ། །འདི་ནི་ལྟུང་བ་བཅུ་གསུམ་པར་གསུངས་སོ། །མི་འབྱུང་བའི་ཐབས་ནི་སྤྱོད་འཇུག་ལས། སྦྱིན་པའི་ཕ་རོལ་ཕྱིན་ལ་སོགས།

།གོང་ནས་གོང་དུ་ཁྱད་ཞུགས་སྤྱད། །ཅེས་གསུངས་པ་ལྟར། རྡོ་རྗེ་ཐེག་པའི་བརྟུལ་ཞུགས་ཁྱད་པར་ཅན་སྤྱོད་པའི་ཚེ། ཉན་ཐོས་ཀྱི་བཅའ་བ་ཕྲ་མོ་ལས་འདས་པས་ནོངས་པར་མི་འགྱུར་བ་དང༌། དམ་ཚིག་གི་རྫས་དེ་དག་གི་ཕན་ཡོན་གསུངས་པ་རྗེས་སུ་དྲན་པས་ཚུལ་བཞིན་དུ་བསྟེན་པ་ལ་བསླབ་པར་བྱའོ།། །།ལྟུང་བ་བཅུ་བཞི་པ་ནི། རྡོ་རྗེ་རྩེ་མོ་ལས། སངས་རྒྱས་སྐུ་ཡང་བུད་མེད་གཟུགས་ཅན་དུ། །སེམས་ཅན་ཁམས་ནི་གདུལ་ཕྱིར་ཡང་དག་བསྟན། །བུད་མེད་གཟུགས་ཀྱང་ཆོས་ཉིད་དག་པ་སྟེ། །སངས་རྒྱས་ཀུན་གྱི་རིགས་སུ་གནས་པར་འགྱུར། །ཞེས་གསུངས་པས། ཤེས་རབ་ཤས་ཆེ་བ་དང༌། འཇིག་རྟེན་ལས་འདས་པའི་ཤེས་རབ་བསྐྱེད་པའི་རྟེན་ཁྱད་པར་ཅན་དུ་འགྱུར་བ་དང༌། ཆོས་ཀྱི་དབྱིངས་ཀྱི་མཚོན་བྱེད་དུ་གྱུར་པའི་ཕྱིར། ཤེས་རབ་ཀྱི་རང་བཞིན་ནི་བུད་མེད་ཀྱི་རྟེན་ཉིད་དེ། ཚོགས་པའམ་རེ་རེའང་ཡུལ་ལོ། །དེ་ལ་སྨོད་པར་བྱེད་པ་ནི་ངོ་བོ་སྟེ ༑ རང་ཉིད་སྐྱེས་པའམ། བུད་མེད་ཀྱི་རྟེན་གང་ཡིན་ཡང༌། བུད་མེད་ནི་སྐྱེས་པ་བས་ཆེས་དམན་སྙམ་དུ་བསམས་ནས། དེ་ལ་སྨོད་པར་འདོད་པས་ཀུན་ནས་བསླངས་ཏེ། ཚིག་ཏུ་བརྗོད་པའམ། ལུས་ཀྱི་རྣམ་འགྱུར་གྱིས་སྨོད་པར་བྱེད་པའོ ༑ ༑ དུས་སྐབས་ནི་ཡུལ་དེས་གོ་བའོ། །འདི་ནི་རྩ་བའི་ལྟུང་བ་བཅུ་བཞི་པ་ཡིན་པར་གསུངས་སོ། །མི་འབྱུང་བར་བྱ་བའི་ཐབས་ནི། བུད་མེད་ཀྱང་དེ་བཞིན་གཤེགས་པའི་རིགས་ཡིན་པ་དང༌། དེ་བཞིན་གཤེགས་པའང་བུད་མེད་ཀྱི་གཟུགས་སུ་ཀུན་ཏུ་སྟོན་པ་དང༌། རྡོ་རྗེ་མཁའ་འགྲོ་མ་རྣམས་འགྲུབ་ཉེ་བའི་ཕྱིར། བུད་མེད་ཉིད་མཆོད་བྱར་ཤེས་ནས་གུས་པར་བྱ་བ་ལ་བསླབ་བོ།། །།གཉིས་པ་བསྲུངས་བའི་ཕན་ཡོན་ནི། དཀྱིལ་འཁོར་ཆེན་པོར་སྨིན་པར་བྱས་ཤིང་སྔགས་ཀྱི་ལམ་ཉམས་སུ་ལེན་པར་བྱེད་པའི་རྡོ་རྗེ་འཛིན་པས་ཇི་སྐད་བཤད་པའི་རྩ་བའི་ལྟུང་བར་འགྱུར་བའི་ཆོས་འདི་དག་སྤངས་པས་ལྟུང་བས་གོས་པར་མ་གྱུར་ན་ནི། ལྷག་པའི་ལྷ་དང༌། ཆོས་སྐྱོང་བ་དང༌།

མཁའ་འགྲོའི་ཚོགས་མཉེས་པས་ཐུན་མོང་གི་དངོས་གྲུབ་སྩོལ་བར་མཛད་ཅིང༌། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་པ་ལྟར། མཆོག་གི་དངོས་གྲུབ་ཀྱང་རིམ་གྱིས་ངེས་པར་ཐོབ་བར་འགྱུར་བ་ཉིད་དོ།། །།གསུམ་པ་མ་བསྲུངས་པའི་ཉེས་དམིགས་ནི། ལྟུང་བར་འགྱུར་བའི་ཆོས་སྤང་བ་ལས་གཞན་དུ་སྟེ། རྩ་བའི་ལྟུང་བ་ཀུན་ཏུ་སྤྱད་པས་དམ་ཚིག་ལས་ཉམས་ན་ནི། དམ་ཚིག་དང་སྡོམ་པའི་གོ་ཆ་ཉམས་པ་ལ་གླགས་རྙེད་པར་སླ་བའི་ཕྱིར། ཕྱི་དང་ནང་གི་བདུད་ཀྱིས་ཡོངས་སུ་གཟུང་བར་འགྱུར་ལ། དེའི་དབང་གིས། དེ་ནས་བརྩམས་ཏེ། མ་གསང་སྦྲུལ་དང་ཆོམ་རྐུན་དང༌། །ས་སྤྱོད་མེ་ཡིས་སྡུག་བསྔལ་བྱེད། །ཅེས་ཀྱེའི་རྡོ་རྗེ་ལས་གསུངས་པ་ལྟར། མཐོང་བའི་ཆོས་ལ་བརྣག་དཀའ་བའི་སྡུག་བསྔལ་དུ་མ་མྱོང་བར་འགྱུར་ཞིང་ཚེའི་དུས་བྱས་ནས་ཀྱང་ཐུར་དུ་བལྟས་ཏེ། མནར་མེད་པའི་དམྱལ་བ་ལ་སོགས་པ་ལོག་པར་ལྟུང་བར་འགྲོ་ལ། དེ་དག་ཏུ་སྡུག་བསྔལ་མི་བཟད་པས་གདུང་ཞིང༌། མཐོ་རིས་དང་ཐར་པའི་བདེ་བ་ཡུན་རིང་པོར་ཐོབ་པར་མི་འགྱུར་བའི་ཉེས་དམིགས་ཀྱི་འཇིགས་པས། དམ་ཚིག་བསྲུང་བ་ལ་ནན་ཏན་བྱའོ།། །།བཞི་པ་མི་འབྱུང་བར་བྱ་བའི་ཐབས་ནི། བསྲུངས་ན་ཕན་ཡོན་དང༌། མ་བསྲུངས་ན་ཉེས་དམིགས་ཤིན་ཏུ་ཆེ་བས་དེ་བས་ན་ལྟུང་བ་འབྱུང་བའི་རྒྱུ་དཀོན་མཆོག་དང༌། བསླབ་པ་དང༌། རྒྱུ་འབྲས་ལ་མ་དད་པ་ནི། བདག་ཉིད་ལྷག་པར་རློམ་པའི་ང་རྒྱལ་ལས་བྱུང་བས་དེ་དང་དེ་མཚོན་ནས། མི་ཤེས་པ་དང༌། བག་མེད་པ་དང༌། ཉོན་མོངས་པ་ལ་གོམས་པའི་ཡིད་རིམ་གྱིས་བཅོམ་ནས་ནི། བདག་ཉིད་ཀྱིས་གང་བསྲུང་བར་བྱ་བའི་དམ་ཚིག་གི་རྣམ་གྲངས་དང༌། ཇི་ལྟར་བསྲུང་བའི་ཚུལ་དང༌། ཀུན་ཏུ་སྤྱོད་པ་རྣམས་ལ་ཁས་བླངས་པའི་ཚུལ་རྗེས་སུ་དྲན་པ་དང༌། ཤེས་བཞིན་དང་ལྡན་པས་མ་འཁྲུལ་པར་ཤེས་པར་བྱས་ལ་ཉེས་པ་ཕྲ་བས་ཀྱང་མ་གོས་པ་ལ་བསླབ་པར་བྱའོ།། །།ལྔ་པ་བྱུང་བ་ཕྱིར་བཅོས་པའི་ཐབས་ནི།

ཡིད་མཉམ་པར་བཞག་པས་རང་གི་རྒྱུད་ལ་སོ་སོར་བརྟགས་ཏེ་བསྡམས་པ་དང༌། བཤགས་པར་བྱ་བའི་ཉེས་པ་དང་ལྡན་པར་རིགས་ནས། ཡུལ་གྱི་གཙོ་བོ་བླ་མ་དང༌། ལྷག་པའི་ལྷ་དང༌། ཉེས་པ་དེས་མ་གོས་པའི་རྡོ་རྗེ་སྤུན་མངོན་དུ་བྱས་པ་ལ་ཚོགས་ཀྱི་འཁོར་ལོ་ལ་སོགས་པའི་སྒོ་ནས་ཕྱི་དང་ནང་གི་མཆོད་པའི་ཡོ་བྱད་ཅི་འབྱོར་པས་མཆོད་པ་བྱས་ལ། བསྡམ་པར་བྱ་བའི་ཉེས་བྱས་བསྡམ་པ་དང༌། བཤགས་པར་བྱ་བ་རིགས་དང་མིང་ནས་སྨོས་ཏེ། སྟོབས་བཞིའི་སྒོ་ནས་བཤགས་པར་བྱ་བ་ནི། ཡན་ལག་མ་ཚང་བའི་ཉེས་བྱས་ལས་ལྡང་བའི་ཐབས་སོ། །གལ་ཏེ་ཡན་ལག་ཚང་བའི་རྩ་བའི་ལྟུང་བ་བྱུང་ན། ཉན་ཐོས་ལྟར་བཅོས་སུ་མེད་པ་མ་ཡིན་པས། སླར་བླང་བའི་ཐབས་ནི། རྣམ་པར་སྨིན་པ་དག་པར་བྱ་བའི་ཕྱིར་ཕུང་པོ་གསུམ་པའི་མདོ་གདོན་པ་ལ་སོགས་པ་ཐུན་མོང་གི་སྡིག་པ་སྦྱང་བའི་ཆོ་ག་རྣམས་བྱས་ནས། དཀོན་མཆོག་གསུམ་ལ་སྐྱབས་སུ་འགྲོ་བ་བླངས་པ་ནས་བརྩམས་ཏེ། སྨོན་པ་དང་འཇུག་པའི་བདག་ཉིད་ཀྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། སོགས་ཀྱིས་བསྟན་པ་མཚན་ཉིད་དང་ལྡན་པའི་བླ་མ་དམ་པ་ལས་དཀྱིལ་འཁོར་ཆེན་པོར་རིག་པ་འཛིན་པའི་སྡོམ་པ་དང༌། དབང་བསྐུར་བ་ཡོངས་སུ་རྫོགས་པའི་བར་ནི། གལ་ཏེ་བདག་ཉིད་ཀྱིས་བདག་ཉིད་ལ་གནས་སྐབས་དང་མཐར་ཐུག་ཏུ་ཕན་པ་དང་བདེ་བར་འདོད་པའི་སེམས་ཡོད་ན ༑ སྔགས་པས་འབད་པ་ཆེར་བསྐྱེད་དེ། ཡང་དག་པར་བླང་བ་དང༌། བླངས་པའི་དོན་མི་ཉམས་པར་གཟུང་བར་བྱས་ན་གོང་དུ་བསྟན་པའི་ཕན་ཡོན་སླར་ཡང་འབྱུང་བར་ཤེས་པར་བྱའོ། །རྡོ་རྗེ་ཐེག་པ་རྩ་བའི་ལྟུང་བའི་རྣམ་པར་བཤད་པ་རྫོགས་སོ ༑༑ ༑༑ དེ་ནས་ཡན་ལག་གི་དམ་ཚིག་གང་ལས་འདས་པས་ཤིང་ལྗོན་པའི་ཡལ་ག་བཅད་པ་ལྟར། རྩ་བ་ཡོངས་སུ་མི་ཉམས་ཀྱང་གནས་སྐབས་ཀྱི་བར་དུ་གཅོད་པ་དང་ ༑ མཐར་ཐུག་གི་དངོས་གྲུབ་འགྱང་བར་འགྱུར་བས་ཡན་ལག་གི་ལྟུང་བའམ། སྦོམ་པོ་ཞེས་བྱ་བ་བརྒྱད་གསུངས་པས། དེ་བཤད་པར་བྱའོ། །དེ་ལ་བཞི།

ཡན་ལག་གི་ལྟུང་བའི་ངོ་བོ་བཤད་པ་དང༌། དེའི་མིང་གི་རྣམ་གྲངས། མ་བསྲུངས་པའི་ཉེས་དམིགས། བསྲུང་བའི་ཚུལ་ལོ། །དང་པོ་ལ་གཉིས་ལས། སྤྱིའི་དོན་བདུན་གྱི་དང་པོ་ཡན་ལག་གི་ལྟུང་བའི་ངོ་བོ་ནི། འཆད་པར་འགྱུར་བ་བརྒྱད་པོ་ཉིད་དོ། ། གྲངས་ངེས་པ་ནི། ཡན་ལག་གཅོད་པའི་ཆོས་དེ་སྙེད་དུ་འདུ་བར་དགོངས་ནས་གསུངས་པའི་ཕྱིར་རོ། །གོ་རིམ་ངེས་པ་ནི། སྔ་མ་བས་ཕྱི་མ་རྣམས་ཡང་བའོ། ། ཡན་ལག་ལྔ་སྟེ། རྟེན་ནི་སྔར་བཤད་པ་དང་འདྲའོ། །ཡུལ་ནི། དམ་ཚིག་དང་མི་ལྡན་པའི་རིག་མ་ལ་སོགས་པའི་རིག་མ་བརྒྱད་པོ་ཉིད་དེ། དེ་དག་ལ་དེར་ཤེས་པ་དང་བཅས་པའོ། །ངོ་བོ་ནི་འཆད་པར་འགྱུར་བ་བརྒྱད་པོ་ཉིད་དོ། །རྒྱུ་ནི་མི་ཤེས་པ་ལ་སོགས་པ་ཐུན་མོང་གི་རྒྱུ་གང་རུང་དང་བཅས་པའི་སོ་སོའི་རྒྱུ། དེ་དང་དེ་དག་བྱེད་པའི་འདོད་པས་ཀུན་ནས་བསླང་བའོ། །དུས་སྐབས་ནི་འདི་དག་ཐམས་ཅད་ལུས་ངག་དང་བཅས་པས་རྗོགས་པར་བྱེད་པའི་ཕྱིར་ཟིན་པར་བྱས་པ་ཉིད་དོ། ། ཡན་ལག་གི་ལྟུང་བར་འགྱུར་བའི་རྒྱུ་མཚན་ནི། ཡན་ལག་གི་དམ་ཚིག་གི་མི་མཐུན་པའི་ཕྱོགས་བསྟེན་པའི་ཕྱིར་རོ། །ཆེ་འབྲིང་རྣམ་པར་བཞག་པ་ནི་གོང་དུ་སྨོས་པ་དང་ཚུལ་མཚུངས་པ་ཉིད་དོ། །ལྟུང་བར་མི་འགྱུར་བ་ནི་དགོས་པ་ཁྱད་པར་ཅན་མཐོང་ནས་བསམ་པ་དགེ་བས་ཀུན་ནས་བསླང་བ་ལ་སོགས་པ་སྟེ། ཞིབ་ཏུ་རང་གིས་དཔྱད་པས་དེ་ཤེས་པར་བྱའོ། །གཉིས་པ་གཞུང་གི་དོན་ལ་བརྒྱད་ལས། ཡན་ལག་གི་ལྟུང་བ་དང་པོ་ནི། དབང་བསྐུར་བ་མ་ཐོབ་པ་དང༌། ཐོབ་ཀྱང་ཡོངས་སུ་ ཉམས་པས་དམ་ཚིག་དང་མི་ལྡན་པའི་རིག་མ་ནི་ཡུལ་ལོ། །འདོད་ཆགས་ཀྱིས་ཀུན་ནས་བསླངས་ནས་བསྟེན་པར་དགའ་བ་ནི་ངོ་བོ་སྟེ། དངོས་སུ་བསྟེན་པར་བྱེད་པ་ཉིད་དོ། །འདུན་པ་ཙམ་གྱིས་དེར་མི་འགྱུར་ཏེ། སྲོག

་གཅོད་ པར་འདུན་པ་ལ་སོགས་པ་ལའང་མཚུངས་པའི་ཕྱིར་རོ། །དེ་དག་ནི་ཡིད་ཀྱི་ཁ་ན་མ་ཐོ་བ་བསྡམ་པར་བྱ་བ་ཉིད་དོ། །དངོས་སུ་བསྟེན་པ་ཙམ་གྱིས་གསང་བ་སྒྲོགས་པར་མི་འགྱུར་ཏེ། ཐུན་མོང་མ་ཡིན་པའི་ཐབས་མ་བསྟན་པའི་ཕྱིར་དང། གལ་ཏེ་བསྟན་ན་དེ་ཉིད་ཀྱི་དབང་གིས་རྩ་བའི་ལྟུང་བ་བདུན་པར་འགྱུར་གྱི་བསྟེན་པ་ཙམ་གྱིས་ནི་མ་ཡིན་ནོ། ། འཁྲིག་པ་ཙམ་ནི་ཐུན་མོང་བ་ཉིད་ཡིན་པའི་ཕྱིར། གསང་བ་བསྟན་པ་མེད་དོ། ། ཚངས་པར་སྤྱོད་པའི་བརྟུལ་ཞུགས་དང་ལྡན་པས། འདོད་ཆགས་ཀྱིས་ཀུན་ནས་བསླངས་ནས་བསྟེན་ན་ནི། དམ་ཚིག་དང་ལྡན་པ་དང་མི་ལྡན་པ་གཉིས་ཀ་ལ་བཀའ་ལས་འདས་པའི་རྩ་བའི་ལྟུང་བར་འགྱུར་ལ། དགོས་པ་ཁྱད་པར་ཅན་མཐོང་ནས་བསླབ་པ་ཕུལ་བ་སྔཽན་དུ་སོང་ན་གཉིས་ཀ་ལ་ཡང་ཉེས་པར་མི་འགྱུར་རོ། ། དུས་ནི་བདེ་བ་མྱོང་བའོ། །མི་འབྱུང་བའི་ཐབས་ནི་ཡུལ་དམན་པ་དམ་ཚིག་དང་མི་ལྡན་པ་དང༌། ཀུན་སློང་དམན་པ་ཆགས་པའི་སེམས་འབའ་ཞིག་དང༌། སྦྱོར་བ་དམན་པ་ཐབས་དང་མི་ལྡན་པའི་འཁྲིག་པས་ཉོན་མོངས་པ་དང་སྡིག་པ་འཕེལ་བའི་ཉེས་དམིགས་རྗེས་སུ་དྲན་པར་བྱའོ། །དང་པོའོ།། །།ཚོགས་ཀྱི་འཁོར་ལོ་ནི། ཉེ་བར་མཚོན་པ་སྟེ། དབང་བསྐུར་བ་དང༌། རབ་ཏུ་གནས་པ་དང༌། ཆོས་ཟབ་མོ་ཉན་པའི་གནས་སྐབས་སུ་འདུས་པའི་བླ་མ་དང༌། རྡོ་རྗེའི་སྤུན་རྣམས་ནི་ཡུལ་ལོ། །གནས་སྐབས་ཀྱི་ཁྲོ་བ་ཙམ་མམ། གཡེང་བ་དང་རྒོད་བག་གི་སེམས་ཀྱིས་ཀུན་ནས་བསླངས་ནས་ངག་གིས་རྩོད་པ་དང༌། གཤེ་བ་ནི་ངོ་བོའོ། །དུས་ནི་གཉིས་ཀས་བརྩད་པར་ཤེས་པའོ། །རྩོད་པའི་བྱ་བ་རྫོགས་པ་ནི་མི་དགོས་ཏེ། བརྩད་པ་ཙམ་གྱིས་རྩོད་པའི་དོན་གྲུབ་པའི་ཕྱིར་དང༌། རྩོད་པའི་བྱ་བ་འདིས་རྫོགས་པའི་མཐའ་མ་ངེས་པའི་ཕྱིར་དང༌། འཁོན་དུ་འཛིན་པར་སེམས་པ་ནི་རྩ་བའི་ལྟུང་བ་ཉིད་དུ་འགྱུར་བའི་ཕྱིར་རོ། །མི་འབྱུང་བའི་ཐབས་ནི། གནས་སྐབས་དེར་འདུས་པ་ཐམས་ཅད་ལ་ལྷག་པའི་ལྷའི་འདུ་ཤེས་བསྐྱེད་པ་དང༌།

བག་ཡོད་པ་ལ་གོམས་པར་བྱའོ། །གཉིས་པའོ།། །།དེ་ནས་གླེགས་བམ་དག་ལས་གསང་བའི་ཆོས་ནི་སྟོན་པ་དང༌། ཞེས་འབྱུང་བ་ནི་འོག་ཏུ་བསྟན་པར་བྱའོ། །བུམ་པའི་དབང་ཐོབ་པའི་སེམས་ཅན་གང་ཞིག་བུམ་དབང་གི་ལམ་ཆེས་ཟབ་པ་ལ་དད་པ་དང་ལྡན་པས་དེ་སྟོན་པར་གསོལ་བ་འདེབས་པ་ནི་ཡུལ་ལོ། །དེ་ལ་བརྙས་པ་དང་དཔེ་མཁྱུད་ལ་སོགས་པས་མི་སྟོན་པར་འདུན་པས་འདོད་པའི་དམ་པའི་ཆོས་ལས་དོན་གཞན་དུ་གྱུར་པ་སྟོན་པ་དང༌། གང་ཅུང་ཟད་ཀྱང་མི་སྟོན་པ་ནི་ངོ་བོ། དུས་ནི་ཡུལ་དེས་མ་བསྟན་པར་ཤེས་པའོ། ། མི་འབྱུང་བའི་ཐབས་ནི་ཟབ་པའི་ཆོས་ལ་མོས་པའི་སྐྱེ་བོ་དག་ཆེས་དཀོན་པ་དང༌། དོན་དུ་གཉེར་བྱའི་འདུ་ཤེས་བསྐྱེད་པར་བྱའོ། །གསུམ་པའོ།། །།ལྟ་བ་དང༌། སྤྱོད་པ་དང༌། གྲུབ་པའི་མཐའ་དག་གིས་ཉན་ཐོས་དག་ཏུ་རློམ་པའི་གང་ཟག་འདུས་པ་ནི་ཡུལ་ལོ། །དེ་དག་གི་ནང་དུ་སྡོད་པར་འདུན་པས་གནས་ཤིང་དེ་དག་མཐུན་པར་ཞུགས་པས་རང་གི་རྣལ་འབྱོར་ལ་གནོད་པ་ནི་ངོ་བོའོ། ། དུས་ནི་ཞག་བདུན་རྒྱུན་མི་འཆད་པར་གནས་པ་དང་ངོ༌། །མི་འབྱུང་བའི་ཐབས་ནི་ཉན་ཐོས་ཀྱི་ལམ་གྱིས་མཆོག་གི་བྱང་ཆུབ་མི་འཐོབ་ཅིང༌། གནས་སུ་ཤེས་ནས་དེ་ལྷུར་ལེན་པ་སྤོང་བ་ལ་བསླབ་པར་བྱའོ། །བཞི་པའོ།། །།དབང་བསྐུར་བ་ཐོབ་པའི་གང་ཟག་གང་ཞིག་ལུས་ཀྱི་ཕྱག་རྒྱ་དང༌། ཕྱག་རྒྱའི་ལན་དང༌། ངག་གི་བརྡ་དང་བརྡའི་ལན་མི་ཤེས་པ་དང་མི་མཁས་པ་ཚོགས་ཀྱི་འཁོར་ལོའི་གནས་སྐབས་སུ་འདུས་པ་ནི་ཡུལ་ལོ། །དེ་ལ་སྟོན་པར་འདུན་པས་ལུས་ཀྱི་ཕྱག་རྒྱ་སྟོན་པ་དང༌། ངག་གི་བརྡ་སྟོན་པ་ནི་ངོ་བོའོ། །དེས་མཚོན་ནས་དུས་མ་ཡིན་པར་ཐོ་ཆོ་དང༌། ཀྱལ་ཀའི་ཕྱིར་ལུས་ངག་གི་བརྡ་སྟོན་པ་དང༌། ཚོགས་ཀྱི་འཁོར་ལོའི་དུས་སུ་གཞན་གྱི་ལུས་ཀྱི་བརྡ་བྱས་པ་ལ་ལན་མི་སྟོན་པ་དང༌། བརྡའི་སྐད་ཀྱིས་མི་སྨོས་པའང་བཟུང་སྟེ། ཀྱེ་ཡི་རྡོ་རྗེ་དབང་བསྐུར་གང༌། །གསང་བའི་སྐད་ཀྱིས་མི་སྨྲ་བ། །དེ་ཡི་དམ་ཚིག་ཉམས་པར་ནི།

།འགྱུར་བ་འདི་ལ་ཐེ་ཚོམ་མེད ༑ ༑ ཅེས་འབྱུང་བའི་ཕྱིར་རོ། །དུས་ནི་བརྡ་བསྟན་པ་དང་མ་བསྟན་པའི་བྱ་བ་རྫོགས་པའོ། །ཉེས་པར་འགྱུར་བའི་རྒྱུ་མཚན་ནི་བརྡ་དང་བརྡའི་ལན་མ་འཕྲོད་པ་མ་ཕྱུང་ན་ནི་ཆོ་ག་ཉམས་པར་འགྱུར་ལ། ཕྱུང་ན་ནི་དད་པ་ཅན་གྱི་སེམས་སུན་འབྱིན་པར་འགྱུར་བའི་ཕྱིར་རོ། །མི་འབྱུང་བའི་ཐབས་ནི་ཡུལ་དེ་དག་ལ་སྔོན་དུ་བརྡ་སྤྲད་དེ་བརྡས་མཚོན་ནས་འདུ་བའི་གནས་སུ་འོང་དུ་མི་གཞུག་པ་དང༌། རང་གིས་ཕན་ཡོན་དང་ཉེས་དམིགས་རྗེས་སུ་དྲན་པའི་སྒོ་ནས་ཇི་སྐད་གསུངས་པ་བཞིན་བསྒྲུབ་པ་ལ་བསླབ་པར་བྱའོ། །ལྔ་པའོ།། །།རྡོ་རྗེ་སློབ་དཔོན་གྱི་དབང་གིས་སྦྱོར་བ་ངེས་པར་མ་བྱས་པར་གནས་པའི་གང་ཟག་དཀྱིལ་འཁོར་ལ་སོགས་པའི་དེ་ཁོ་ན་ཉིད་མཉན་པའི་སྐལ་བ་དང་ལྡན་པ་མིན་པ་ནི་ཡུལ་ལོ། །དེ་དག་ལ་དོན་སྟོན་པར་འདུན་པས་གསང་བར་བྱ་བའི་དཀྱིལ་འཁོར་དང་ལྷ་ལ་སོགས་པའི་དེ་ཁོ་ན་ཉིད་སྟོན་པ་ནི་ངོ་བོ་སྟེ། ཇི་སྐད་དུ། དབང་བསྐུར་ནས་ནི་དེ་ཉིད་བསྟན། །གཞན་དུ་ན་ནི་སློབ་དཔོན་དང༌། །སློབ་མ་གཉིས་ཀ་དངོས་གྲུབ་ནི། །ཤིན་ཏུ་རིང་བར་འགྱུར་རོ་ཞེས། །རྡོ་རྗེ་འཛིན་པ་ཉིད་ཀྱིས་བསྟན ༑ ༑ ཞེས་འབྱུང་བའི་ཕྱིར་རོ། །དུས་ནི་དེས་གོ་བའོ། །མི་འབྱུང་བའི་ཐབས་ནི ༑ བསྟན་པའི་ཡུལ་གང་ཟག་གི་རིམ་པ་དང༌། བསྟན་པར་བྱ་བའི་རིམ་པ་ངེས་པར་ཤེས་ཤིང་གོམས་པར་བྱ་བ་ལ་བསླབ་བོ། །གོང་དུ་སྨོས་པ་གསང་བའི་ཆོས་ནི་སྟོན་པ་དང༌། ཞེས་པ་དང༌། ཁྱད་པར་མེད་པའི་ཕྱིར་ཡི་གེ་བས་ལྷག་པར་བྲིས་པའམ ༑ མདོ་རྒྱས་སུ་ཤེས་པར་བྱའོ། །དབང་གོང་མ་མ་ཐོབ་པ་ལ་དེའི་ལམ་སྟོན་པར་འཆད་པ་ནི་སྐབས་མ་ཡིན་ཏེ། དེ་ནི་གོང་མའི་དམ་ཚིག་ཏུ་འགྱུར་རོ། །རྩ་བའི་ལྟུང་བ་བཅུ་བཞི་དང་ཡན་ལག་གི་ལྟུང་བ་བརྒྱད་ནི་བུམ་དབང་གི་དམ་ཚིག་ཡིན་པའི་ཕྱིར་རོ། །དྲུག་པའོ།། །།གང་ཟག་གང་ཞིག་(《 ལུ 》+ ལྷག་པའི་ )ལྷའི་སྔགས་ཀྱི་བསྙེན་པ་དང༌། སོགས་ཀྱིས་བསྡུ་བ་བླ་མའི་བཀས་གནང་བས་རང་གི་རྒྱུད་དག་པར་མ་བྱས་པར་གནས་པའི་གང་ཟག་ནི་རྟེན་ནོ།

།དཀྱིལ་འཁོར་གྱི་ལས་དང༌། དེས་མཚོན་པ་རབ་ཏུ་གནས་པ་དང་སྦྱིན་སྲེག་ལ་སོགས་པའི་ཆོ་ག་ནི་ཡུལ་ལོ། །དེ་བྱ་བར་འདོད་པས་ཆོ་ག་དེ་དག་ལ་འཇུག་པ་ནི་ངོ་བོའོ། །དུས་ནི་བྱས་པའོ། །མི་འབྱུང་བའི་ཐབས་ནི་དེ་བཞིན་གཤེགས་པས་གསུངས་པའི་ཆོ་ག་ཤིན་ཏུ་བཙན་པས། ཆོ་ག་ལ་རིམ་པ་ངེས་པ་ཉིད་དགོས་པར་ཤེས་ཤིང༌། དེ་ལྟར་བྱས་པའི་ཕན་ཡོན་དང༌། མ་བྱས་པའི་ཉེས་དམིགས་རྗེས་སུ་དྲན་པ་ལ་བསླབ་བོ། །བདུན་པའོ།། །།ཉན་ཐོས་དང་བྱང་ཆུབ་སེམས་དཔའི་སྡོམ་པ་གཉིས་ཀྱིས་བསྡམས་པའི་བརྟུལ་ཞུགས་དང་ལྡན་པ་ནི་རྟེན་ནོ། །དེ་དག་གི་བཅས་པ་ཕྲ་མོ་རྣམས་ནི་ཡུལ་ལོ།། དེ་ལ་དགོས་པ་ཆེན་པོ་མེད་པར་ཤེས་བཞིན་དུ་ཁྱད་གསོད་མེད་པའི་ཡིད་ཀྱི་འདའ་བར་འདོད་པས་འདའ་བ་ནི་ངོ་བོའོ། །དུས་ནི་འདས་པའོ། །མི་འབྱུང་བའི་ཐབས་ནི་སྤྱིར་རྒྱལ་བའི་གསུང་ལ་ཡིད་ཆེས་པའི་དད་པ་དང༌། ཁྱད་པར་དང་བཅས་པ་རྣམས་ལ་གུས་པས་མི་འདའ་བ་ལ་བསླབ་བོ། །བརྒྱད་པའོ།། །།གཉིས་པ་དེའི་མིང་གི་རྣམ་གྲངས་ནི། ཁ་ན་མ་ཐོ་བ་འབྲིང་དང་བཅས་པར་འགྱུར་ཏེ། ཡན་ལག་མ་ཚང་བའི་རྩ་བའི་ལྟུང་བ་རྣམས་ཀྱང་འབྲིང་དུ་འགྱུར་བས། ཡུལ་གྱི་མདུན་དུ་ཆོ་གའི་ཡན་ལག་ཚང་བས་བཤགས་པར་བྱའོ།། །།ཁ་ན་མ་ཐོ་བ་ཆེན་པོ་ནི་སྔར་སྨོས་པའི་རྩ་བའི་ལྟུང་བ་རྣམས་ཡིན་ལ་ཆུང་ངུ་ནི་ཡན་ལག་གི་ལྟུང་བའི་ཡན་ལག་མ་ཚང་བ་རྣམས་དང༌། ཉེས་བྱས་ཕྲ་མོ་རྣམས་ཏེ་བསྡམ་པར་བྱའོ། །གསུམ་པ་མ་བསྲུངས་པའི་ཉེས་དམིགས་ནི། སྔགས་པ་དེའི་ཡན་ལག་གི་དམ་ཚིག་ཟད་ཅིང་ཉམས་པར་འགྱུར་ལ། ཟད་པས་མཆོག་དང་ཐུན་མོང་གི་དངོས་གྲུབ་མྱུར་དུ་འགྲུབ་པར་མི་འགྱུར་ཞིང༌། མི་མཐུན་པའི་ཕྱོགས་ཕྱི་དང་ནང་གི་བདུད་དང༌། ཚེ་འདི་དང་ཕ་རོལ་གྱི་ལུས་དང་སེམས་ཀྱི་སྡུག་བསྔལ་མང་དུ་འཕེལ་བས་གདུང་བར་འགྱུར་བའོ། །བཞི་པ་བསྲུང་བའི་ཚུལ་ནི། ཉིན་མོ་ལན་གསུམ་དང༌། མཚན་མོ་ལན་གསུམ་དུ་ཉིན་རེ་ཞིང་ནི་རྩ་བ་དང་ཡན་ལག་གི་དམ་ཚིག་དེ་དག་ངག་ཏུ་བཟླས་པར་བྱས་ནས་རང་གི་རྒྱུད་ལ་སོ་སོར་བརྟགས་ལ་ཉེས་པས་མི་གོས་པར་བྱའོ།

།བཤགས་པའི་དུས་ཀྱི་ཚད་ཀྱང་འདིས་བསྟན་ཏེ། ཉིན་ཞག་གི་བཞི་ཆའམ། དྲུག་ཆ་ལས་མི་འདའ་བར་བཤགས་པར་བྱའོ།། །།ཇི་སྐད་དུ་བྱང་ཆུབ་སེམས་དཔའ་ཉེ་བ་འཁོར་གྱིས་ཞུས་པའི་མདོ་ལས། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་སྔ་དྲོའི་དུས་སུ་ཉེས་པ་བྱུང་བ་ལ། ཉི་མའི་གུང་ལ་ཐམས་ཅད་མཁྱེན་པའི་སེམས་དང་མ་བྲལ་ན། དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །ཕྱེམ་རེད་ཀྱི་དུས་སུ་ཉེས་པ་བྱུང་བ་ནམ་གུང་ལ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན། དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །ནམ་གུང་ལ་ཉེས་པ་བྱུང་ན། སྔ་དྲོའི་དུས་སུ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་གང་ཟག་དེའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་ཉིད་དུ་རིག་པར་བྱའོ། །ཞེས་འབྱུང་བ་ལྟར་རོ། །ཡན་ལག་གི་ལྟུང་བའི་རྣམ་པར་བཤད་པ་རྫོགས་སོ།། །།གཉིས་པ་བཟའ་བའི་དམ་ཚིག་ལ་རྒྱུན་དང༌། ཁྱད་པར་གཉིས་ལས། དང་པོ་ནི་བདུད་རྩི་རི་ལུ་རྒྱུན་དུ་བསྟེན་པ་དང༌། ཟས་ཟ་བ་ཐམས་ཅད་ཁ་ཟས་ཀྱི་རྣལ་འབྱོར་དང་ལྡན་པས་ལོངས་སྤྱོད་པའོ། ཁྱད་པར་གྱི་བཟའ་བའི་དམ་ཚིག་ནི། ཀྱེའི་རྡོ་རྗེ་ལས། ཡི་དྭགས་ཟླ་ཕྱེད་བཅུ་བཞི་དང༌། །དེ་བཞིན་དུ་ཡང་བརྒྱད་པ་ཉིད། ། ཅེས་པ་དང༌། འཁོར་ལོ་བདེ་མཆོག་ལས། གཉིས་མེད་གཉིས་མེད་པང་ན་གནས།། ཚེས་བཅུ་ལ་ནི་དེ་རབ་མཆོད། །ཅེས་འབྱུང་བས། དུས་ཁྱད་པར་དུ་འཕགས་པ་དེ་དག་ལ་ཚོགས་ཀྱི་འཁོར་ལོ་མཚན་ཉིད་དང་ལྡན་པ་བྱེད་པའོ། །གསུམ་པ་མི་འབྲལ་བའི་དམ་ཚིག་ནི། བྲིས་སྐུ། གླེགས་བམ། རྡོ་རྗེ། དྲིལ་བུ། ཌ་མ་རུ། ཀ་པཱ་ལ། ཁ་ཊྭཱཾ་ག དགང་གཟར། བླུགས་གཟར། བགྲང་ཕྲེང༌། ན་རའི་ཆོས་གོས། སྟག་གི་ཤམ་ཐབས། སྟག་ལྤགས་སམ། རོ་རས་ཀྱི་གདན། རིགས་ལྔས་མཚན་པའི་དབུ་རྒྱན ༑ རུས་པའི་རྒྱན་དྲུག མཆོད་ཕྱིར་ཐོགས་རྣམས་འཆང་བའོ།། །།བཞི་པ་བསྒྲུབ་པའི་དམ་ཚིག་ནི། ཉིན་ཞག་ཕྲུགས་གཅིག་ལ་མཉམ་གཞག་གི་རྣལ་འབྱོར་ཐུན་དྲུག་གམ།

བཞིའམ། གསུམ་མམ། ཐ་མས་ཀྱང་ཐུན་གཅིག་བསྒོམ་ཞིང༌། ཡན་ལག་གི་རྣལ་འབྱོར་རྣམས་ལ་ཇི་ལྟར་རིག་པར་རྣལ་འབྱོར་དུ་བྱེད་པའོ།། །། གཉིས་པ་ཇི་ལྟར་བསྲུང་བའི་ཐབས་ལ་གཉིས། གཞན་ལ་བརྟེན་ནས་བསྲུང་བ་དང༌། བདག་ཉིད་ཀྱི་དབང་གིས་བསྲུང་བའོ། །དང་པོ་ལ་གཉིས་ལས། རྟེན་མཚུངས་པ་ལ་བརྟེན་ནས་བསྲུང་བ་ནི། བཤེས་པའི་སྤྲིང་ཡིག་ལས། དགེ་བའི་བཤེས་གཉེན་བསྟེན་པས་ཚངས་པར་སྤྱོད། །ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། །སྐྱེས་བུ་དམ་པ་བསྟེན་བགྱིས་རྒྱལ་བ་ལ། །བརྟེན་ནས་རབ་ཏུ་མང་པོས་ཞི་བ་ཐོབ། །ཅེས་གསུངས་པ་ལྟར། བླ་མ་དམ་པ་གུས་པས་བསྟེན་པ་དང་ ༑ གྲོགས་ཚངས་པ་མཚུངས་པར་སྤྱོད་པ་མཆོག་དང་འགྲོགས་ཤིང༌། དེ་དག་གི་རྗེས་སུ་སློབ་པའི་སྒོ་ནས་བསྲུང་བའོ། །གཉིས་པ་རྟེན་མི་མཚུངས་པ་ལ་བརྟེན་ནས་བསྲུང་བ་ནི། སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་དག །ཀུན་ཏུ་ཐོགས་མེད་གཟིགས་པར་ལྡན། །དེ་དག་ཀུན་གྱི་སྤྱན་སྔ་ན། །བདག་ནི་རྟག་པར་གནས་སོ་ཞེས། །དེ་ལྟར་བསམས་ནས་ངོ་ཚ་དང༌། ཁྲུས་(《 ལུ 》 གུས་ )དང་འཇིགས་ལྡན་དེ་བཞིན་མནོས། །དེས་ནི་སངས་རྒྱས་རྗེས་དྲན་པའང༌། །དེ་ལ་ཡང་ནས་ཡང་དུ་འབྱུང༌། །ཞེས་གསུངས་པ་ལྟར། ལྷག་པའི་ལྷ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྒྲིབ་པ་མེད་པའི་སྤྱན་མངའ་བས། བདག་གིས་ཚུལ་མ་ཡིན་པ་སྤྱད་ན། དེ་དག་གི་ཐུགས་ཀྱིས་བས་པར་འགྱུར་རོ་སྙམ་པའི་གུས་པ་དང༌། འཇིགས་པ་དང༌། ངོ་ཚ་ཤེས་པའི་སེམས་ཀྱིས་བསྲུང་བའོ། །གཉིས་པ་བདག་ཉིད་ཀྱི་དབང་གིས་བསྲུང་བ་ལ་གཉིས། ལྟུང་བ་འབྱུང་བའི་རྒྱུ་བཞི་སྤང་བ་ལ་བསླབ་པ་དང་ ༑ ལྟུང་བ་མི་འབྱུང་བའི་ཐབས་བསྟེན་པ་ལ་བསླབ་པའོ། །དང་པོ་ནི་ལྟུང་བའི་རྒྱུ་མི་ཤེས་པ་སྤང་བའི་ཕྱིར། རྡོ་རྗེ་འཛིན་པས་ཇི་ལྟར་གསུངས་པའི་དམ་ཚིག་དང་སྡོམ་པ་ཡན་ལག་ཕྲ་མོ་དང་བཅས་པའི་རང་བཞིན་དང༌། དེས་གནང་བ་དང༌། ལྟུང་བར་མི་འགྱུར་བའི་སྐབས་ལ་སོགས་པ་ཡང་དག་པ་ཇི་ལྟ་བ་བཞིན་དུ་ཤེས་པར་བྱའོ

༑ ༑ བག་མེད་པ་སྤང་བའི་ཕྱིར། ལུས་དང༌། སྲོག་དང༌། ལོངས་སྤྱོད་དང༌། དགེ་བའི་རྩ་བ་ཐམས་ཅད་ཉམས་པར་བྱེད་པ་བག་མེད་པ་ཡིན་པར་ཤེས་ནས། དེ་རིམ་གྱིས་སྤོང་བ་ལ་གོམས་པར་བྱའོ། །ཉོན་མོངས་པ་མང་བ་སྤང་བའི་ཕྱིར། གང་ལ་བརྟེན་ནས་ཉོན་མོངས་པ་འབྱུང་བའི་ཡུལ་ཐག་བསྲིང་བ་དང༌། ཚུལ་བཞིན་མ་ཡིན་པའི་རྣམ་པར་རྟོག་པ་ཡིད་ལ་མི་བྱ་བ་ལ་རིམ་གྱིས་བསླབ་བོ། །མ་གུས་པ་སྤང་བའི་ཕྱིར། བླ་མ་དང་དཀོན་མཆོག་གསུམ་གྱི་ཡོན་ཏན་རྗེས་སུ་དྲན་པ་དང༌། ཡོན་ཏན་དེ་དག་བདག་ཉིད་ཀྱིས་ཐོབ་པར་འདུན་པ་དང༌། ལས་དང༌། ལས་ཀྱི་རྣམ་པར་སྨིན་པ་ལ་ཡིད་ཆེས་པ་ལ་བསླབ་པར་བྱའོ། །གཉིས་པ་མི་འབྱུང་བའི་ཐབས་བསྟན་པ་ལ་གསུམ་ལས། དང་པོ་བག་ཡོད་པར་བྱ་བ་ནི། བཤེས་པའི་སྤྲིང་ཡིག་ལས ༑ བག་ཡོད་བདུད་རྩིའི་གནས་དེ་བག་མེད་པ། །འཆི་བའི་གནས་སུ་ཐུབ་པས་བཀའ་སྩལ་ཏེ། །དེ་བས་ཁྱོད་ཀྱིས་དགེ་ཆོས་སྤེལ་སླད་དུ། །གུས་པས་རྟག་ཏུ་བག་དང་བཅས་པར་མཛོད། །ཅེས་པ་དང༌། སྤྱོད་འཇུག་ལས། མ་གྲང་དྲོ་བའི་ཁྲོད་གནས་ན། །བསྒྲིམས་ཏེ་རྨ་ཡི་བག་བྱེད་བཞིན། །སྐྱེ་བོ་ངན་ཁྲོད་གནས་པས་ཀྱང༌།། སེམས་ཀྱི་རྨ་འདི་རྟག་ཏུ་བསྲུང༌། །རྨ་ཡི་སྡུག་བསྔལ་ཆུང་ངུ་ཡིས། །སྐྲག་བའང་རྨ་ཡི་བག་བྱེད་ན། །རི་བོ་ཆེས་འཇོམས་སྐྲག་པ་དག །སེམས་ཀྱི་རྨ་འདི་ཅིས་མི་བསྲུང་ ༑ ༑ ཞེས་འབྱུང་བས། རང་གི་སེམས་ལ་ཐོག་མ་མེད་པ་ནས། ཉོན་མོངས་པའི་རྨ་དོད་པ། དམ་ཚིག་དང་སྡོམ་པའི་སྨན་དང་རྩིས་གསོ་བའི་ཕྱིར། ཉེ་བར་ཞུགས་པ་∶སོས་(《 ལུ 》 སོ་སོ་ )ནས་འཕགས་པའི་ཡེ་ཤེས་མ་ཐོབ་ཀྱི་བར་དུ་ཉོན་མོངས་པའི་རྨ་སྣད་པ་དང༌། སྨན་ཉམས་ན་ངན་འགྲོ་དང་གཏིང་མཐའ་མེད་པའི་འཁོར་བའི་སྡུག་བསྔལ་གྱིས་ཀུན་ནས་ཉོན་མོངས་པར་འགྱུར་བར་དོགས་པས། དུས་ཐམས་ཅད་དུ་སྒོ་གསུམ་གྱི་ལས་ཐམས་ཅད་བག་ཡོད་པས་སྤྱོད་པ་ལ་གོམས་པར་བྱའོ། །གཉིས་པ་དྲན་ཤེས་བཞིན་དང་ལྡན་པར་བྱ་བ་ནི། སྤྱོད་འཇུག་ལས། སེམས་བསྲུང་འདོད་པ་རྣམས་ལ་ནི།

།དྲན་པ་དང་ནི་ཤེས་བཞིན་དག །སྲོག་ལ་བབ་ཀྱང་སྲུངས་ཤིག་ཅེས། །བདག་ནི་དེ་ལྟར་ཐལ་མོ་སྦྱར། །ཞེས་འབྱུང་བས། དབང་གི་དུས་སུ་རང་གིས་དངོས་སུ་ཁས་བླངས་པ་དང༌། དེའི་ཕྱོགས་སུ་གཏོགས་པའི་བསྲུང་བྱ་དང༌། བསྟེན་པར་བྱ་བའི་དམ་ཚིག་ཐམས་ཅད་དུས་དྲུག་ཏུ་ཁ་ཏོན་དུ་བརྗོད་ཅིང་དེའི་དོན་དྲན་པར་བྱ་བ་དང༌། རྣམ་གྲངས་རྗེས་སུ་དྲན་པ་དང༌། སྒོ་གསུམ་གྱིས་གང་ཅུང་ཟད་བྱེད་པའི་ལས་ཐམས་ཅད་དགེ་བ་དང༌། མི་དགེ་བའི་ཕྱོགས་སུ་གཏོགས་པ་བརྟགས་ནས་སྡིག་པ་ལས་ལྡོག་པ་དང༌། དགེ་བའི་ཕྱོགས་ལ་དེར་ཤེས་ནས་འདུན་པས་བསྟུན་ཏེ་བསྒྲུབ་པ་ལ་བསླབ་པར་བྱའོ། །གསུམ་པ་རྣལ་འབྱོར་ལ་ནན་ཏན་དུ་བྱ་བ་ནི་མཉམ་པར་བཞག་པ་དང༌། ཡན་ལག་གི་རྣལ་འབྱོར་ལ་རྒྱུན་མི་འཆད་པར་རྣལ་འབྱོར་དུ་བྱེད་པ་ལ་ནི་ཉེས་པ་དང༌། ལྟུང་བ་འབྱུང་བའི་གོ་སྐབས་མེད་པའི་ཕྱིར། དམ་ཚིག་བསྲུང་བའི་ཚུལ་རྣམས་ཀྱི་མཆོག་ཡིན་ནོ། ། དོན་གསུམ་པ་ཉམས་ན་སླར་བཅོས་པའི་ཐབས་ལ་གཉིས། ཉེས་ལྟུང་སོ་སོ་ལས་ལྡང་བ་དང༌། ཐུན་མོང་དུ་རྣམ་པར་སྨིན་པ་སྦྱང་བའི་ཐབས་སོ། །དང་པོ་ལ་གསུམ་ལས

༑ རྩ་བའི་ལྟུང་བ་བཅོས་པའི་ཐབས་ནི་སྔར་བཤད་ཟིན་ལ། གཉིས་པ་རྩ་བའི་ཕྱོགས་སུ་གཏོགས་པ་ཡན་ལག་མ་ཚང་བ་དང༌། ཡན་ལག་གི་ལྟུང་བ་རྣམས་ལས། ལྡང་བ་ནི་སྟོབས་བཞིའི་སྒོ་ནས་བཤགས་པ་སྟེ། ཡུལ་བླ་མ་དམ་པ་དངོས་སམ། རིགས་དེ་དང་མཚུངས་པའི་ཉེས་ལྟུང་གིས་མ་གོས་པའི་རྡོ་རྗེའི་སྤུན་ཚོགས་པའམ། གང་ཟག་ལ་ཚོགས་ཀྱི་འཁོར་ལོའམ། བསྙེན་བཀུར་བ་གཞན་ནམ། ཐ་ན་མཎྜལ་དང་མེ་ཏོག་ཙམ་གྱིས་མཆོད་ནས། བླ་མ་སློབ་དཔོན་དང༌། རང་བས་རྒན་པ་རྣམས་ལ་ཕྱག་འཚལ་ཞིང༌། གཞོན་པ་རྣམས་ལ་ནི་ཐལ་མོ་སྦྱར་ལ། ཙོག་ཙོག་པོར་འདུག་ནས་སྔར་བྱས་པའི་སྡིག་པ་དང༌། བྱེ་བྲག་ཏུ་ལྟུང་བ་དེ་ལ་ཤིན་ཏུ་འགྱོད་པ་དང༌། སླར་སྡོམ་ཞིང་དགེ་བའི་ཆོས་ཀུན་ཏུ་སྤྱོད་པར་འདུན་པས་འདི་སྐད་ཅེས། བླ་མའམ། སློབ་དཔོན་ནམ། རིག་པ་འཛིན་པའི་དགེ་འདུན་ནམ། རྡོ་རྗེ་འཛིན་པ་དགོངས་སུ་གསོལ ༑ བདག་རྡོ་རྗེ་འཛིན་པ་ཆེ་གེ་མོ་ཞེས་བགྱི་བ་ལ། རྩ་བའི་ལྟུང་བའི་ཕྱོགས་སུ་གཏོགས་པ། བླ་མ་དམ་པ་ལ་མ་གུས་པའི་ལྟུང་བའམ། ཡན་ལག་གི་ལྟུང་བའི་ཕྱོགས་སུ་གཏོགས་པ་དམ་ཚིག་དང་མི་ལྡན་པའི་རིག་མ་བསྟེན་པའི་ལྟུང་བ་གཅིག་གམ ༑ གཉིས་སམ། མང་པོའམ། རབ་ཏུ་མང་པོ་ཞིག་བྱུང་སྟེ། བླ་མའམ། སློབ་དཔོན་ནམ། རིག་པ་འཛིན་པའི་དགེ་འདུན་ནམ། རྡོ་རྗེ་འཛིན་པའི་སྤྱན་སྔར་མཐོལ་ལོ། །བཤགས་སོ༌། །མི་འཆབ་བོ། །མི་སྦེད་དོ། །སླན་ཆད་ཀྱང་གཅོད་ཅིང་བསྡམ་པར་བགྱིས་ལགས་སོ། །མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་ལགས་ཀྱིས། མ་མཐོལ་མ་བཤགས་ན་ནི་དེ་ལྟར་མི་འགྱུར་ལགས་སོ། །ཞེས་ལན་གསུམ་བརྗོད་ནས། ཡུལ་གྱིས་རྡོ་རྗེ་འཛིན་པ་ཁྱོད་ཀྱིས་ཉེས་པ་ལ་ཉེས་པར་མཐོང་ངམ། ཞེས་དྲི། འཆགས་པ་པོས་མཐོང་ལགས། ཞེས་བརྗོད ༑ སླར་ཡང་སླན་ཆད་བསྡམ་མམ། ཞེས་དྲི། སྡོམ་ལགས་སོ་ཞེས་ལན་གདབ ༑ ཡུལ་གྱིས་ཐབས་ཡིན་ནོ་དང༌། འཆགས་པ་པོས་ལེགས་སོ་ཞེས་བརྗོད་ནས ༑ ཕྱག་འཚལ་བའམ་ཐལ་མོ་སྦྱར་ལ་ལྟུང་བ་ལས་བསླངས་པ་བཀའ་དྲིན་ཆེ་ལགས་སོ་ཞེས་གཏང་རག་དབུལ་ལོ།

།བཤགས་པར་བྱ་བའི་ལྟུང་བ་གཞན་ཡང་མིང་སྨོས་ལ་འདི་ཉིད་ཀྱི་ཚུལ་གྱིས་བཤགས་པར་བྱའོ། །གསུམ་པ་ཡན་ལག་མ་ཚང་བའི་ཡན་ལག་གི་ལྟུང་བ་དང༌། ཉེས་བྱས་ཕྲ་མོ་རྣམས་ནི། བླ་མ་དང་རྡོ་རྗེ་སྤུན་ནམ་ལྷག་པའི་ལྷ་དམིགས་པའི་མདུན་དུ་སྔར་བྱས་པ་ལ་འགྱོད་པ་དང༌། ཕྱིན་ཆད་བསྡམ་པའི་ཡིད་ཀྱིས་སྡོམ་པར་དམ་འཆའ་བ་ཉིད་དོ། །གཉིས་པ་ཐུན་མོང་དུ་རྣམ་པར་སྨིན་པ་སྦྱང་བའི་ཐབས་ལ་གཉིས་ལས། ཐུན་མོང་གི་ཐབས་ནི། ཕྱག་དང་བསྐོར་བ་དང༌། ཕུང་པོ་གསུམ་པའི་མདོ་གདོན་པ་ལ་སོགས་པ་བྱའོ། །གཉིས་པ་ཐུན་མོང་མ་ཡིན་པའི་ཐབས་ལ་གཉིས་ལས། ཡི་གེ་བརྒྱ་པའི་བསྒོམ་བཟླས་ནི་གཞན་དུ་ཤེས་པར་བྱའོ། །གཉིས་པ་དམ་ཚིག་རྡོ་རྗེའི་སྒོ་ནས་སྦྱང་བ་ནི། སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས། རང་གི་སྤྱི་བོར་པདྨ་དང་ཟླ་བའི་སྟེང་དུ་ཁྃ་ལས་རལ་གྲི་ཁྃ་གིས་མཚན་པ་ལས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སྦྱངས། སླར་འདུས་ནས་གཅིག་དུ་གྱུར་པ་ལས། དམ་ཚིག་རྡོ་རྗེ་ལྗང་གུ་རྡོ་རྗེ་སྐྱིལ་མོ་ཀྲུང་གིས་བཞུགས་ཤིང༌། ཞལ་གཅིག ཕྱག་གཉིས་ཀྱིས་རལ་གྲི་དང་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་དམ་ཚིག་སྒྲོལ་མ་གྲི་གུག་དང་ཐོད་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེས་བརྒྱན་པའི། གནས་གསུམ་ཡི་གེ་གསུམ་གྱི་བྱིན་གྱིས་བརླབས་ནས། ཡེ་ཤེས་པ་དང་རོ་གཅིག་པར་བྱས་པ་ལ་དབང་བསྐུར་ནས། རྡོ་རྗེ་སེམས་དཔས་དབུར་བརྒྱན་པར་བསམས་པ་ལ། བདག་གི་སྡིག་པ་དང༌། ལས་ངན་པ་དང༌། དམ་ཚིག་གི་ཉེས་པ་ཐམས་ཅད་སྦྱང་དུ་གསོལ། ཞེས་གསོལ་བ་བཏབ་ལ། ཐུགས་ཀའི་ཁྃ་ལས་བདུད་རྩིའི་རྒྱུན་བབས་པས་རང་གི་ལུས་ཐམས་ཅད་ཡོངས་སུ་གང་བས་དྲི་མ་ཐམས་ཅད་བཀྲུས་པར་བསམ་ཞིང༌། ཨོཾ་ཨ་ཁྃ་ཧཱུྃ་ཕཊ་སྭཱ་ཧཱ། ཞེས་ཅི་ནུས་པ་བཟླས་ལ། མཐར་རང་ལ་ཐིམ་པར་བསམ་མོ། །དེ་ལྟ་བུ་ཐུན་བཞིའམ་དྲུག་གི་ངེས་པས་སྡིག་པ་དག་པའི་རྟགས་མ་བྱུང་གི་བར་དུ་བསྙེན་པ་བྱའོ

༑ ༑ ཐུན་མོང་གི་རྣམ་པར་སྨིན་པ་སྦྱང་བ་འདི་ནི་རང་བཞིན་གྱི་ཁ་ན་མ་ཐོ་བ་སྦྱོང་བར་བྱེད་པས་ཉེས་པ་དང་ལྟུང་བ་མ་བྱུང་དུ་ཟིན་ཀྱང་རྒྱུན་དུ་རྣལ་འབྱོར་དུ་བྱ་བར་རིགས་པ་ཉིད་དོ། །བཞི་པ་ཉམས་པའི་ཉེས་དམིགས་ལ་གཉིས་ལས། གནས་སྐབས་ཀྱི་ཉེས་དམིགས་ནི། མཁའ་འགྲོ་དང༌། ཆོས་སྐྱོང་བ་དང༌། འབྱུང་པོའི་ཚོགས་ཁྲོ་ཞིང༌། འདོད་པའི་དོན་མི་འགྲུབ་པ་དང༌། ཉེ་བར་འཚེ་བ་སྣ་ཚོགས་ཀྱིས་གདུང་བ་དང༌། གདོན་དང༌། རིམས་དང༌། དུག་དང༌། རྒྱལ་པོའི་ཆད་པ་ལ་སོགས་པས་ཚེའི་དུས་བྱེད་པའོ། །གཉིས་པ་མཐར་ཐུག་གི་ཉེས་དམིགས་ལ་རྩ་བའི་ལྟུང་བ་བྱུང་བས་ནི། སྐྱེ་བ་བརྒྱུད་མར་མནར་མེད་པའི་སེམས་ཅན་དམྱལ་བར་འགྱུར་བ་དང་ ༑ དེ་ལས་ཐར་ན་ཡང་སྲིད་པ་ཐམས་ཅད་དུ་ངན་འགྲོ་དང༌། ལོག་པར་ལྟུང་བར་སྐྱེ་བ་དང༌། སངས་རྒྱས་དང་ཆོས་འབྱུང་བ་དང་མི་ཕྲད་པར་འགྱུར་རོ། །ཡན་ལག་གི་དམ་ཚིག་ཉམས་པས་ནི་འཁོར་བ་དང་ངན་འགྲོའི་སྡུག་བསྔལ་ཅི་རིགས་པ་ཉམས་སུ་མྱོང་བ་དང༌། དངོས་གྲུབ་རིང་དུ་འགྱང་བར་བྱེད་པའོ།། །།ལྔ་པ་མ་ཉམས་པར་བསྲུངས་པའི་ཕན་ཡོན་ལ་གཉིས་ལས། གནས་སྐབས་ཀྱི་ཕན་ཡོན། བླ་མ་དང༌། ལྷག་པའི་ལྷ་དང༌། མཁའ་འགྲོ་དང༌། ཆོས་སྐྱོང་བ་དང༌། བསྟན་པ་ལ་དགའ་བའི་འབྱུང་པོ་ཆེན་པོ་ཐམས་ཅད་ཀྱི་བྱིན་གྱིས་རློབ་ཅིང༌། མཉེས་པས་བསམ་པ་ཐམས་ཅད་ཆོས་བཞིན་དུ་འགྲུབ་པར་འགྱུར་བའོ། །གཉིས་པ་མཐར་ཐུག་གི་ཕན་ཡོན་ནི་སྲིད་པ་ཐམས་ཅད་དུ་རིག་པ་འཛིན་པ་དང༌། མཁའ་ལ་སྤྱོད་པ་དང༌། འཁོར་ལོས་སྒྱུར་བ་ལ་སོགས་པ་བདེ་འགྲོའི་མཆོག་ཏུ་སྐྱེས་ནས། འཇིག་རྟེན་དང་འཇིག་རྟེན་ལས་འདས་པའི་བདེ་བ་ཐམས་ཅད་ལ་ལོངས་སྤྱོད་དེ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། །འགྲུབ་པའི་དུས་ནི། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་འབྱུང་བས། ལམ་གཞན་ལ་ནན་ཏན་དུ་མ་བྱས་ཀྱང་སྐྱེ་བ་བཅུ་དྲུག་ན་འགྲུབ་ན། རྣལ་འབྱོར་ལ་ནན་ཏན་དུ་བྱེད་པས་མྱུར་དུ་འགྲུབ་པ་སྨོས་ཅི་ཞིག་དགོས།

དེའི་ཕྱིར་གསང་བ་བླ་ན་མེད་པའི་དཀྱིལ་འཁོར་ཆེན་པོར་ཞུགས་ནས་དམ་ཚིག་དང་སྡོམ་པའི་རྒྱན་གྱིས་མཛེས་པ་ནི། སངས་རྒྱས་ཐམས་ཅད་ཀྱི་སྲས་ཀྱི་དམ་པར་རིག་པར་བྱའོ། །དེ་ལྟར་བཤད་ལ་ནོངས་པ་གང་མཆིས་པ། །དེ་ལ་བརྩེ་ཆེན་རྣམས་ཀྱི་བཟོད་པར་དགོངས ༑ ༑ དེ་ལས་དགེ་བའི་རྩ་བ་གང་བསྐྲུན་པ། །དེ་ཡིས་བདག་གཞན་ཧེ་རུ་ཀར་གྱུར་ཅིག །རྡོ་རྗེ་ཐེག་པའི་དམ་ཚིག་གི་རྣམ་པར་བཞག་པ་ལ་ཕྱིན་ཅི་ལོག་ཏུ་སྨྲ་བ་དེ་དག་སུན་འབྱིན་ཅིང༌། རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པའི་དགོངས་པ། ལུང་དང་རིགས་པས་གྲུབ་པའི་དོན་རྣམ་པར་བཞག་པ། རྩོད་པ་སྤང་བ་དང་བཅས་པ་རྒྱས་པར་ཤེས་པར་འདོད་པས། བླ་མ་རྗེ་བཙུན་རིན་པོ་ཆེའི་གསུང་རབ་འཁྲུལ་པ་སྤོང་བ་ཞེས་བྱ་བ་ལས་རྟོགས་པར་བྱའོ།། །།འདི་ནི་ཉུང་ཞིང་གསལ་བའི་ངག་གིས་རང་གི་ལུགས་རྣམ་པར་ངེས་པ་ཁོང་དུ་ཆུད་པར་འདོད་པ་དད་པ་དང་ལྡན་ཞིང༌། ཤེས་རབ་གསལ་བ་ཉི་མ་འབུམ་ཞེས་བྱ་བས་ཡང་ནས་ཡང་དུ་གསོལ་བ་བཏབ་ཅིང༌། གཞན་མང་པོས་ཀྱང་ཉེ་བར་བསྐུལ་ནས། བླ་མ་ཁམས་གསུམ་གྱི་ཆོས་ཀྱི་རྒྱལ་པོ་དཔལ་ས་སྐྱ་པཎྜི་ཏ་ཆེན་པོའི་ཞབས་ཀྱི་རྡུལ་སྤྱི་བོས་གུས་པས་བླངས་པ་དགེ་སློང་སྔགས་འཆང་བ་འཕགས་པ་ཞེས་བྱ་བས་ཆུ་ཕོ་སྤྲེའུའི་ལོ་དཔྱིད་ཟླ་འབྲིང་པོ་ལ་གཡར་མོ་ཐང་གི་སའི་ཆ་ཤིང་ཀུན་ཏུ་སྦྱར་བ། རྡོ་རྗེ་ཐེག་པའི་རྩ་བ་དང་ཡན་ལག་གི་ལྟུང་བའི་རྣམ་པར་བཤད་པ་དམ་ཚིག་རབ་ཏུ་གསལ་བ་ཞེས་བྱ་བ་རྫོགས་སོ། །ལྷན་ཅིག་བྱེད་པའི་རྐྱེན་ཡི་གེ་པ་ནི་ཨ་ཙ་ར་ཞེས་བྱ་བའོ།། །།༄༅། །བླ་མ་ལྔ་བཅུ་པའི་བསྡུས་དོན་བཞུགས། ། ༄༅། །ན་མོ་གུ་རུ་མཉྫུ་གྷོ་ཥཱ་ཡ། གང་གིས་བསྐལ་པ་དུ་མར་རྙེད་དཀའ་བའི ༑ ༑ བྱང་ཆུབ་ཚེ་འདི་ཉིད་ལ་སྟེར་མཛད་པའི། །བླ་མའི་ཞབས་པད་བཏུད་ནས་མགོན་པོ་དེའི། །མཉེས་བྱེད་གཞུང་གི་བསྡུས་དོན་བྲི་བར་བྱ། །སློབ་དཔོན་ཆེན་པོ་བྷ་ཝི་ལྷས་མཛད་པའི་བླ་མ་མཉེས་པར་བྱེད་པའི་∶ཐབས་སྟོན་པའི་(《

ལུ 》 - ཐབས་སྟོན་པའི་ )གཞུང་གི་ཚིག་ལེའུར་བྱས་པ་ལྔ་བཅུ་པ་འདིའི་བསྡུས་པའི་དོན་ལ་གསུམ་སྟེ ༑ རྩོམ་པ་དང་འབྲེལ་པ་ཀླད་ཀྱི་དོན། བརྩམ་པར་བྱ་བ་སྐབས་ཀྱི་དོན། མཐར་ཕྱིན་པ་མཇུག་གི་དོན་ཏོ། །དང་པོ་ལ་གཉིས། མཆོད་པར་བརྗོད་པ་དང༌། བཤད་པར་དམ་བཅའ་བའོ། །སྐབས་ཀྱི་དོན་ལ་གཉིས། སངས་རྒྱས་ཀྱིས་བླ་མ་བཀུར་བས་ཞིང་དམ་པར་བསྟན་པ་དང༌། དེ་ཇི་ལྟར་བཙལ་ཞིང་བསྟེན་པའི་ཚུལ་ལོ། །དེ་ལ་གཉིས་སློབ་དཔོན་དུ་མ་གྱུར་པའི་གོང་དུ་ཇི་ལྟར་བྱ་བ་དང༌། སློབ་དཔོན་དུ་གྱུར་ནས་ཇི་ལྟར་བྱ་བའོ། །དང་པོ་ལ་གསུམ། སྤྱིར་སློབ་དཔོན་དུ་གསོལ་བ་གདབ་པའི་ཚུལ ༑ བྱེ་བྲག་ཏུ་ཁྱིམ་པ་དང་གསར་བུ་ལ་ཇི་ལྟར་བྱ་བ། ཕན་ཚུན་ཡིད་ཆེས་པའི་དོན་དུ་འབྲེལ་པ་བརྟག་པའོ། །གཉིས་པ་ལ་གཉིས། གཞན་གྱིས་སྨོད་པ་སྤང་བའི་དོན་དུ་ཕྱག་མི་བྱ་བ། རང་གི་ཚོགས་རྫོགས་པའི་དོན་དུ་བཀུར་སྟི་གཞན་བྱ་བའོ། ། གསུམ་པ་འབྲེལ་པ་བརྟག་པ་ལ་གཉིས། འབྲེལ་བརྟག་དགོས་པའི་རྒྱུ་མཚན་དང༌། མཚན་ཉིད་དོ། །དེ་ལ་གཉིས། སྤྱི་དང་ཁྱད་པར་རོ། །དང་པོ་ལ་གཉིས། སྤང་བྱའི་མཚན་ཉིད་དང༌། བསྟེན་བྱའི་མཚན་ཉིད་དོ། །སྤྱི་དོན་གཉིས་པ་སློབ་དཔོན་དུ་གྱུར་ནས་ཇི་ལྟར་བྱ་བ་ལ་གསུམ། བླ་མ་མཉེས་པར་བྱ་དགོས་པའི་རྒྱུ་མཚན་གཙོ་བོར་སྟན་པ་དང༌། མཉེས་པར་བྱེད་པའི་ཐབས་གཙོ་བོར་བསྟན་པ་དང༌། ཐབས་ནམ་སྦྱིན་པའི་དུས་སོ། །དང་པོ་ལ་གསུམ། མ་མཉེས་པའི་ཉེས་དམིགས། མཉེས་པའི་ཕན་ཡོན། བླ་མ་ལ་ཇི་ལྟར་བལྟ་བའོ། །དང་པོ་ལ་གཉིས། ཉེས་དམིགས་དངོས་དང་ ༑ དེས་ན་མི་སྨད་པར་བྱ་བའོ། །དང་པོ་ལ་གཉིས། རྒྱུ་མཚན་དང་བཅས་པའི་མདོར་བསྟན། རྒྱས་བཤད་དོ། །དེ་ལ་གཉིས། མཐོང་ཆོས་ལ་མྱོང་བའི་ཉེས་དམིགས་དང༌། རྣམ་སྨིན་གྱི་ཉེས་དམིགས་སོ། །གཉིས་པ་མཉེས་པའི་ཕན་ཡོན་ལ་གསུམ ༑ ཕན་ཡོན་དངོས། མཉེས་པར་བྱེད་པའི་ཚུལ། མཉེས་ནས་དངོས་གྲུབ་བྱུང་བ་འཐད་པ་དང་བཅས་པའོ། །དང་པོ་ལ་གསུམ། མཐོང་ཆོས་ཀྱི་ཕན་ཡོན།

གང་གིས་བསྟེན་པའི་ཐབས་དངོས། མཐར་ཐུག་པའི་ཕན་ཡོན་ནོ། །གཉིས་པ་མཉེས་པར་བྱེད་པའི་ཚུལ་ལ་གཉིས། ཐུན་མོང་གི་བསླབ་བྱ་ལ་བསླབ་པ་དང༌། གང་གིས་མཆོད་པའི་ཡོ་བྱད་དོ། །སྤྱི་དོན་གཉིས་པ་མཉེས་པར་བྱེད་པའི་ཐབས་གཙོ་བོར་བསྟན་པ་ལ་གཉིས། བསླབ་བྱ་རྒྱས་པར་བཤད་པ་དང༌། མདོར་བསྡུ་བའོ། །དང་པོ་ལ་གསུམ། རང་གིས་ཇི་ལྟར་བྱ་བ་དང༌། གྲོགས་ཀྱི་བྱ་བ་ངན་པ་ལས་བཟློག་པ་དང་ ༑ ཉེས་པར་མི་འགྱུར་བའི་སྐབས་དཔྱད་པའོ། །དང་པོ་ལ་དྲུག འགོམ་པར་མི་བྱ་བ། བཀའ་ལས་མི་འདའ་བ། བླ་མའི་རྫས་དང་འཁོར་ལ་ཇི་ལྟར་བལྟ་བ། ཀུན་ཏུ་སྤྱོད་པའི་རིམ་པ། སློབ་དཔོན་གྱི་ལས་རྗེས་སུ་མ་གནང་བར་མི་བྱ་བ། གནང་ནས་བྱས་པའི་རྙེད་པས་བླ་མ་བཀུར་བའོ། །གཉིས་པ་ལ་གཉིས། བཀའ་བཞིན་བསྒྲུབ་ཅིང་མི་ནུས་ན་ཚིག་གིས་སྦྱང་བ་དང༌། དེའི་འཐད་པའོ། །གསུམ་པ་ལ་བཞི། བྱ་བ་དང་བྱ་བ་མ་ཡིན་པའི་དབྱེ་བ། ང་རྒྱལ་སྤང་བ། བག་ཡོད་པར་བྱ་བ། མི་རིགས་པ་གཞན་བརྟགས་ནས་འདོར་བའོ། །དང་པོ་ལ་བདུན། མ་གུས་པའི་སྤྱོད་པ་སྤང་བ། གུས་པས་ཞབས་འབྲིང་བྱ་བ། མཚན་སྨོས་པའི་ཚུལ། བསྒོ་བ་ཉན་པ་དང་ཞུ་བའི་ཚུལ། བྱ་བ་བྱས་པ་གདམས་པའི་ཚུལ། བྱས་ནས་ཇི་ལྟར་གནས་པའི་ཚུལ། ཆོས་ཞུ་བའི་ཚུལ་ལོ། །སྤྱི་དོན་གསུམ་པ་ཐབས་ནམ་(《 ལུ 》 - ནམ་ )སྦྱིན་པའི་དུས་ལ་གཉིས ༑ གཞུང་འདི་སྦྱིན་པའི་དུས་དང༌། དམ་ཚིག་གཞན་སྦྱིན་པའི་དུས་སོ། ། བསྡུས་དོན་བྱེད་པ་བླཽ་གྲོས་རྒྱལ་མཚན་དཔལ། །བཟང་པོ་ཉིད་ཡིན་འདི་ལ་གང་འགལ་བ། །དེ་ལ་མཁས་མཆོག་རྣམས་ཀྱིས་བཟོད་པར་མཛོད། །དགེ་བ་གང་དེས་འགྲོ་ཀུན་རྒྱལ་གྱུར་ཅིག །མེ་ཕོ་འབྲུག་ལོ་སྨིན་དྲུག་གི །ཉི་ཤུ་ལྔ་ཡི་ཉིན་པར་ནི། ། རི་བོ་རྩེ་ལྔའི་དབང་ལྡན་མཚམས། །ཧུ་ཆུ་ཞེས་བྱར་བྲིས་པའོ། །རྫོགས་སོ།། །།༄༅། །སྦྱོང་རྒྱུད་ནས་གསུངས་པའི་ཚེ་དཔག་མེད་ཀྱི (《 ཞ 》+ བསྒྲུབ་སྐོར་ལྔ་ )སྒྲུབ་པའི་ཐབས་བཞུགས་སོ། ། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །དཔག་ཡས་བསོད་ནམས་ཚོགས་ལས་ཉེར་བསྒྲུབས་པས།

།དཔག་ཡས་ཡོན་ཏན་ཚོགས་ལ་དབང་འབྱོར་ཞིང༌། །དཔག་ཡས་ཚེ་དང་ཡེ་ཤེས་མངའ་བརྙེས་པ། །ཚེ་དཔག་མེད་ལ་བཏུད་ནས་འདི་བཤད་བྱ། །དེ་ལ་བདག་བསྐྱེད་ནི་རྡོ་རྗེ་སེམས་དཔའ་དང་འདྲ་བ་ལས་འདི་བསྐྱེད་པའི་ས་བོན་ནི་བྷྲཱུྃ་མོ། །བསྐྱེད་སྔགས་ནི། ཨོཾ་པུ་ཎྱེ་པུ་ཎྱེ་མ་ཧཱ་པུ་ཎྱེ་ཨ་པ་རི་མི་ཏཱ་ཨཱ་ཡུརྦུ་ཎྱེ་ཛྙཱ་ན་སཾ་བྷ་རོ་པ་ཙི་ཏེ་སྭཱ་ཧཱ། ཞེས་པས་བསྐོར་བ་ལས་བསྐྱེད་པའོ། །ངོ་བོ་ནི་ལོངས་སྤྱོད་རྫོགས་སྐུའི་ཆ་བྱད་ཅན་སྐུ་མདོག་དམར་པོ་ཏིང་ངེ་འཛིན་གྱི་ཕྱག་རྒྱ་མཛད་པས་བདུད་རྩིས་གང་བའི་བུམ་པ་བསྣམས་པའོ། །ལྷག་མ་ནི་རྡོ་རྗེ་སེམས་དཔའ་དང་འདྲའོ། །བཟླས་པའི་སྔགས་ནི་གོང་མ་ཉིད་དོ། །སྙིང་པོ་ནི། ཨོཾ་ཨ་མི་ཏེ། ཨ་མི་ཏོདྦྷ་ཝེ། ཨ་མི་ཏཱ་བི་ཀྲནྟེ ༑ ཨ་མི་ཏཱ་ག་མི་ནི། ཨ་མི་ཏེ་ཨཱ་ཡུརྡཱ་དེ། ག་ག་ན་ཀཱིརྟི་ཀ་རེ་སརྦ་ཀླེ་ཤ་ཀྵ་ཡཾ་ཀ་རི་ཡེ་སྭཱ་ཧཱ། ཞེས་པའོ། །ཉེ་བའི་སྙིང་པོ་ནི། ཨོཾ་བྷྲཱུྃ་སྭཱ་ཧཱ། ཞེས་པའོ། །བཟླས་པ་རྫོགས་པའི་མཐར། མཆོད་པ་དང་བསྟོད་པ་ཚུལ་བཞིན་དུ་བྱའོ། །གཉིས་པ་མདུན་བསྐྱེད་ཀྱི་དཀྱིལ་འཁོར་བསྒྲུབ་ཅིང་མཆོད་པ་ནི། ཚུལ་བཞིན་དུ་བྲིས་པའི་དཀྱིལ་འཁོར་སུཾ་བྷའི་སྔགས་ཀྱིས་བསངས། ཨོཾ་ཤ་ཤཱུ་ནྱ་ཏཱ་ལ་སོགས་པའི་སྔགས་ཀྱིས་སྦྱངས། སྟོང་པའི་ངང་ལས། ཨོཾ་བྷ་ཞེས་བརྗོད་པས། སྲུང་བའི་འཁོར་ལོ་དང་བཅས་པའི་གཞལ་ཡས་ཁང་པའི་ནང་དུ། འཁོར་ལོ་སྔོན་པོ་རྩིབས་བཞི་པའི་ལྟེ་བ་དང༌། རྩིབས་བཞི་ལ་སོ་སོའི་གདན་གྱི་སྟེང་དུ་དབུས་ནས་བརྩམས་ཏེ། བྷྲཱུྃ་དང༌། ཧཱུྃ། ཏྲཱྃ། ཧྲཱིཿ ཀྲུཾ། རྣམས་སོ་སོའི་ཁ་དོག་དང་མཐུན་པ་ལས་འོད་ཟེར་སྤྲོས་བསྡུས་གཅིག་ཏུ་གྱུར་པ་ལས། དབུས་སུ་ཚེ་དཔག་ཏུ་མེད་པ་སྔར་སྨོས་པའི་མཚན་ཉིད་ཅན་བསྐྱེད་པའོ། །ཤར་དུ་ཕྱག་ན་རྡོ་རྗེ་སྔཽན་པོ་གཡས་ཐུགས་ཀར་རྡོ་རྗེ་འཛིན་པ། གཡོན་པས་དྲིལ་བུ་དཀུར་བརྟེན་པ། ལྷོར་ནམ་མཁའི་སྙིང་པོ་ནམ་མཁའི་མདོག་ཅན། གཡས་པས་རིན་པོ་ཆེ་དཔྲལ་བའི་ཐད་ཀར་འཛིན་ཅིང༌།

གཡོན་པ་གདན་ལ་བརྟེན་པ། ནུབ་ཏུ་འཇིག་རྟེན་དབང་ཕྱུག་དཀར་པོ། གཡས་པ་མཆོག་སྦྱིན། གཡོན་པས་པདྨ་དཀར་པོ་འཛིན་པ། བྱང་དུ་རྡོ་རྗེ་ལས་ལྗང་གུ་གཡས་པས་སྣ་ཚོགས་རྡོ་རྗེ་ཐུགས་ཀར་འཛིན་ཅིང༌། གཡོན་པས་དྲིལ་བུ་དཀུར་བརྟེན་པ། ནང་གི་ཤར་ལྷོ་ནས་བརྩམས་ཏེ་གྲྭ་བཞིར། ཧཱུྃ། ཏྲཱྃ། ཧྲཱིཿ ཨཱཿལས། སྒེག་མོ། ཕྲེང་བ་མ། གླུ་མ། གར་མ་∶རྣམས་བསྐྱེད།(《 ཞ 》 - རྣམས་བསྐྱེད༑ )ཕྱིའི་ཤར་ལྷོ་ནས་བརྩམས་ཏེ་གྲྭ་བཞིར། ཧཱུྃ། ཏྲཱྃ། ཧྲཱིཿ ཨཱཿལས། བདུག་སྤོས ༑ མེ་ཏོག མར་མེ། དྲི་མ་རྣམས་བསྐྱེད་དོ། །ཤར་ནས་བརྩམས་ཏེ་སྒོ་བཞིར ༑ ཛཿཧཱུྃ་བྃ་ཧོཿལས་སྒོ་བ་བཞི་བསྐྱེད་དོ། །ཐམས་ཅད་ཀྱང་རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་ཅིང༌། དར་སྣ་ཚོགས་ཀྱི་ན་བཟས་ཀླུབས་པ། སྐྱིལ་མོ་ཀྲུང་གིས་བཞུགས་པ། རྡོ་རྗེ་ལས་ནི་ཅུང་ཟད་ཁྲོས་པའི་རྣམ་པ་ཅན་ཡིན་ལ ༑ གཞན་རྣམས་ནི་ཞི་བའི་སྐུའོ། །དེ་ནས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །ཞེས་པ་ལ་སོགས་པས་སྤྱན་དྲང༌། ཛཿཧཱུྃ་བྃ་ཧོཿལ་སོགས་པས་གཉིས་སུ་མེད་པར་བསྟིམ། དེ་ནས་ཡེ་ཤེས་པ་དབབ་པ་མན་ཆད་ནི་བདག་བསྐྱེད་དང་འདྲའོ

༑ ༑ དེ་ནས་མཆོད་པ་ནི། གཞན་ལ་ཕན་པའི་འོད་ཟེར་ལས་འབྱུང་བ་དང་མཚུངས་སོ། །བསྟོད་པ་ཅི་ཤེས་པས་བསྟོད། དེ་ནས་དཀྱིལ་འཁོར་གྱི་ལྷ་ལ་ཅི་འདོད་པའི་དངོས་གྲུབ་བླང་ངོ༌། །གསུམ་པ་བུམ་པའི་ཆོ་ག་ནི། བུམ་པ་བསང་བ་དང་སྦྱང་བ་བྱས་ལ། སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུྃ་ལས་བུམ་པ་བསྐྱེད་ལ། དེའི་ནང་དུ་འཁོར་ལོ་རྩིབས་བཞི་པ་ལ་རྩ་བའི་ལྷ་ལྔའམ་ཡང་ན་ལྷ་བཅུ་བདུན་པོ་ཐམས་ཅད་སྔ་མ་བཞིན་དུ་བསྐྱེད། མཆོད་པ་དང་བསྟོད་པ་བྱ། ཚེ་དཔག་མེད་ཀྱི་ཕྱག་གི་བུམ་པའི་ནང་དུ་བསྒྲུབ་བྱ་བསྐྱེད་ལ། རང་གི་སྙིང་གའི་བྷྲཱུྃ་ལས་འོད་འཕྲོས། བུམ་པའི་ནང་གི་གཙོ་བོའི་ཐུགས་ཀར་ཕོག དེ་ལས་འོད་ཟེར་དཔག་ཏུ་མེད་པ་འཕྲོས་པས། སངས་རྒྱས་ཐམས་ཅད་ཀྱི་ཚེ་དང་ཡེ་ཤེས་བདུད་རྩིའི་རྣམ་པས་བཀུག ཕྱག་གི་བུམ་པའི་ནང་དུ་ཞུགས། བསྒྲུབ་བྱའི་སྙིང་གའི་བྷྲཱུྃ་ལ་ཐིམ་པས་ཚེ་སྤེལ་ནས་བྷྲཱུྃ་དེ་བཀྲག་དང་གཟི་མདངས་ཕུན་སུམ་ཚོགས་པར་གྱུར ༑ བདུད་རྩིའི་ལྷག་མས་ཕྱིའི་བུམ་པ་ཡོངས་སུ་གང་བར་བསྒོམ་ཞིང་སྔ་མས་སྔ་མ་རྣམས་བཟླའོ། །འཁོར་གྱི་ལྷ་རྣམས་ཀྱི་སྔགས་ནི། ཨོཾ་ཧཱུྃ་སྭཱ་ཧཱ། ཕྱག་ན་རྡོ་རྗེའིའོ ༑ ཨོཾ་ཏྲཱཾ་སྭཱ་ཧཱ། ནམ་མཁའི་སྙིང་པོའིའོ། །ཨོཾ་ཧྲཱི༔སྭཱ་ཧཱ། སྤྱན་རས་གཟིགས་ཀྱིའོ ༑ ༑ ཨོཾ་ཀྲུཾ་སྭཱ་ཧཱ། རྡོ་རྗེ་ལས་ཀྱིའོ། །མཆོད་པའི་ལྷ་དང་སྒོ་བ་རྣམས་ཀྱང་སོ་སོའི་ས་བོན་ཨོཾ་དང་སྭཱ་ཧཱ་དང་སྤེལ་བའོ། །དེ་ལྟར་བཟླས་པ་ཚར་བ་དང་མཆོད་པ་དང་བསྟོད་པ་བྱའོ། །བཞི་པ་གཏོར་མ་བྱིན་གྱིས་བརླབ་པ་ནི། གཞན་དང་འདྲ་ལ ༑ དཀྱིལ་འཁོར་གྱི་ལྷ་རྣམས་ལ་ཨ་ཀཱ་རོའི་སྔགས་ཀྱིས་དབུལ་ལོ། །དེ་ནས་ཕྱོགས་སྐྱོང་དང་འབྱུང་པོའི་ཚོགས་ལ་སོ་སོའི་ཆོ་གས་གཏོར་མ་སྦྱིན་ནོ། །སླར་ཡང་དཀྱིལ་འཁོར་གྱི་ལྷ་ལ་མཆོད་ཅིང་བསྟོད་ནས་འདོད་པའི་དོན་ལ་གསོལ་བ་གདབ ༑ ཆོ་ག་ལྷག་ཆད་བཟོད་པར་གསོལ་ཞིང་དགེ་བའི་རྩ་བ་བསྔོའོ། །གཏོར་མའི་མགྲོན་གཤེགས་སུ་གསོལ།

ཚུལ་དེ་ལྟར་ཐུན་བཞིའམ་དྲུག་གིས་ངེས་པར་རྒྱུན་དུ་བསྒྲུབ་པར་བྱའོ། །དེ་ནས་རྨི་ལམ་ལ་སོགས་པ་ལྟས་བཟང་པོ་མཐོང་བ་དང་ ༑ སྔ་མ་བཞིན་དུ་ཆོ་ག་རྣམས་རྫོགས་པ་དང༌། དཀྱིལ་འཁོར་དང་བུམ་པའི་ལྷ་ཡེ་ཤེས་པ་རྣམས་ལ་བཟོད་པར་གསོལ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ཅེས་པ་ལ་སོགས་པ་དང༌། ཡེ་གེ་བརྒྱ་པའི་མཐར་མུཿ ཞེས་བརྗོད་ལ་གཤེགས་སུ་གསོལ་ལོ། །དཀྱིལ་འཁོར་གྱི་དམ་ཚིག་པ་རྣམས་བདག་ལ་བསྡུ། བུམ་པའི་དམ་ཚིག་པ་རྣམས་ཞུ་བ་ལས་བྱུང་བའི་ཆུར་བསམས་པས་རང་དང་གཞན་གྱི་དོན་ཁྲུས་ལ་སོགས་པ་བྱ། རྡུལ་ཚོན་རྣམས་ཆུ་བོ་ལ་སོགས་པར་དོར་ནས ༑ དཀྱིལ་འཁོར་གྱི་རྗེས་བ་བྱུང་དང་དྲི་བཟང་གིས་བྱུགས་ལ་ལས་ཀྱི་རྗེས་མི་མངོན་པར་བྱའོ། །དེ་ནས་དགའ་སྟོན་ལ་ལོངས་སྤྱོད་དོ། །མཇུག་གི་ཆོ་གའོ། །ཆོ་ག་མ་ལུས་པར་རྫོགས་པར་བསྟན་ཟིན་ཏོ། །དུས་མིན་འཆི་བ་ངེས་པར་འཇོམས་བྱེད་པའི། །ཆོ་གའི་རིམ་པ་ངན་སོང་སྦྱོང་རྒྱུད་ལས། །ལེགས་པར་གསུངས་པ་བླ་མའི་མན་ངག་གིས། །གསལ་བར་བྱས་པ་འདི་ནི་འཕགས་པས་སྦྱར། །དེ་ལས་དགེ་བ་རྒྱ་ཆེན་གང་བསྐྲུན་པ། །དེ་ཡིས་འགྲོ་བ་མ་ལུས་འཆི་བདག་གི །གཡུལ་ལས་རྣམ་པར་འདས་ནས་ཚེ་ཡི་དཔལ། །བདེ་དགའ་རྒྱ་མཚོས་བརྒྱན་པ་ཐོབ་པར་ཤོག །ས་མོ་ལུག་གི་ལོ་དབྱར་ཟླ་འབྲིང་པོའི་ཚེས་ཉི་ཤུ་གསུམ་ལ། རྒྱལ་བུ་བྱང་ཆུབ་སེམས་དཔའི་ཕོ་བྲང་ཆེན་པོར་སྦྱར་བའོ།། །།༄༅། །ཚེ་དཔག་མེད་ཀྱི་སྒྲུབ་ཐབས་ཟབ་མོ་བཞུགས། ། ༄༅། །∶ཨོཾ་སྭསྟི་སིདྡྷཾ།(《 ཞ 》 - ཨོཾ་སྭསྟི་སིདྡྷཾ། )མགོན་པོ་ཚེ་དཔག་ཏུ་མེད་པ་སྒྲུབ་པའི་ཐབས། བསོད་ནམས་གསེར་གྱི་ས་གཞི་རབ་བརྟན་ཅིང༌། །ཡེ་ཤེས་རྒྱ་མཚོ་གཏིང་མཐའ་མེད་པ་ཅན། །ཡོན་ཏན་རིན་ཆེན་དུ་མས་ཡོངས་གཏམ་པ། ། མགོན་པོ་ཚེ་དཔག་མེད་ལ་ཕྱག་འཚལ་ལོ། །བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་རྣལ་འབྱོར་ལ་བརྟེན་ནས། རང་དང་གཞན་གྱི་ཚེ་བསྲིང་བར་འདོད་པའི་གང་ཟག་གིས།

ཚུལ་གཉིས་ཀྱིས་རྟོགས་པར་བྱ་སྟེ། ལྷའི་རྣལ་འབྱོར་འབའ་ཞིག་ལ་བརྟེན་པ་དང༌། བུམ་པའི་ཆོ་ག་ལ་བརྟེན་པའོ། །དང་པོ་ནི་བླ་མ་དམ་པ་ལས་ལུང་དང་གནང་བ་རྗེས་སུ་ཐོབ་པའི་གང་ཟག་གིས། ར་བ་བཞི་གང་ཡང་རུང་བའི་ཚེས་གཅིག་ནས་འཇུག་པར་བྱ་སྟེ། ཐོ་རངས་∶བྱ་རོག་གི་(《 ཞ 》 བྱའི )སྒྲ་མི་གྲག་པའི་དུས་སུ་མལ་ནས་ལངས་ལ་ཁ་དང་གདོང་དག་པར་བཀྲུས་ནས། བདེ་བའི་སྟན་ལ་སྐྱིལ་མོ་ཀྲུང་གིས་འདུག་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་ཞིང་ ༑ བདེ་བ་མཆོག་ལ་དགོད་པའི་ཕྱིར། རྫོགས་པའི་བྱང་ཆུབ་ཐོབ་པར་བྱ་སྙམ་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ་མོ། །དེ་ནས་རང་གི་སྙིང་གི་ནང་དུ་པདྨ་དང་ཟླ་བའི་དབུས་ན་གནས་པའི་ཡི་གེ་ཧྲཱིཿབསམས་ལ། དེ་ལས་བྱུང་བའི་འོད་ཟེར་གྱིས་རང་གི་སྡིག་པ་དང་སྒྲིབ་པ་ཐམས་ཅད་སྦྱངས་ནས། བ་སྤུའི་བུ་ག་ཐམས་ཅད་ནས་འཕྲོས་ཏེ། འཇིག་རྟེན་གྱི་ཁམས་ཐམས་ཅད་ཁྱབ་པས་སེམས་ཅན་གྱི་སྡིག་སྒྲིབ་ཐམས་ཅད་དག་པར་བྱས་ནས། དེ་བཞིན་གཤེགས་པའི་ངོ་བོར་གྱུར་ཏེ། སྣོད་ཀྱི་འཇིག་རྟེན་གྱི་ཁམས་ཉིད་ཀྱང་རིན་པོ་ཆེ་ལས་གྲུབ་པའི་བདེ་བར་གཤེགས་པའི་ཞིང་ཁམས་སུ་བསམ་མོ། །དེ་ནས་རང་གི་མདུན་གྱི་ནམ་མཁར་རིན་པོ་ཆེའི་ཁྲི་པདྨ་དང་ཟླ་བའི་སྟེང་དུ་ཚེ་དང་ཡེ་ཤེས་དཔག་ཏུ་མེད་པ་པདྨ་རཱ་ག་ལྟར་དམར་ཞིང༌། ཉི་མའི་དཀྱིལ་འཁོར་ལྟར་འབར་བ། ཞལ་གཅིག་ཕྱག་གཉིས་པ་ཏིང་ངེ་འཛིན་གྱི་ཕྱག་རྒྱ་ཅན། ཡེ་ཤེས་ཀྱི་བདུད་རྩིས་ཡོངས་སུ་གང་བའི་ལྷུང་བཟེད་འཛིན་པ། མཚན་དང་དཔེ་བྱས་ཀྱི་རྒྱན་གྱིས་སྤྲས་པ། སྤྲུལ་པའི་སྐུའི་ཆ་ལུགས་ཅན་དུ་སྐད་ཅིག་གིས་བསམ་པར་བྱའོ། །བླ་མ་བརྒྱུད་པར་བཅས་པ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཡོངས་སུ་བསྐོར་བར་དམིགས་ལ། ཡན་ལག་བདུན་པ་སྔོན་དུ་འགྲོ་བ་ཅན་གྱིས་འདི་སྐད་ཅེས་གསོལ་བ་གདབ་པར་བྱའོ

༑ ༑ བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཚེ་དང་ཡེ་ཤེས་དཔག་ཏུ་མེད་པ་རྣམ་པར་ངེས་པ་གཟི་བརྗིད་ཀྱི་རྒྱལ་པོ་ཐུགས་རྗེ་ཆེན་པོ་དང་ལྡན་པས། བདག་གི་རྒྱུད་བྱིན་གྱིས་བརླབ་ཅིང་ཚེ་དང་ཡེ་ཤེས་ཀུན་ནས་རྒྱས་པར་མཛད་དུ་གསོལ། ཞེས་ལན་གསུམ་དུ་གསོལ་བ་གདབ་པར་བྱའོ། །དེ་ནས་མགོན་པོ་དེའི་ཐུགས་ཀ་ནས་འོད་ཟེར་གྱི་ཚོགས་རབ་ཏུ་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་དང་བརྟན་པ་དང་གཡོ་བའི་བཅུད་ཐམས་ཅད་བསྡུས་ཏེ་ལྷུང་བཟེད་ཀྱི་བདུད་རྩི་ལ་ཐིམ་པར་བསམ་མོ། །དེ་ནས་རང་གི་དབུགས་འོད་ཟེར་གྱི་སྦུ་གུའི་རྣམ་པ་ཅན་དུ་སྣའི་བུ་ག་ནས་ཕྱིར་བྱུང་ནས། བདུད་རྩི་ལ་རེག་ཅིང་ནང་དུ་འཇུག་པའི་ཚེ་བདུད་རྩིའི་རྒྱུན་དྲངས་ནས། རང་གི་ལུས་ལ་ཐིམ་པའི་ཚུལ་གསུམ་མམ་བདུན་ནམ་ཉི་ཤུ་རྩ་གཅིག་གི་བར་དུ་བྱས་ནས། ཐ་མའི་རེས་ལ་འཁོར་∶གྱི་དཀྱིལ་འཁོར་ཀྱང་(《 ཞ 》 ཡང་ )མགོན་པོ་ཉིད་ལ་ཐིམ་ཞིང༌། དེ་ཉིད་ཀྱང་རང་གི་ལུས་ལ་ཞུགས་(《 ཞ 》 ཐིམ་ )པས་ཐ་མལ་པའི་ལུས་ངག་ཡིད་གསུམ་གནས་གྱུར་ནས་དེ་བཞིན་གཤེགས་པའི་རང་བཞིན་དུ་∶བསམ་པར་བྱའོ(《 ཞ 》 གྱུར་པར་བསམ་མོ ) ༑ ༑ དེ་ནས་དེ་ལ་དམིགས་ནས་བཟླས་པ་བྱ་སྟེ། སྔགས་ཀྱི་ཚིག་ནི། ཨོཾ་ཨ་མཱ་ར་ཎི་ཛཱི་བནྟི་ཡེ་སྭཱ་ཧཱ། ཞེས་བྱ་བའོ། །གྲངས་ནི་ལྔ་བརྒྱ་ཕྲག་རེ་རེའོ། །དེ་ཉིད་དང་རྗེས་སུ་འབྲེལ་པར་གཟུངས་འདི་ཡང་བཟླས་པར་བྱ་སྟེ། ཨོཾ་ན་མོ་བྷ་ག་ཝ་ཏེ། ཨ་པ་རི་མི་ཏཱ། ཨཱ་ཡུརྫྙཱ་ན། སུ་བི་∶ནིཤྩི་ཏ་(《 ཞ 》 ནི་ཙིཏྟ་ )ཏེ་ཛོ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སཾ་མྱཀྶཾ་བུདྡྷཱ་ཡ། ཏདྱ་ཐཱ། ཨོཾ་སརྦ་སཾ་སྐ་རི། པ་རི་ཤུདྡྷེ་དྷརྨ་ཏེ་ག་ག་ན་ས་མུདྒ་ཏེ། སྭ་བྷཱ་ཝ་བི་ཤུདྡྷེ། མ་ཧཱ་ཎ་ཡ་པ་རི་ཝཱ་རེ་སྭཱ་ཧཱ། ཞེས་བྱ་བ་གྲངས་ཀྱི་ངེས་པ་མེད་པར་བཟླ་བར་བྱའོ། །གལ་ཏེ་གཞན་གྱི་དོན་ཡིན་ན། རང་གི་སྙིང་གར་རིན་པོ་ཆེའི་རང་བཞིན་ལས་གྲུབ་པའི་ཟ་མ་ཏོག་གི་ནང་དུ་བསྒྲུབ་བྱ་དམིགས་ལ་རང་གི་ཡེ་ཤེས་ཀྱི་བདུད་རྩིའི་ཚོགས་རྣམས་བསྒྲུབ་བྱའི་ལུས་ལ་ཐིམ་པར་བསམ་ཞིང་སྔགས་བཟླས་པ་བྱའོ།

།སྤྱི་དོན་གཉིས་པ་བུམ་པའི་ཆོ་ག་ནི་བུམ་པ་ཚུལ་བཞིན་དུ་བཤམས་ལ་ཆུ་གཙང་མ་བཅུད་དང་ལྡན་པས་ཡོངས་སུ་བཀང་ནས་རྡོ་རྗེ་ལ་གཟུངས་ཐག་བཏགས་ནས་སྟེང་དུ་བཞག་སྟེ། ཉེ་འཁོར་རྣམས་མཆོད་རྫས་ཀྱིས་གང་བར་བྱའོ། །དེ་ནས་མདུན་དུ་དེ་བཞིན་གཤེགས་པ་རྣམས་སྤྱན་དྲངས་པའི་སྤྱན་སྔར་གསོ་སྦྱོང་བླངས་ལ་རང་ཉིད་འཇིག་རྟེན་དབང་ཕྱུག་སྤྱན་རས་གཟིགས་སུ་སྐད་ཅིག་གིས་བསམས་ནས། བུམ་པ་དང་མཆོད་རྫས་རྣམས་ཨ་མྲྀ་ཏའི་སྔགས་ཀྱིས་བསང་ཞིང༌། སྭ་བྷཱ་ཝས་སྦྱངས་ནས་སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཚུལ་བཞིན་དུ་བསྐྱེད་ནས། མཆོད་རྫས་རྣམས་ཀྱང་ལྷ་རྫས་ལས་གྲུབ་པའི་མཆོད་རྫས་འབའ་ཞིག་ཏུ་བསམ་མོ། །བུམ་པའི་ནང་དུའང་པདྨ་དང་ཟླ་བའི་སྟེང་དུ་ཧྲཱིཿའི་ཡི་གེ་ལས་ཚེ་དཔག་ཏུ་མེད་པ་སྔར་བསྟན་པ་ལྟར་བསྐྱེད་ལ། གནས་གསུམ་དུ་ཡི་གེ་གསུམ་བསྒོམ་ཞིང༌། དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་གཞུག་པར་བྱའོ། །དེའི་ཐུགས་ཀར་རིན་པོ་ཆེའི་ཟ་མ་ཏོག་བསྒྲུབ་བྱ་དང་བཅས་པ་དམིགས་ལ། མཆོད་པ་རྣམས་ཀྱིས་ཡང་དག་པར་མཆོད་ནས། སྔར་བཞིན་གསོལ་གདབ་པ་བྱས་ལ། བདག་གི་གནས་སུ་བསྒྲུབ་བྱའི་མིང་གཞུག་པར་བྱའོ། །དེ་ནས་རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་ཞོན་ཏེ། བུམ་པའི་ནང་གི་བཅོམ་ལྡན་འདས་ཀྱི་སྐུ་ལ་ཕོག་པས་དེའི་ཐུགས་ཀ་ནས་འོད་ཟེར་གྱི་ཚོགས་དཔག་ཏུ་མེད་པ་སྤྲོས་ནས། དེ་བཞིན་གཤེགས་པ་རྣམས་ཀྱི་བདུད་རྩི་དང་བརྟན་གཡོའི་བཅུད་རྣམས་བསྡུས་ནས། བཅོམ་ལྡན་འདས་ཀྱི་ཤངས་བུག་ནས་ཞུགས་ནས་བསྒྲུབ་བྱའི་ལུས་ལ་ཐིམ་ཞིང༌། ལྷག་མས་བུམ་པ་ཉིད་ཀྱང་ཡོངས་སུ་གང་བར་བསམས་ལ་བཟླས་པ་བྱའོ། །མཐར་མཆོད་པ་ལྔས་ཡང་དག་པར་མཆོད་ནས་བཟོད་པར་གསོལ་ནས་རང་ཉིད་ཇི་ལྟར་བདེ་བར་གནས་པར་བྱའོ ༑ ༑ ཡོངས་སུ་རྫོགས་པའི་ཚེ་ཡེ་ཤེས་པ་ལ་བཟོད་པར་གསོལ་ཞིང༌། གཤེགས་སུ་གསོལ་ནས་དམ་ཚིག་པ་བསྒྲུབ་བྱའི་ལུས་ལ་ཐིམ་པར་བསམ་མོ།

།བུམ་པའི་ཆུས་བདག་དང་བསྒྲུབ་བྱའི་ལུས་བཀྲུ་བར་བྱའོ། །བུམ་པ་ལ་བརྟེན་པའི་ཆོ་གའོ། ། ཚུལ་འདི་ཡང་བདག་གི་དོན་ལ་ལྷའི་རྣལ་འབྱོར་འབའ་ཞིག་གཙོ་ཆེ་ཞིང༌། སྔགས་ཀྱང་སྙིང་པོ་གཙོ་ཆེའོ། །གཞན་གྱི་དོན་ལ་བུམ་པའི་∶ཆོ་ག་(《 ཞ 》 - ཆོ་ག་ )གཙོ་ཆེ་ཞིང་ ༑ སྔགས་ཀྱང་གཟུངས་གཙོ་ཆེའོ། །ཞེས་གསུང་ངོ༌། །རྣལ་འབྱོར་པས་རྟག་ཏུ་ཉམས་སུ་བླངས་ན། འཆི་བ་མེད་པ་ཚེའི་དངོས་གྲུབ་ཐོབ་པར་འགྱུར་ཞིང༌། མཐར་རྫོགས་པའི་བྱང་ཆུབ་ཀྱི་རྒྱུར་འགྱུར་རོ། །བླ་མའི་ཞལ་ལས་ལེགས་པར་རྟོགས་པ་འདི ༑ ༑ བྱང་ཆུབ་སྙན་པར་གྲགས་པས་བསྐུལ་གྱུར་ནས། །དཔལ་ལྡན་འཕགས་པས་གཞན་གྱི་དོན་དུ་སྦྱར། །དགེ་བས་འགྲོ་ཀུན་ཚེ་དཔག་མེད་གྱུར་ཅིག །ཚུལ་འདི་ནི་(《 ཞ 》+ བདག་དང་འདྲ་ )སློབ་མའི་∶དམ་པ་(《 ཞ 》 - དམ་པ་ )གཅིག་གམ་གཉིས་ལ་སྦྱིན་ཞིང་མང་དུ་སྤེལ་བར་མི་བྱ་ཞིང་འབྱུང ་ཁུངས་ སྦ་བར་མི་བྱ་སྟེ། བླ་མ་(《 ཞ 》+ དམ་པ་ )དང་ཉེ་བར་གདམས་པ་ལ་བརྙས་པར་འགྱུར་རོ། །ཆུ་མོ་གླང་གི་ལོ་དགུན་ཟླ་ར་བའི་ཡར་གྱི་ངོ་ལ་སྨར་ཁམས་ཙམ་མདོའི་གཙུག་ལག་ཁང་དུ་ཡི་གེར་བཀོད་པའོ ༑༑ ༑༑ ༄༅། །ཚེ་དཔག་མེད་ཀྱི་བསྟོད་པ་∶པདྨོའི་ཕྲེང་བ་(《 ལུ 》 - པདྨོའི་ཕྲེང་བ་ )བཞུགས། ། ༄༅། །ཨོཾ་སྭསྟི་སིདྡྷཾ། བཅོམ་ལྡན་དེ་བཞིན་གཤེགས་པ་དགྲ་བཅོམ་པ། ། ཡང་དག་རྫོགས་པའི་སངས་རྒྱས་བླ་ན་མེད། །ཚེ་དང་ཡེ་ཤེས་དཔག་མེད་རྣམ་ངེས་པ ༑ ༑ གཟི་བརྗིད་རྒྱལ་པོའི་ཞབས་ལ་ཕྱག་འཚལ་ལོ། །དྲི་མེད་པདྨ་རཱ་གའི་མདངས་ལྡན་ཞིང༌། །མཚན་མཆོག་སུམ་ཅུ་གཉིས་དང་དཔེ་བྱད་བཟང༌། །བརྒྱད་ཅུས་ལེགས་སྤྲས་བདུད་རྩིས་ཡོངས་གང་བའི། །ལྷུང་བཟེད་མཉམ་གཞག་གིས་བསྣམས་ཕྱག་འཚལ་ལོ། །ཐེག་མཆོག་སྟོན་པ་ཡན་ལག་དྲུག་ཅུའི་དབྱངས༌། །སེང་གེའི་སྒྲ་ཡིས་བདུད་དང་གཤིན་རྗེའི་དཔའ། །ཀུན་ཏུ་འཇོམས་བྱེད་གདུལ་བྱའི་ཚོགས་སྐྱོང་བ། །ཚེ་དཔག་མེད་མགོན་གསུང་ལ་ཕྱག་འཚལ་ལོ། །རྣམ་པར་མི་རྟོག་མཁྱེན་པས་ཤེས་བྱར་ཁྱབ། །བྱམས་དང་ཐུགས་རྗེས་འགྲོ་ཀུན་རྗེས་འཛིན་ཅིང༌།

། དབྱིངས་དང་ཡེ་ཤེས་ཀུན་ཏུ་རོ་གཅིག་པ། །ཡེ་ཤེས་ལྔ་ཡི་ཐུགས་ལ་ཕྱག་འཚལ་ ལོ ༑ ༑ ཡེ་ཤེས་རྒྱ་མཚོ་གཏིང་མཐའ་རབ་ཡངས་པ། །མི་འགག་འགྱུར་མེད་ཚེ་ཡི་ལྷུན་པོས་བརྒྱན། །ཡོན་ཏན་རིན་ཆེན་སྣ་ཚོགས་གཏེར་འཛིན་པ། །དཔག་ཡས་འབྱུང་བའི་རྟེན་ལ་ཕྱག་འཚལ་ལོ། །རང་བཞིན་ཆོས་སྐུའི་མཁའ་(《 ཞ 》 ངང་ )ལས་མ་གཡོས་ཀྱང༌། །སྣ་ཚོགས་ཕྲིན་ལས་འོད་ཟེར་རབ་བཀྱེ་བ། །མ་རིག་མུན་སེལ་ཚེ་དང་ཡེ་ཤེས་ཀྱི། །སྣང་བ་བསྐྱེད་པར་མཛད་ལ་ཕྱག་འཚལ་ལོ། །ནོར་བུ་དཔག་བསམ་ཤིང་དང་བུམ་བཟང་དང༌། །དྲང་སྲོང་གིས་སྦྱར་རིག་སྔགས་མཐུ་ཡིས་ཀྱང༌།། འདི་ལྟར་འགྲོ་བའི་དཔལ་འབྱོར་རྒྱས་བྱེད་ཅིང༌། །སྐྱེ་རྒུའི་འདོད་ཡོན་གང་ལགས་བསྒྲུབ་བགྱིད་ན། །སྐྱབས་མཆོག་ཁྱོད་ནི་མགོན་དུ་ལེགས་བགྱིས་ནས། །གསང་སྔགས་རྒྱལ་པོ་རྟག་ཏུ་བརྗོད་བགྱིད་ཅིང༌། །རྩེ་གཅིག་ཡིད་ཀྱིས་གུས་པས་གསོལ་བཏབ་ཀྱང༌། །འདི་ལྟར་སྐལ་དམན་གྱུར་པ་ཅི་ཞིག་ཀྱེ། །དེ་ལྟར་དགོངས་ནས་མ་ལུས་མཁྱེན་པའི་ཐུགས། །ཐུགས་རྗེའི་དབང་གིས་བདག་ལ་དགོངས་ནས་ཀྱང༌། ། ལས་དང་གློ་བུར་རྐྱེན་ལས་གྱུར་པ་ཡི། །གཤིན་རྗེའི་གནོད་པ་རབ་ཏུ་བཟློག་ཏུ་གསོལ ༑ ༑ གཞན་ཡང་ནད་དང་ཉེ་བར་འཚེ་བ་དང༌། །ཀུན་རྟོག་ཀུན་ནས་ཉོན་མོངས་ལ་སོགས་པ། །འཇིག་རྟེན་འཇིག་རྟེན་འདས་པའི་རྒུད་པའི་རྐྱེན། །དེ་ཀུན་དྲུངས་ནས་དབྱུང་བར་མཛད་དུ་གསོལ། །འཆི་མེད་ཚེ་ཡི་དཔལ་དང་ལོངས་སྤྱོད་དང་ ༑ ༑ རིག་པའི་བློ་དང་རྣམ་གྲོལ་ཤེས་རབ་སོགས། །སྲིད་དང་ཞི་བའི་དཔལ་འབྱོར་གང་ལགས་པ། །བདག་ལ་ལྷུན་གྱིས་གྲུབ་པར་མཛད་དུ་གསོལ། །དེ་ལྟར་གསོལ་བས་ཐུགས་རྗེའི་འོད་ཟེར་གྱིས། །བདག་ཡིད་ཀུན་ནས་དང་བའི་དད་མཚོ་ལས ༑ ༑ རེ་བའི་འབྲས་བུས་ཡོངས་གང་ཡོན་ཏན་གྱི། །སྙིང་པོ་ཡོངས་རྫོགས་པདྨོ་རྒྱས་གྱུར་ཅིག །མངོན་པར་བསྟོད་ཅིང་རབ་ཏུ་གསོལ་བའི་ཚིག །པདྨོའི་ཕྲེང་བ་རྣམ་པར་སྤེལ་བ་འདིས། །ཚེ་དཔག་མེད་མགོན་ཐོབ་ཕྱིར་ཇིམ་གྱིམ་གྱིས།

།རབ་ཏུ་བསྐུལ་ནས་འཕགས་པས་སྦྱར་བ་ཡིན། །བཅོམ་ལྡན་འདས་ཚེ་དང་ཡེ་ཤེས་དཔག་ཏུ་མེད་པ་ལ་བསྟོད་པའི་ཚིག པདྨོའི་ཕྲེང་བ་ཞེས་བྱ་བ་འདི་ནི། ལུང་དང་རིགས་པའི་དེ་ཁོ་ན་ཉིད་སྨྲ་བ། འཕགས་པ་ཞེས་བྱ་བས་ས་ཕོ་∶སྟག་གི་(《 ཞ 》《 ལུ 》 རྟའི )ལོ་དབྱུ་གུའི་ཟླ་བའི་ཚེས་བརྒྱད་ལ་སྦྱར་བའོ།། །།༄༅། །འོད་དཔག་མེད་ཀྱི་∶སྒོ་ནས་སྡིག་པ་སྦྱོང་བའི་ཐབས་(《 ཞ 》 སྒོམས་དོན་བ་རི་ལོ་ཙཱ་བ་ནས་བརྒྱུད་པ་ )བཞུགས། ། ༄༅། །བླ་མ་དང་འཇམ་པའི་དབྱངས་ཀྱི་ཞབས་ལ་གུས་པས་ཕྱག་འཚལ་ལོ ༑ ༑ སངས་རྒྱས་འོད་དཔག་ཏུ་མེད་པའི་སྒོ་ནས་སྡིག་པ་སྦྱོང་ཞིང་བདེ་བ་ཅན་གྱི་ཞིང་ཁམས་སུ་སྐྱེ་བར་འདོད་པའི་རྣལ་འབྱོར་པས་སྟན་བདེ་བ་ལ་བསྡད་ནས། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་འོད་དཔག་ཏུ་མེད་པ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་འདུག་པའི་འཇིག་རྟེན་གྱི་ཁམས་དེ་བདེ་བ་ཅན་ཡིན་ལ། རང་གི་མདུན་ན་རིན་པོ་ཆེའི་ཁྲི་ཆེན་པོ། པདྨ་དང་ཟླ་བའི་གདན་དང་བཅས་པའི་སྟེང་ན། སངས་རྒྱས་འོད་དཔག་ཏུ་མེད་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་ནས་བཞུགས་པར་བསམ། དེ་ལ། ན་མོ་བྷ་ག་ཝ་ཏེ་ཨ་མི་ཏཱ་བྷཱ་ཡ། ཞེས་པས་ཕྱག་འཚལ། མེ་ཏོག་ལ་སོགས་པས་མཆོད་པར་བསྒོམས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་ལ་སྐྱབས་སུ་མཆིའོ

༑ ༑ སྡིག་པ་ཐམས་ཅད་སོ་སོར་བཤགས་སོ། །བསོད་ནམས་ཐམས་ཅད་ལ་རྗེས་སུ་ཡི་རང་ངོ༌། །སངས་རྒྱས་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བསྐུལ་ལོ། །མྱ་ངན་ལས་མི་འདའ་བར་གསོལ་བ་འདེབས་སོ། །དགེ་བའི་རྩ་བ་འདིས་སངས་རྒྱས་འོད་དཔག་ཏུ་མེད་པའི་གོ་འཕང་ཐོབ་པར་གྱུར་ཅིག །ཅེས་ཡན་ལག་བདུན་པ་ལན་གསུམ་བྱ། དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པས་བདག་གི་སྡིག་པ་དང་སྒྲིབ་པ་ཐམས་ཅད་སྦྱང་ཞིང་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེས་ནས་བྱང་ཆུབ་ཏུ་ལུང་བསྟན་པ་ཐོབ་པར་མཛད་དུ་གསོལ། ཞེས་པ་ལན་གསུམ་དུ་གསོལ་བ་གདབ་པ་དང༌། དེ་ནས་དབུགས་ཕྱིར་རྒྱུ་བའི་ཚེ་རང་གི་རྣམ་པར་ཤེས་པ་སྣ་བུག་གཡོན་པ་ནས་འཐོན། བཅོམ་ལྡན་འདས་ཀྱི་ཤངས་བུག་གཡས་སུ་ཞུགས་ནས་ཐུགས་ཀར་ཐིམ། ནང་དུ་འཇུག་པའི་ཚེ་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་ཅིག་ཤངས་བུག་གཡོན་ནས་འཐོན། རང་གི་སྣ་བུག་གཡས་ནས་ཞུགས་ཏེ་སྙིང་གར་ཐིམ། དེ་ལྟ་བུ་གྲངས་མི་བཟུང་བར་ཅི་ཙམ་ནུས་ཀྱི་བར་དུ་བྱ། མཐར་དབུགས་ནང་དུ་འཇུག་པ་དང་བསྟུན་ནས། བཅོམ་ལྡན་འདས་རང་ལ་ཐིམ་པས་རང་ཉིད་ཀྱང་འོད་དཔག་ཏུ་མེད་པར་གྱུར་པར་བསྒོམ་པ་ནི་རིན་པོ་ཆེའི་ཁྲི། པདྨ་དང་ཟླ་བའི་གདན་གྱི་སྟེང་དུ་རྡོ་རྗེ་སྐྱིལ་མོ་ཀྲུང་གིས་བཞུགས་པ། སྐུ་མདོག་དམར་པོ་ཞལ་གཅིག་ཕྱག་གཉིས་པ། ཕྱག་གཉིས་ཀྱིས་ཏིང་ངེ་འཛིན་གྱི་ཕྱག་རྒྱ་མཛད་པ། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་ཤིང༌། སྣང་ལ་རང་བཞིན་མེད་པ་ནམ་མཁའི་འཇའ་ཚོན་ལྟ་བུར་བསྒོམས་པ་ལ་དམིགས་པ་གཏད་དེ། ཨོཾ་ཨ་མི་ཏཱ་བྷཱ་ཧྲཱིཿསྭཱ་ཧཱ། ཞེས་ཅི་ནུས་སུ་བཟླ། དེ་ནས་རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །པདྨོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག

།ཅེས་བསྔོ་བ་བྱས་ནས། ཨོཾ་བཛྲ་མུཿ ཞེས་པས་རང་ལ་བསྟིམ་པའི་སངས་རྒྱས་བདེ་བ་ཅན་དུ་གཤེགས་པར་བསམས་ལ། རང་གི་དཔྲལ་བ། མགྲིན་པ། སྙིང་ག་རྣམས་སུ་ཨོཾ་ཨཱཿཧཱུྃ་བཀོད་པས་བསྲུངས་ལ་ཅི་བདེར་སྤྱད་དོ། །གནས་སྐབས་ཐམས་ཅད་དུ་རང་འདུག་པའི་གནས་དེ་བདེ་བ་ཅན་གྱི་ཞིང་ཁམས་སུ་བསམས་ལ། རྟག་ཏུ་སངས་རྒྱས་འོད་དཔག་ཏུ་མེད་པ་དང་མི་འབྲལ་བར་བསྒོམ། འགྲོ་བའི་ཚེ་རང་གི་མདུན་ན་སངས་རྒྱས་འོད་དཔག་ཏུ་མེད་པ་བཞུགས་པའི་ཕྱོགས་སུ་འགྲོ་བར་བསམ་མོ། །དེ་ལྟར་རྟག་ཏུ་རྣལ་འབྱོར་དུ་བྱས་ན་ཚེ་འདི་ལ་ཚེ་རིང་ཞིང་བར་ཆད་ཞི་བ་དང༌། སྐྱེ་བ་ཕྱི་མ་ལ་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བར་འགྱུར་རོ། །རྗེ་བ་རི་ལོ་ཙཱ་བ་ལས་བརྒྱུད་པ། ཆོས་རྗེ་ས་སྐྱ་པའི་མན་ངག་ཟབ་མོ་འདི་ནི་རང་གི་སློབ་མ་དོ་ད་ཞེས་བྱའི་དོན་དུ། འཕགས་པས་ཤིང་ཕོ་ཁྱིའི་ལོ་སྨིན་དྲུག་གི་ཟླ་བའི་ཚེས་(《 ཞ 》 - ཚེས་ )ཉི་ཤུ་གསུམ་ལ་སྐུ་ཞོང་བོང་ལུང་བར་སྦྱར་བའོ།། །།༄༅། །མི་འཁྲུགས་པའི་སྦྱིན་སྲེག་བཞུགས། ། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །མཚུངས་མེད་བླ་མ་ཆོས་རྗེ་རིན་ཆེན་དང༌། །མགོན་པོ་མི་འཁྲུགས་པ་ལ་ཕྱག་འཚལ་ནས། ། དངོས་གྲུབ་དོན་དུ་སྦྱིན་སྲེག་ཆོ་ག་ཡི། །རིམ་པ་གཞན་གྱི་དོན་དུ་བྲི་བར་བྱ། ། མགོན་པོ་མི་འཁྲུགས་པའི་བསྙེན་པ་སྔོན་དུ་སོང་བའི་རྣལ་འབྱོར་པས་སྔགས་ཀྱི་ནུས་པ་དབྱུང་བ་དང༌། སྡིག་པ་སྦྱང་བའི་དོན་དུ་ཞི་བའི་སྦྱིན་སྲེག་བྱེད་པར་འདོད་པས ༑ སའི་ཆོ་ག་སྔོན་དུ་སོང་བའི་གནས་དབེན་པར་གཞན་ལས་ཇི་སྐད་བཤད་པའི་མཚན་ཉིད་དང་ལྡན་པའི་ཐབ་ཁུང་ཁ་ཁྱེར་རྡོ་རྗེའི་ཕྲེང་བས་བསྐོར་བའི་དབུས་སུ་པདྨ་འདབ་མ་བརྒྱད་པའི་ལྟེ་བར་རྡོ་རྗེ་རྩེ་མོ་ལྔ་པ་བྲིའོ། །ཐབ་དེའི་ནང་དུ་བུད་ཤིང་ལེགས་པར་བརྩིགས་ནས། དེའི་གཡས་སུ། ཡམ་ཤིང༌། མར། ཏིལ། ཟས་མཆོག འབྲས། འབྲས་སོ་བ། ནས། གྲོ། སྲན་མ། དཱུར་བ། ཀུ་ཤ་རྣམས་རིམ་པ་བཞིན་བཀོད་པ་ནི་བསྲེག་རྫས་སོ།

།གཡོན་དུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། གཏོར་མ་བཤམས་པ་ནི་མཆོད་རྫས་སོ། །རང་ཉིད་ཤར་དུ་ཕྱོགས་ཏེ་འདུག་པའི་མདུན་དུ་རྡོ་རྗེ་དྲིལ་བུ། དགང་བླུགས། ཀུ་ཤའི་ཆུན་པོ་བརྒྱད། བདུད་རྩི་འཁྱིལ་པས་བསྔགས་པའི་དྲིའི་ཆུ་རྣམས་བཞག་གོ །སྔོན་དུ་བཤམས་པའི་རིམ་པའོ ༑ ༑ དེ་ནས་བདག་གི་རྣལ་འབྱོར་དང༌། བཟླས་པ་དང༌། བདག་བསྐྱེད་ལ་མཆོད་པ་བྱས་ནས། དྲིའི་ཆུས་ཐབ་དང་ཡོ་བྱད་ལ་གཏོར་ཞིང་བདུད་རྩི་འཁྱིལ་པའི་སྔགས་ཀྱིས་བསངས། སྭ་བྷཱའི་སྔགས་ཀྱིས་སྟོང་པར་བསམ། སྟོང་པའི་ངང་ལས་ཧཱུྃ་ལས་ཐབ་དང་ཡོ་བྱད་ཇི་ལྟ་བ་བཞིན་བསྐྱེད་ནས། སོ་སོའི་སྔགས་དང་ཨོཾ་ཨཱཿཧཱུྃ་གི་བྱིན་གྱིས་བརླབ། དེ་ནས་མེ་ཐབ་ལ་བསྐོར་ཞིང་ཤར་ལྷོ་ནས་མེ་སྦར་ལ། ཨོཾ་ཨགྣ་ཡེ་ཛྭ་ལ་རཾ། ཞེས་བརྗོད་དོ། །མེའི་དབུས་སུ། ཇི་སྐད་བཤད་པའི་མཚན་ཉིད་ཅན་གྱི་མེ་ལྷ་བསྐྱེད་ལ་རང་བཞིན་དུ་གནས་པ་དགུག་པ་དང་དབང་བསྐུར་བའི་བར་དུ་བྱས་ནས་དེ་ཉིད་མཆོད་པ་དང་གནས་བསྲུང་བའི་དོན་དུ་ཕྱོགས་མཚམས་བརྒྱད་ནས་ཀུ་ཤ་ཕུལ་ལ། མེ་ལྷའི་∶ལྕེ་(《 ཞ 》 ལྕེའི་རྩེ་ )རྡོ་རྗེ་ཧཱུྃ་གིས་མཚན་པ་ལས་འོད་ཀྱི་སྦུ་གུ་བྱུང་བ་དགང་བླུགས་ཀྱི་རྃ་(《 ཞ 》 མར་ )ལ་ཕོག་ནས་མར་ཁུ་གསོལ་བར་བསམ་ཞིང་ ༑ ཨོཾ་ཨགྣ་ཡེ་སྭཱ་ཧཱ། ཞེས་པ་དང༌། ཨ་དཱི་པྱའི་སྔགས་ཀྱིས་བྱོན་ཟན་བདུན་ནམ་ཉི་ཤུ་རྩ་གཅིག་དབུལ་ལོ། །དེ་ནས་མཆོད་པ་དང་བསྟོད་པ་བྱས་ནས། རྡོ་རྗེ་གུར་ལས་འབྱུང་བ་བཞིན་སོ་སོའི་སྔགས་སྤེལ་ཚིག་དང་བཅས་པས། བསྲེག་རྫས་རྣམས་ཉི་ཤུ་རྩ་གཅིག་ལ་སོགས་པ་ཕུལ་ནས། མཆོད་པ་དང་བསྟོད་པ་བྱས་ལ། ། ཨོཾ་ཨགྣ་ཡེ་ཛ་ལ་རྃ། ཞེས་བརྗོད་ལ། མེ་ལྷ་འབར་བའི་རྣམ་པར་གྱུར་པར་བསམ། དེ་ནས་འབར་བའི་དབུས་སུ་པཾ་ལས་པདྨ་ཨ་ལས་ཟླ་བའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པར་གྱུར་པ་ལས་མི་འཁྲུགས་པ་ཇི་ལྟར་བ་བཞིན་དུ་བསྐྱེད་ལ། གནས་གསུམ་ཡི་གེ་གསུམ་གྱི་བྱིན་གྱིས་བརླབས་ནས་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་མགོན་པོ་མི་འཁྲུགས་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས་པར་བསམ་ཞིང༌།

མ་ལུས་སེམས་ཅན་ཀུན་གྱི་མགོན་གྱུར་ཅིང༌། །ཞེས་པ་ལ་སོགས་པས་སྤྱན་དྲངས་ནས། མཆོད་བསྟོད་བྱས་ལ། ལྕགས་ཀྱུ་ལ་སོགས་པས་གཉིས་སུ་མེད་པར་བསྟིམ། སླར་ཡང་དབང་བསྐུར་གྱི་ལྷ་སྤྱན་དྲངས་ལ། མཆོད་ཅིང་(《 ཞ 》+ བསྟོད་པ་ )གསོལ་བ་བཏབ་པས་དབང་བསྐུར་ནས་རྡོ་རྗེ་སེམས་དཔས་དབུར་བརྒྱན་པར་བསམ་མོ། །དེ་ལྟར་མེའི་དབུས་ན་མགོན་པོ་མི་འཁྲུགས་པ་བླ་མའི་ཚོགས་དང༌། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་ཡོངས་སུ་གང་བ་བཞུགས་པ་ལ་བྱོན་ཟན་ཕུལ་ནས་མཆོད་པ་རྣམས་ཀྱིས་མཆོད་ལ། བསྟོད་པ་ནི་འདི་སྐད་ཅེས་བརྗོད་པར་བྱའོ། ། ནམ་མཁའི་མདངས་ལྟར་ཀུན་ནས་གསལ་བའི་སྐུ། །མཚན་དཔེས་རབ་མཛེས་རྡོ་རྗེ་སྐྱིལ་ཀྲུང་བཞུགས། །རྡོ་རྗེ་དང་བཅས་བདུད་འདུལ་མཉམ་གཞག་མཛད། ། མགོན་པོ་མི་འཁྲུགས་པ་(《 ཞ 》 སྐུ་ )ལ་ཕྱག་འཚལ་ལོ། །ལྷ་ཡི་རྔ་བོ་ཆེ་ལྟར་རྣམ་ཀུན་དུ ༑ ༑ རྣམ་པར་རྟོག་མེད་ལེགས་བཤད་སེང་གེའི་སྒྲ། །ཡན་ལག་དྲུག་ཅུས་བརྒྱན་པ་ལེགས་སྒྲོགས་པ། །བཅོམ་ལྡན་མི་འཁྲུགས་གསུང་ལ་ཕྱག་འཚལ་ལོ། །ཡེ་ཤེས་རྒྱ་མཚོ་ཡོན་ཏན་ནོར་བུས་གཏམས། །ཆོ་འཕྲུལ་རྣམ་པར་འཕྲུལ་པའི་རྦ་རླབས་ཅན ༑ ༑ སྲིད་ཞིའི་རླུང་གིས་རྣམ་པར་མི་གཡོ་བ། །མི་འཁྲུགས་རྒྱལ་པོའི་ཐུགས་ལ་ཕྱག་འཚལ་ལོ། །རྐང་གཉིས་གཙོ་བོ་དགོངས་པར་མཛད་དུ་གསོལ། །བདག་དང་ཁམས་གསུམ་གནས་པའི་སེམས་ཅན་ལ། །སྒྲིབ་མེད་ཡེ་ཤེས་སྤྱན་གྱིས་ལེགས་གཟིགས་ནས། །བརྩེ་བ་ཆེན་པོའི་ཐུགས་ཀྱིས་རྗེས་ཟུངས་ལ། །སྔོན་ཆད་བསགས་པའི་སྒྲིབ་པ་གང་མཆིས་པ། །བག་ཆགས་དང་བཅས་རབ་ཏུ་སྦྱང་བ་དང༌། །སྲིད་དང་རྣམ་གྲོལ་བདེ་བ་གང་ལགས་པ། །དངོས་གྲུབ་དེ་དག་བདག་ལ་སྩལ་དུ་གསོལ ༑ ༑ ཞེས་པའོ། །དེ་ནས་གཟུངས་སྔགས་རེ་རེ་སྔོན་དུ་འགྲོ་བའི་སོ་སོའི་སྔགས་སྤེལ་ཚིག་དང་བཅས་པས་བསྲེག་རྫས་རྣམས་བརྒྱ་རྩ་གཅིག་ལ་སོགས་པ་རིམ་པ་བཞིན་ཕུལ་བའི་མཐར་སྡིག་པ་སྦྱང་བ་དང༌། སྔགས་ཀྱི་ནུས་པ་དབྱུང་བའི་དོན་དུ།

ཏིལ་མདུན་དུ་བཞག་ནས། སྙིང་གར་ཀཾ་བསམ། དེ་ལ་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྡུ། དེ་ནས་ལྟེ་བར་ཧཱུྃ་བསམས་པ་ལས་འོད་འཕྲོས་པས་སྡིག་པ་རྣམས་དེད་པས་སྣ་སྒོ་ནས་ཀཾ་གྱི་རྣམ་པས་འཐོན་ནས་ཏིལ་ལ་ཐིམ། ནང་གི་སྡིག་པ་རྣམས་དྲུངས་ནས་ཕྱུང་ནས། ཕྱིའི་བསྲེག་རྫས་ལ་ཐིམ་པས་སྡིག་པ་རྣམས་ཀྱི་སྟེང་དུ་ཨའི་ཡི་གེ་ལས་འོད་བྱུང་ནས་བདུད་རྩིར་གྱུར་ནས་དེ་མི་འཁྲུགས་པ་ལ་དབུལ་བར་བསམ་ཞིང༌། ཐོག་མཐར་སྤེལ་ཚིག་དང་བཅས་པའི་གཟུངས་སྟོང་ལ་སོགས་པ་བརྗོད་ཅིང་བསྲེག་རྫས་དབུལ་བའོ། །མན་ངག་འགའ་ཞིག་ལས་ནི་མི་འཁྲུགས་པའི་ཐུགས་ཀར་རྡོ་རྗེ་གནོད་སྦྱིན་བསམས་པའི་ཞལ་དུ་སྡིག་པ་རྭ་ཅན་དང་མི་གཟུགས་རིད་པ་ལ་སོགས་པ་ཉིད་དབུལ་ཞེས་ཀྱང་འབྱུང་བས་ཇི་ལྟར་མོས་པ་བྱའོ། །དེའི་སྐབས་སུ་མེ་གསོ་བའི་དོན་དུ་ཡམ་ཤིང་དང་མར་དབུལ་ལོ། །ཞུ་བའི་རྫས་རྣམས་ཞལ་དུ་སྟེ། གོང་བུའི་རྫས་རྣམས་ཕྱག་ཏུའོ། །ཡམ་ཤིང་འབར་བའི་འོད་ལ་དབུལ། །ཤིང་དང་མར་གཉིས་འབྲེལ་པ་ཅན། །དེ་ལྟར་བསྲེག་རྫས་རྣམས་ཕུལ་བའི་མཐར། གཟུངས་སྤེལ་ཚིག་དང་བཅས་པ་བརྗོད་ཅིང་མར་གྱིས་དགང་བླུགས་གསུམ་མམ་བདུན་དབུལ། མཆོད་པ་དང་བསྟོད་པ་བྱ། དངོས་གྲུབ་བླང་ངོ༌། །ཐབ་ཀྱི་ནང་ནས་ཐལ་བ་བླངས་ལ་དཔྲལ་བ་མགྲིན་པ་སྙིང་གར་ཐིག་ལེ་བྱས་པས་སྐུ་གསུང་ཐུགས་ཀྱི་བྱིན་རླབས་ཞུགས་པར་བསམ་མོ། །དེ་ནས་བཟོད་པར་གསོལ་ཞིང་ཡི་གེ་བརྒྱ་པ་བརྗོད་ནས་ཡེ་ཤེས་པ་གཤེགས་སུ་གསོལ་ལ། དམ་ཚིག་པ་བདག་ལ་བསྡུའོ། །སླར་ཡང་མེའི་ནང་དུ་མེ་ལྷ་དམིགས་ལ་སྔ་མ་བཞིན་དུ་མཆོད་བསྟོད་བྱ་ཞིང་བསྲེག་རྫས་རྣམས་ཕུལ་ནས། མཆོད་ཅིང་བསྟོད་ལ་གཏོར་མ་ཕུལ་ནས། འདོད་པའི་དོན་གསོལ་བ་བཏབ་ལ། བཟོད་པར་གསོལ་ཏེ་གཤེགས་སུ་གསོལ་ལོ། །དེ་ནས་དགེ་བའི་རྩ་བ་བསྔོ་ཞིང་ལས་ཀྱི་རྗེས་མི་མངོན་པར་བྱས་ལ་ཐལ་བ་ཆུ་བོ་ཆེན་པོར་དོར་བར་བྱའོ། །ཡང་ཡང་བྱས་ན་སྡིག་པ་དག་པའི་ལྟས་འབྱུང་ངོ༌།

།ཞི་བའི་སྦྱིན་སྲེག་ཆོ་གའི་རྣམ་གཞག་གི །རིམ་པ་འདིར་ནི་གསལ་བར་བཀོད་པ་ཡིན། །རྒྱས་པ་ལ་སོགས་ཅི་ལྟར་བྱ་བའི་ཚུལ། ། འདི་ལ་བརྟེན་ནས་དཔྱད་དེ་ཤེས་པར་བྱ། །མི་འཁྲུགས་རྒྱལ་པོའི་སྔགས་དང་རྣལ་འབྱོར་གྱིས། །རང་གཞན་སྡིག་པ་སྦྱོང་བྱེད་ཚུལ་འདི་ནི། །ཤེས་རབ་བརྩེགས་དང་བློ་གྲོས་གྲགས་པ་དང༌། །ས་སྐྱར་བཞུགས་པ་རྣམས་ལས་ལེགས་བརྒྱུད་ནས། །ས་གསུམ་གསལ་མཛད་དམིགས་མེད་ཐུགས་རྗེ་ཅན། །མཁྱེན་རབ་མཆོག་གི་ཞལ་སྔས་བདག་ལ་གནང༌། །དེ་ལ་ཡེ་ཤེས་བཟང་པོས་རབ་བསྐུལ་ནས། །ཡི་གེར་བསྡེབས་ལ་ཉེས་པ་གང་མཆིས་པ། །བརྩེ་ལྡན་བླ་མའི་ཚོགས་ལ་བཟོད་པར་གསོལ ༑ ༑ དགེ་དེས་འགྲོ་ཀུན་ཀུན་མཁྱེན་ཐོབ་པར་ཤོག །མི་འཁྲུགས་པའི་སྒྲུབ་པའི་ཐབས་ཀྱི་རིམ་པ་ནི་གཞན་དུ་གསལ་ལ། སྦྱིན་སྲེག་གི་ཆོ་ག་འདི་ནི་འཕགས་པའི་མིང་དང་ལྡན་པས་མེ་སྦྲུལ་ཁྲ་ཟླ་བའི་ཉི་ཤུ་ལྔ་ལ་སྦྱར་བའོ།། །།༄༅། །ཕྱག་ན་རྡོ་རྗེའི་∶སྒྲུབ་ཐབས་(《 ཞ 》 བསྒོམ་བཟླས་ )བཞུགས། ། ༄༅། །བླ་མ་དང་གསང་བའི་བདག་པོ་ཕྱག་ན་རྡོ་རྗེ་ལ་ཕྱག་འཚལ་ལོ། ། དཔལ་ཕྱག་ན་རྡོ་རྗེ་བསྒོམ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་འགྲོ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ཕྱག་ན་རྡོ་རྗེ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ ༑ དེ་ནས་རང་གི་སྙིང་གི་ནང་དུ་ཉི་མའི་སྟེང་དུ་ཧཱུྃ་སྔོན་པོ་བསྒོམས་པ་ལས་འོད་དཔག་ཏུ་མེད་པ་འཕྲོས་པས་སྤྱི་གཙུག་ནས་རྐང་པའི་མཐིལ་གྱི་བར་གྱི་ལུས་ཐམས་ཅད་གང༌། སྡིག་སྒྲིབ་ཐམས་ཅད་སྦྱངས་ནས། རང་ཉིད་ཕྱག་ན་རྡོ་རྗེར་གྱུར་པ་ནི། པདྨ་དང་ཉི་མའི་དཀྱིལ་འཁོར་གྱི་གདན་ལ་ཞབས་གཡས་བསྐུམ་ཞིང་གཡོན་བརྐྱང་པས་འགྱིང་བག་དང་བཅས་ཏེ་བཞེངས་པ། སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་པས་རྡོ་རྗེ་རྩེ་ལྔ་པ་ནམ་མཁའ་ལ་འཕྱར་ཞིང༌། གཡོན་པ་ཐུགས་ཀར་སྡིགས་མཛུབ་མཛད་པ། དམར་ལ་ཟླུམ་པའི་སྤྱན་གསུམ་དང་ལྡན་པ།

དབུ་སྐྲ་སེར་པོ་གྱེན་དུ་བརྫེས་ཤིང༌། ཀླུ་ཆེན་པོ་བརྒྱད་དང༌། རིན་པོ་ཆེའི་རྒྱན་སྣ་ཚོགས་པས་བརྒྱན་པ། སྟག་གི་ལྤགས་པའི་ཤམ་ཐབས་ཅན། མི་བསྐྱོད་པས་དབུར་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ནས ༑ ལྷའི་སྐུ་སྣང་ལ་རང་བཞིན་མེད་པ་དེ་ཉིད་ལ་ཡིད་གཏད་དེ་མཉམ་པར་བཞག་གོ །དེ་ནས་སྔགས་ཟློ་བར་འདོད་ན། རང་གི་སྙིང་གི་ནང་དུ་ཉི་མའི་དཀྱིལ་འཁོར་གྱི་གདན་ལ་རང་གི་ཤེས་པ་ཡེ་ཤེས་ལྔའི་ངོ་བོ་ཡི་གེ་ཧཱུྃ་དུ་བསྒོམས་པའི་མཐའ་མར་སྔགས་ཀྱི་ཕྲེང་བས་འཁོར་བའི་འོད་ཀྱིས། ཐོག་མར་བདག་གི་སྡིག་སྒྲིབ་དང་གདོན་སྦྱངས། འོད་ཕྱི་རོལ་དུ་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཤིང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཡེ་ཤེས་བསྐུལ་བས་བདག་ལ་བྱིན་གྱིས་རློབ་པར་བསམ་ཞིང༌། ཨོཾ་ནཱི་ལཱམྦར་དྷ་ར་བཛྲ་པཱ་ཎི་རཛྙཱ་པ་ཡ་ཏི་སྭཱ་ཧཱ། ཞེས་ཇི་སྲིད་མི་སྐྱོའི་བར་དུ་བཟླ་བར་བྱའོ། །ཕྲེང་བའི་མདོ་འཛིན་བཟུང་བ་ནས་བརྩམས་ཏེ་མདོ་འཛིན་ལ་མ་སླེབས་ཀྱི་བར་དུ་ངག་གཞན་གྱིས་བར་མཆོད་པར་བཟླས་པར་བྱའོ། །གྲངས་ཀྱི་བསྙེན་པའི་ཚད་ནི་འབུམ་ཕྲག་བཅོ་བརྒྱད་དོ། །བྱང་ཆུབ་བསྒྲུབ་པ་ལ་ནི་ཚད་མེད་དོ། །བཟླས་པ་ཚར་བ་དང༌། དགེ་བའི་རྩ་བ་སངས་རྒྱས་སུ་བསྔོ། སྤྱོད་ལམ་ཐམས་ཅད་ལྷའི་ང་རྒྱལ་གྱིས་བྱའོ། ། གཏོར་མ་གཏོང་བའི་ཚེ་དཀར་གཏོར་བཤམས་པ་ཨ་མྲྀ་ཏས་མ་དག་པ་བསངས། སྭ་བྷཱ་ཝས་སྟོང་པར་བསམ། སྟོང་བའི་ངང་ལས། ཨོཾ་ཞེས་བརྗོད་པས་རིན་པོ་ཆེའི་སྣོད་རྒྱ་ཆེན་པོ་དང༌། ཨཱཿཞེས་བརྗོད་པས་ལྷའི་བདུད་རྩིས་གང་བ་དང༌། ཧཱུྃ་ཞེས་བརྗོད་པས་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ་ཞིང༌། སླར་ཡང༌། ཨོཾ་ཨཱཿཧཱུྃ་ཞེས་ཡང་ཡང་བརྗཽད་པས་བྱིན་གྱིས་བརླབས་པས་རང་གི་སྙིང་གའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས། ཕྱག་ན་རྡོ་རྗེ་ལ་སངས་རྒྱས་དང༌། བྱང་ཆུབ་སེམས་དཔའ་དང༌།

ཆོས་སྐྱོང་བ་དང༌། འཇིག་རྟེན་སྐྱོང་བ་ཐམས་ཅད་ཀྱིས་བསྐོར་བ་སྤྱན་དྲངས་ནས། མདུན་དུ་བཞུགས་པ་ལ་གཏོར་མ་ཕུལ་བས་གསོལ་བར་བསམ་ཞིང༌། ཨོཾ་ནཱི་ལཱམྦ་ར་དྷ་ར་བཛྲ་པཱ་ཎི་ར་ཛྙཱ་པ་ཡ་ཏི་ས་པ་རི་ཝཱ་ར་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་སྭཱ་ཧཱ། ཞེས་པ་གསུམ་མམ་བདུན་གྱིས་ཕུལ་ནས། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག དེ་བཞིན་དུ་དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤབྡ་ཞེས་པས་རོལ་མོའི་བར་དུ་ཕུལ་ནས། ཧཱུྃ་འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་མཛད་པའི། །དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། །ཅེས་པས་བསྟོད་ནས། བདག་གི་བར་དུ་གཅོད་པ་ཐམས་ཅད་ཞི་བ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ་ནས་གཤེགས་སུ་གསོལ ༑ ཉལ་བའི་ཚེ་སྟོང་པ་ཉིད་ཀྱི་ངང་ལ་ཉལ་ལོ། །ལྡང་བའི་ཚེ་སྐད་ཅིག་གིས་ལྷའི་སྐུའི་ང་རྒྱལ་གྱིས་ལྡང་བར་བྱའོ། །གསང་བའི་བདག་པོ་དཔལ་ཕྱག་ན་རྡོ་རྗེའི་སྒྲུབ་ཐབས། དཔལ་ས་སྐྱ་པའི་གསུང་ལས་འབྱུང་བ་བཞིན་འཕགས་པས་སྦྱར་བ་རྫོགས་སོ།། །།༄༅། །རྡོ་རྗེ་རྣམ་པར་འཇོམས་པའི་སྒྲུབ་∶སྐོར་བྱབ་སྲུང་ སྦྱིན་སྲེག་དང་བཅས་པ་(《

ཞ 》 ཐབས་ )བཞུགས། ། ༄༅། །དཔལ་རྡོ་རྗེ་རྣམ་པར་འཇོམས་པའི་སྒྲུབ་པའི་ཐབས། བླ་མ་དམ་པའི་ཞབས་ལ་ཕྱག་འཚལ་ལོ། །གང་ཐུགས་གཉིས་སུ་མེད་པའི་ཡེ་ཤེས་ཀྱིས། །རྡོ་རྗེ་རིན་ཆེན་ཀུན་ནས་འབར་བའི་མཐུས། །བདུད་བཞིའི་སྟོབས་རྣམས་རྣམ་པར་འཇོམས་མཛད་པ། །རྡོ་རྗེ་རྣམ་པར་འཇོམས་ལ་ཕྱག་འཚལ་ལོ། །དེ་མཉེས་བྱེད་པའི་ཆོ་གའི་རིམ་པ་ནི། །དོན་གཉེར་སྐྱེ་བོས་རབ་ཏུ་བསྐུལ་གྱུར་པས། །དཔལ་ལྡན་རིན་ཆེན་གྲགས་པའི་རྗེས་འབྲངས་ཏེ། །ཤིན་ཏུ་གསལ་བར་བདག་གིས་བཤད་པར་བྱ། །དེ་ལ་བསྒོམ་བཟླས་དང༌། བུམ་པའི་ཆོ་ག་དང༌། གཏོར་མ་དང༌། སྦྱིན་སྲེག་དང་བཞིར་ཤེས་པར་བྱའོ། །དང་པོ་ནི། ཁྲུས་དང་གཙང་སྦྲ་སྔོན་དུ་སོང་ནས་སྟན་བདེ་བ་ལ་འཁོད་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས ༑ སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་རྡོ་རྗེ་རྣམ་པར་འཇོམས་པ་བསྒོམ་སྙོམ་དུ་བྱང་ཆུབ་ཀྱི་སེམས་བསྒོམ་པར་བྱ། དེ་ནས་རང་གི་སྙིང་གི་ནང་དུ་པདྨ་དང་ཉི་མའི་དཀྱིལ་འཁོར་ལ་གནས་པའི་ཧཱུྃ་ལྗང་སྔོན་བསམས་ལ། དེ་ལས་འོད་འཕྲོས་པས་ལུས་ཐམས་ཅད་གང་བས་སྡིག་པ་དང་སྒྲིབ་པ་ཐམས་ཅད་སྦྱངས་ནས། སྣའི་བུ་ག་ནས་ཕྱིར་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས་ལ་ཡིད་ཀྱིས་ཕྱག་འཚལ་ཏེ་མཆོད་པ་ཐམས་ཅད་ཀྱིས་མཆོད་ལ། དཀོན་མཆོག་གསུམ་ལ་བདག་སྐྱབས་མཆི། །ལ་སོགས་པའི་ཡན་ལག་བདུན་པ་ལན་གསུམ་བྱས་ནས་ཚད་མེད་པ་བཞི་བསྒོམ་∶པར་བྱ་སྟེ།(《 ཞ 》 པ་ནི )བསོད་ནམས་ཀྱི་ཚོགས་བསགས་པའོ། །དེ་ནས། སྭ་བྷཱ་ཝའི་སྔགས་བརྗོད་པས་ཆོས་ཐམས་ཅད་སྟོང་པར་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། །སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་དམིགས་ནས། དེ་ལས་འོད་འཕྲོས་པས་རྡོ་རྗེའི་ས་གཞི།

ར་བ། དྲ་བ། གུར། བླ་རེ། ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བལྟའོ། །དེའི་དབུས་སུ་པྃ་དང་རྃ་ལས་པདྨ་དང་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས་པས་སེམས་ཅན་གྱི་དོན་བྱས། སླར་འདུས་ནས་ཡོངས་སུ་གྱུར་པ་ལས་རང་ཉིད་རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན་ཞལ་གཅིག་ཕྱག་གཉིས་པ། གཡས་པས་སྣ་ཚོགས་རྡོ་རྗེ་ཐུགས་ཀར་འཛིན་ཞིང༌། གཡོན་པ་དེས་ཡུ་བ་བྱས་པའི་དྲིལ་བུ་དཀུར་འཛིན་པ། སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། རབ་ཏུ་གདངས་པའི་སྤྱན་གསུམ་དང་ལྡན་པ། ཁྲོ་གཉེར་ཅུང་ཟད་བསྡུས་ཤིང་ཡིད་ཙམ་འཛུམ་པ། ཤིན་ཏུ་བརྗིད་ཅིང་སྤྲུལ་པ་དུ་མ་འཕྲོ་བ། སྣང་ལ་རང་བཞིན་མེད་པའི་སྐུར་བསམ་མོ། །དེའི་དཔྲལ་བ། མགྲིན་པ། སྙིང་གར་ཨོཾ་ཨཱཿཧཱུྃ་བཀོད་ནས། ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས་པ་ལ་མཆོད་པ་རྣམས་ཀྱིས་མཆོད་ནས ༑ ཨོཾ་བཛྲ་བི་དཱ་ར་ཎ། ཞེས་ཀུན་ལ་སྦྱར་ལ། བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོཿ ཞེས་བརྗོད་པས་རང་དང་གཉིས་སུ་མེད་པར་བསྟིམ་མོ ༑ ༑ སླར་ཡང་ཧཱུྃ་ལས་འོད་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ནས། མཆོད་པ་རྣམས་ཀྱིས་མཆོད་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་སངས་རྒྱས་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཨ་བྷི་ཥེ་ཀ་ཏ་ས་མ་ཡ་ཤྲི་ཧཱུྃ། ཞེས་གསུང་ཞིང༌། བུམ་པའི་ཆུས་སྤྱི་བོ་ནས་དབང་བསྐུར་བས། ལུས་ངག་ཡིད་གསུམ་གྱི་དྲི་མ་སྦྱངས་ནས།

ཆུ་ལྷག་མ་ཡར་ལུད་པས་རྡོ་རྗེ་སེམས་དཔས་དབུར་བརྒྱན་པར་བསམ་མོ། །དེ་ནས་མཆོད་ཡོན་ལ་སོགས་པས་མཆོད་ནས ༑ ཐུགས་ཀར་སྣ་ཚོགས་རྡོ་རྗེའི་ལྟེ་བའི་ནང་དུ་ཧཱུྃ་གི་མཐར་མར་སྔགས་ཀྱི་ཕྲེང་བས་བསྐོར་བར་དམིགས་ལ་བཟླས་པ་བྱའོ། །དེའང་འདི་སྐད་བདག་གིས་ཐོས་པ་ནས ༑ རབ་ཏུ་སྨྲས་སོའི་བར་གྱིས་ལྷ་དང་སྔགས་ཀྱི་ཆེ་བ་དྲན་པར་བྱས་ནས། སྔགས་ཀྱི་དངོས་གཞི་ཅི་ནུས་པ་བཟླས་ལ། སྡིག་པ་ཐམས་ཅད་སྦྱང་བྱས་ནས། ། ཞེས་པ་ནས། ཁྲུས་གྱིས་ཤིག ཅེས་པའི་བར་གྱིས་ཆོ་ག་དང་ཕན་ཡོན་དྲན་པར་བྱ་ཞིང་ ༑ ལན་གཅིག་བརྗོད་དེ། དེ་ནས་རང་གི་ཡེ་ཤེས་པ་ཕྱེ་ནས། མཆོད་ཅིང་བཟོད་པར་གསོལ་ཏེ་གཤེགས་སུ་གསོལ་ལོ། །མཐར་དགེ་བའི་རྩ་བ་རྫོགས་པའི་སངས་རྒྱས་སུ་བསྔོ་ཞིང༌། སྤྱོད་ལམ་ཐམས་ཅད་དམ་ཚིག་པའི་ང་རྒྱལ་གྱིས་སྤྱད་དོ ༑ ༑ ཚུལ་འདིས་ཐུན་གཉིས་སམ་བཞི་ལ་སོགས་པར་བསྒོམ་བཟླས་བྱའོ། ། བསྙེན་པའི་ཚད་ནི་འབུམ་ཕྲག་བཞིའོ། །གཉིས་པ་བུམ་པའི་ཆོ་ག་ནི། གསེར་རམ་དངུལ་ལས་བྱས་པའི་བུམ་པ་མཚན་ཉིད་དང་ལྡན་པའི་ནང་དུ་ཆུ་གཙང་མ་དང༌། ནོར་བུ་ཡུངས་དཀར་དཱུར་བ་དང༌། །རིན་ཆེན་རྨ་མེད་ཙནྡན་བཅས། །ཤེལ་དང་རྡོ་རྗེ་མེ་ཏོག་དང༌། །ཞེས་∶འབྱུང་བའི་(《 ཞ 》 པའི་ )བཅུད་རྣམས་བཅུག་ནས་མཎྜལ་གྱི་སྟེང་དུ་པདྨ་འདབ་མ་བརྒྱད་བྲིས་པའི་དབུས་སུ་མེ་ཏོག་ཚོམ་བུ་བཀོད་པའི་སྟེང་དུ་བཞག་གོ །དེའི་སྟེང་དུ་རྡོ་རྗེ་ལ་གཟུངས་ཐག་བཏགས་པ་བཞག་ནས། ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དཀར་གཏོར་གསུམ་བཤམས་པར་བྱའོ། །དེ་ནས་གོང་དུ་བསྟན་པ་བཞིན་བདག་བསྐྱེད་བསྒོམས་པ་ལ་བཟླས་པ་དང་མཆོད་བསྟོད་བྱས་ནས། མདུན་གྱི་མཆོད་པ་རྣམས་བྱིན་གྱིས་བརླབས་ལ། བུམ་པ་ཡང་སྙིང་གི་སྔགས་ཀྱིས་བསངས་ཤིང༌། སྭ་བྷཱ་ཝས་སྦྱངས་ནས། སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ལྟོ་བ་ཡངས་ཤིང་(《 ཞ 》+ རྒྱ་ཆེ་བ་ )མགྲིན་པ་ཕྲ་བ། དཔག་བསམ་གྱི་ཤིང་གིས་ཁ་བརྒྱན་པ།

ལྷའི་གོས་ཀྱི་མགུལ་ཆིངས་དང་ལྡན་པར་གྱུར་པའི་ནང་དུ། པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་རྣམ་པར་འཇོམས་པ་བསྐྱེད་ནས། སྐུ་གསུང་ཐུགས་བྱིན་གྱིས་བརླབས་ལ། རང་གིས་སྙིང་གའི་ཧཱུྃ་ལས་འོད་འཕྲོས་པས་ཡེ་ཤེས་པ་སྤྱན་དྲངས་པར་བསམ་ཞིང༌། མ་ལུས་སེམས་ཅན་ཀུན་གྱི་མགོན་གྱུར་ཅིང་ ༑ ༑ ལ་སོགས་པའི་མཐར། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ་ས་པ་རི་ཝཱ་ར། ཨེ་ཧྱེ་ཧི། ཞེས་བརྗོད་པས་མདུན་གྱི་གནས་སུ་བྱོན་པར་བསམ་མོ། །དེ་ལ་མཆོད་པ་རྣམས་ཀྱིས་མཆོད་ནས། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ་ས་པ་རི་ཝཱ་ར་བཛྲ་ཨཾ་ཀུ་ཤ་ཛཿ ལ་སོགས་པས་ཡེ་ཤེས་པ་དང་གཉིས་སུ་མེད་པར་བསྟིམ་པ་ལ་དབང་བསྐུར་ནས་རིགས་ཀྱི་བདག་པོའི་རྒྱས་གདབ་བོ། །དེ་ནས་མདུན་དུ་བཤམས་པའི་མཆོད་པ་རྣམས་ཀྱི་མཆོད་ནས། ཅི་ཤེས་པས་བསྟོད་ལ་འཆད་པར་འགྱུར་བའི་གཏོར་མ་དབུལ་ལོ། །དེ་ནས་བུམ་པའི་ལྷའི་ཐུགས་ཀར་སྣ་ཚོགས་རྡོ་རྗེའི་ལྟེ་བ་སྟོང་པར་བསྒོམས་པའི་ནང་དུ་བསྒྲུབ་བྱ་དམིགས་ནས། རང་གི་ཐུགས་ཀ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བས། བུམ་པའི་ལྷའི་རྒྱུད་བསྐུལ་བས། ཐུགས་ཀ་ནས་ཡེ་ཤེས་ཀྱི་བདུད་རྩི་བབས་པས། སྣ་ཚོགས་རྡོ་རྗེའི་ནང་གི་བསྒྲུབ་བྱའི་ལུས་ལ་ཐིམ་པས་ནད་དང་སྡུག་བསྔལ་ཞི་ཞིང༌། ཚེ་དང་འབྱོར་པ་དང་བསོད་ནམས་རྒྱས་པར་བྱས་ནས། བདུད་རྩིའི་ལྷག་མ་རྣམས་ཀྱིས་བུམ་པ་གང་བར་བསམས་ལ། ལྷ་དང་སྔགས་ཀྱི་ཆེ་བ་དྲན་པར་བསམ་ཞིང༌། ལག་ན་རྡོ་རྗེས་རབ་ཏུ་སྨྲས་སོའི་བར་ལན་གཅིག་བརྗོད་ལ། གཟུངས་བརྒྱ་རྩ་བརྒྱད་དམ་ཉི་ཤུ་རྩ་གཅིག ཡང་ན་གཟུངས་རྫོགས་པ་ཉི་ཤུ་རྩ་གཅིག(《 ཞ 》+ གི་མཐར་ )ཡང་སྙིང་བརྒྱ་རྩ་བརྒྱད་བཟླས་པར་བྱའོ། །དེ་ནས་རྒྱལ་པོ་རྟག་ཏུ་ཁྲུས་གྱིས་ཤིག །ཅེས་པའི་བར་ལན་གཅིག་བརྗོད་ནས་བུམ་པའི་ལྷ་ལ་མཆོད་པ་དང༌། བསྟོད་པ་རྣམས་ཀྱིས་བསྟོད་ལ་བཟོད་པར་གསོལ་ཏེ།

ཡེ་ཤེས་པ་གཤེགས་སུ་གསོལ་ནས་དམ་ཚིག་པ་ཞུ་བ་བུམ་པའི་ཆུ་དང་གཉིས་སུ་མེད་པར་གྱུར་པར་བསམ་མོ། །དེ་ནས་བུམ་པའི་ཆུ་དེས་བཀྲུ་བ་ལ་སོགས་པ་རང་གཞན་གྱི་དོན་དུ་བྱ་སྟེ། རང་ངམ་བསྒྲུབ་བྱའི་ལུས་དངོས་སམ་བྲིས་པ་ལ་སོགས་པ་(《 ཞ 》+ རྣམས་ )རིམ་གྱིས་བཀྲུ་ཞིང༌། གཟུངས་ཚར་གཅིག་བརྗོད་པའི་རྗེས་སུ་ཡང་སྙིང་གི་མཐར། སརྦ་པཱ་པཾ་ཤཱནྟིཾ་ཀུ་རུ་སྭཱ་ཧཱ། ཞེས་པ་དང་ ༑ དེ་བཞིན་དུ་སྦྱར་ཏེ། སརྦ་བིགྷྣཱན། སརྦ་རོ་ག(《 ཞ 》 ཁ། )སརྦ་དུཥྟཱན། སརྦ་ཛྭ་རེ ༑ སརྦ་ཨུ་པ་དྲ་བེ། སརྦ་གྲ་ཧེ། སརྦ་ཨ་ཀཱ་ལ་མྲྀ་ཏྱུ། སརྦ་∶དུཿསྭ་པྣི(《 ཞ 》 དུར་སོབ་ཏི )། སརྦ་∶དུརྨིཏྟེ(《 ཞ 》 དུར་མི་ཏི )། སརྦ་∶ཙི་ཏ་(《 ཞ 》 ཙིཏྟ )ཀུ་ལེ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད་ཅིང་བཀྲུའོ། །དེ་ནས་རྡོ་རྗེ་རྨ་བྱའི་མཇུག་སྒྲོ་དང་བཅས་པས་བྱབ་ཅིང༌། ཡང་སྙིང་གི་མཐར། སརྦ་པཱ་པཾ་ཨ་པ་ན་ཡ་སྭཱ་ཧཱ། དེ་བཞིན་དུ་སྦྱར་ཏེ། སརྦ་བིགྷྣཱན་ལ་སོགས་པ་གོང་དུ་བརྗོད་པའི་མཐར། ཨ་པ་ན་ཡེ་སྭཱ་ཧཱ། ཞེས་བརྗོད་ཅིང་བྱབ་བོ། །དེ་ནས་སླར་བགེགས་མི་འཇུག་པར་བྱ་བའི་དོན་དུ་སྤྱི་བོར་རྡོ་རྗེ་བཞག་ལ། ཡང་སྙིང་གི་མཐར། སརྦ་བིགྷྣཱན་བྷྱ་རཀྵ་རཀྵ་ཞེས་བརྗོད། དེ་བཞིན་དུ་ཐམས་ཅད་ཀྱི་མཐར། རཀྵ་རཀྵ་ཞེས་སྦྱར་བ་བརྗོད་ཅིང་བསྲུང་བར་བྱའོ། །དེ་ནས་གཟུངས་རྫོགས་པ་ཚར་གཅིག་བརྗོད་ལ། རྒྱལ་བ་སྲས་བཅས་བདེན་པའི་བྱིན་རླབས་དང༌། །རྡོ་རྗེ་རྣམ་པར་འཇོམས་པའི་བྱིན་རླབས་ཀྱིས། །འགྲོ་བ་འདི་ལ་བདག་གིས་བསྲུངས་ཟིན་གྱིས། །འདི་ལ་སུས་ཀྱང་གནོད་པ་མ་བྱེད་ཅིག །ཅེས་བརྗོད་ནས། མེ་ཏོག་གཏོར་ཞིང་རོལ་མོའི་སྒྲ་དང་བཅས་པས་བཀྲ་ཤིས་བརྗོད་དོ།། འདི་ནི་སྡིག་པ་དང་གནས་སྐབས་ཀྱི་ཉེ་བར་འཚེ་བ་སྦྱང་བ་དང་བསྲུང་བའི་དབང་དུ་བྱས་པ་ཡིན་ལ། རྒྱས་པ་དང་དབང་དུ་བྱ་བའང་བུམ་པའི་ཆོ་ག་འདི་ཉིད་ཀྱིས་འགྲུབ་པར་འགྱུར་ཏེ། བསྒྲུབ་བྱའི་ལུས་དངོས་སམ་བྲིས་པ་ལ་སོགས་པ་∶དངོས་སུའམ་མེ་ལོང་ལ་ཤར་བ་ལ་བཀྲུ་ཞིང༌།

ཡང་སྙིང་གི་མཐར། ཨཱ་ཡུཿ(《 ཞ 》 ཆེ་གོ་མོ་ ) པུཥྟིཾ་ཀུ་རུ་ཨོཾ།∶པུཎྱ་པུནྚིཾ་ཀུ་རུ་ཨོཾ། ལ་སོགས་(《 ཞ 》 ཞེས་ )པ་རྒྱས་པའི་ལས་དང་ཆེ་གེ་མོ་ཝ་ཤཾ་ཀུ་རུ་ཧོཿ ཞེས་པ་དབང་གི་ལས་དང་དྲག་པོའི་ལས་གཞན་ཡང་དེ་བཞིན་དུ་སྦྱར་བས་འགྲུབ་པར་འགྱུར་རོ། །བུམ་པའི་ཆོ་གའོ། །གསུམ་པ་གཏོར་མའི་ཆོ་ག་ལ། དཀར་གཏོར་གསུམ་བསངས་ཤིང་སྦྱངས་པའི་ཐོག་མ་བཅོམ་ལྡན་འདས་ལ་དབུལ་བར་བྱས་ཏེ། རང་ཉིད་ལྷའི་ང་རྒྱལ་དང་ལྡན་པས་རྡོ་རྗེ་གནོད་སྦྱིན་གྱི་ཕྱག་རྒྱ་དང༌། ཨོཾ་བཛྲ་ཡཀྵ་ཧཱུྃ་གིས་གཏོར་མའི་བགེགས་སྦྱོང༌། རྡོ་རྗེ་མེའི་ཕྱག་རྒྱ་དང༌། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་ཀྱིས་ཡེ་ཤེས་ཀྱི་མེ་སྦར་བས་མ་དག་པ་ཐམས་ཅད་བསྲེགས་ནས་རིན་པོ་ཆེའི་སྣོད་ཆེན་པོ་ཁ་དོག་དང་དྲི་དང་(《 ཞ 》+ རོ་དང་ )ནུས་པ་དང་བཅུད་ཕུན་སུམ་ཚོགས་པར་བསམས་ལ ༑ རྡོ་རྗེ་བསྡམས་∶པའི་(《 ཞ 》 པ་འདེབས་པའི༌། )ཚུལ་དང༌། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ། ཨཱདྱ་ནུཏྤནྣ་∶ཏྭཏ་(《 ཞ 》 ཏྭཏྟ )ཨོཾ་ཨཱཿཧཱུྃ་ཕཊ་སྭཱ་ཧཱས་འདོད་རྒུ་འབྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབ་བོ། །དེ་ནས་མདུན་དུ་རྡོ་རྗེ་རྣམ་པར་འཇོམས་པ་བསྐྱེད་ལ། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས་ལ་བསྟིམ་ནས། དེ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་ལ། ཡང་སྙིང་གི་མཐར། ཨ་ཀཱ་རོ་སྦྱར་བ་བདུན་ལ་སོགས་པས་ཕུལ་ལ། མཆོད་ཡོན་ལ་སོགས་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱི། །མཐུ་སྟོབས་གཅིག་ཏུ་གྱུར་པ་ཡི། །རྡོ་རྗེ་ཁྲོ་བོའི་སྐུར་སྟོན་པ། ། རྣམ་པར་འཇོམས་པ་ལ་ཕྱག་འཚལ། །སྟོང་ཉིད་ཡེ་ཤེས་རྡོ་རྗེ་ཡི། །མི་ཕྱེད་སྲུང་བའི་འཁོར་ལོ་ནི།

།ཀུན་ནས་འབར་བའི་མེ་དཔུང་གིས། །བསྐོར་བའི་གནས་ལ་ཕྱག་འཚལ་ལོ། །རྣམ་པར་རྒྱས་པ་པདྨ་ཡི། །སྙིང་པོར་ཉི་མའི་དཀྱིལ་འཁོར་ལ། ། བསྒྱིངས་པའི་ཚུལ་གྱིས་ལེགས ་བཞུགས་ པ། །རྡོ་རྗེ་རྣམ་འཇོམས་དཔལ་ལ་འདུད། ། སྣ་ཚོགས་ཕྲིན་ལས་བསྒྲུབ་པའི་ཕྱིར། །སྐུ་མདོག་མརྒད་ལྟར་གསལ་བ། །རྒྱན་རྣམས་ཀུན་གྱིས་རྣམ་པར་སྤྲས། །སྤྲུལ་པའི་འོད་ཟེར་འཕྲོ་ལ་འདུད། །ཞལ་གཅིག་ཕྱག་གཉིས་སྤྱན་གསུམ་པ། །ཞི་དང་ཁྲོ་དང་འཛུམ་པ་དང༌། །དཔའ་དང་བརྩེ་བའི་ཉམས་དང་ལྡན། །དབང་ཕྱུག་དམ་པ་ཁྱོད་ལ་འདུད། །སྣ་ཚོགས་རྡོ་རྗེ་ཕྱག་གཡས་ཀྱིས ༑ ༑ ཉིད་ཀྱི་ཐུགས་ཀར་བསྒྱིངས་ནས་བསྣམས། །གཡོན་པས་དྲིལ་བུ་དཀུར་འཛིན་པ། །རྣམ་རོལ་ཁྱོད་ལ་ཕྱག་འཚལ་ལོ། །གསུང་གི་རིག་སྔགས་ང་རོའི་ དབྱངས ༑ ༑ འབྲུག་སྒྲ་སྟོང་བཞིན་རྣམ་སྒྲོགས་པས། །བདུད་དཔུང་མ་ལུས་ཟིལ་གནོན་ཅིང༌། །འདོད་རྒུ་སྦྱིན་པར་མཛད་ལ་འདུད། ཁྱོད་ཐུགས་ཟབ་པས་ཉེར་ཞི་ཡང་ ༑ ༑ རྒྱ་ཆེ་རོལ་པས་ཀུན་ཁྱབ་མཛད། །མི་གཡོ་ཀུན་འགྲོ་རྟག་བརྟན་པ། །ཡེ་ཤེས་དབང་ཕྱུག་ལ་ཕྱག་འཚལ། །ཡོན་ཏན་ཕྲིན་ལས་རིན་ཆེན་གྱི། །མི་བཟད་གཏེར་གྱུར་མགོན་ཁྱོད་ལ། །རྟག་ཏུ་གུས་པས་གསོལ་འདེབས་ཀྱི། །དངོས་གྲུབ་མ་ལུས་སྩལ་དུ་གསོལ། །ཞེས་བསྟོད་ཅིང་གསོལ་བ་གདབ་པར་བྱའོ། །གཏོར་མ་གཉིས་པ་ཕྱོགས་སྐྱོང་རྣམས་ལ་དབུལ་བར་བྱ་སྟེ། ཇ་མ་བཞིན་བྱིན་གྱིས་བརླབས་ནས ༑ ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨེ་ཧྱེ་ཧི། ཞེས་བརྗོད་ཅིང༌། སྙིང་ག་ནས་འཕྲོས་པའི་འོད་ཀྱིས་ཕྱོགས་སྐྱོང་བཅུ་འཁོར་དང་བཅས་པ་སྤྱན་དྲངས་ལ ༑ པདྨ་ཀ་མ་ལ་ཡ་སྟྭཾ་གྱིས་གདན་ཕུལ་ལ། ས་མ་ཡ་སྟྭཾ་ཞེས་པས་དམ་ཚིག་ལ་གནས་པར་བྱས་ཏེ། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་ཨནྡྲཱི་ཡ། ཨགྣ་ཡེ། ཡ་མཱ་ཡ ༑ ནཻ ་ཏྱཱ་ཡ། བ་རུ་ནཱ་ཡ། ཝཱ་ཡ་ཝེ། ཀུ་བེ་རཱ་ཡ། ཨཱི་ཤ་ནཱ་ཡ། ཨུརྡྷཾ་བྲཧྨ་ཎཱ་ཡ། སཱུརྱ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ། ཨ་དྷྭ་པྲྀ་ཐཱི་བྷྱཿ

ཨ་སུ་རེ་བྷྱཿ ནཱ་གེ་བྷྱཿ ན་མཿསརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུདྒ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱ་ཧཱ། ཞེས་བརྗོད་ཅིང་སེ་གོལ་བརྡབ་པ་གསུམ་མམ་བདུན་ལ་སོགས་པས་ཕུལ་ལ་མཆོད་པ་ལྔས་མཆོད་ནས་འདོད་པའི་དོན་གསོལ་བ་གདབ་བོ། །གསུམ་པ་འབྱུང་པོ་རྣམས་ལ་དབུལ་བར་བྱ་སྟེ། སྔ་མ་ལྟར་བྱིན་གྱིས་བརླབས་ནས། ཨོཾ་སརྦ་བྷཱུ་ཏ་ཨེ་ཧྱེ་ཧི། ཞེས་བརྗོད་ཅིང་སྙིང་ག་ནས་འཕྲོས་པའི་འོད་ཀྱིས་འབྱུང་པོ་ཐམས་ཅད་བཀུག་པ་ལ། གདན་ཕུལ་ནས་དམ་ཚིག་ལ་གནས་པར་བྱས་ཏེ། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་དེ་ཝ། ནཱ་ག ཡཀྵ། གནྡྷ་རྦ ༑ ཨ་སུ་ར། ག་རུ་ཌ། ཀིནྣ་ར། མ་ཧོ་ར་ག མ་ནུ་ཥྱ(《 ཞ 》 ཥ )། ཨ་མ་ནུ་ཥྱ (《 ཞ 》 ཥ )། ན་མ་སྶརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུདྒ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱ་ཧཱ། ཞེས་བརྗོད་ཅིང༌། སེ་གོལ་བརྡབ་པ་གསུམ་མམ་བདུན་གྱིས་ཕུལ་ནས། མཆོད་པ་ལྔས་མཆོད་དེ། འདོད་པའི་དོན་གསོལ་བ་གདབ་བོ། །གཏོར་མ་འོག་མ་གཉིས་རྒྱས་པར་གཞན་དུ་ཤེས་པར་བྱའོ། །དེ་ནས། ཨོཾ་བཛྲ་མུཿས་ཡེ་ཤེས་པ་དང༌། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་གཙྪས་ཕྱོགས་སྐྱོང་རྣམས་དང༌། ཨོཾ་སརྦ་བྷྲཱུ་ཏ་གཙྪས་འབྱུང་པོའི་ཚོགས་གཤེགས་སུ་གསོལ་ལ་གཏོར་མ་རྣམས་གཏོང་ངོ༌། །གཏོར་མའོ། །བཞི་པ་སྦྱིན་སྲེག་ནི། གསང་སྔགས་མ་བཟླས་མི་འགྲུབ་ཅིང༌། །སྦྱིན་སྲེག་མ་བྱས་འབྲས་མི་འབྱིན། །བཟླས་བརྗོད་འབུམ་ཕྲག་གཅིག་ལ་ནི། །སྦྱིན་སྲེག་ཁྲི་ཕྲག་བྱ་བར་བཤད། །ཅེས་འབྱུང་བས་སྔགས་ཀྱི་ནུས་པ་དབྱུང་བ་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པའི་ཕྱིར། བསྙེན་པ་ཇི་ཙམ་སོང་བའི་བཅུ་ཆ་སྦྱིན་སྲེག་བྱ་སྟེ། ཆོ་ག་ནི་གཞན་དང་མཚུངས་པ་ཉིད་དོ། །དེ་ལྟ་ནའང་ཁྱད་པར་ཅུང་ཟད་ཡོད་པ་ནི་འཆད་པ་པོའི་ངག་ལས་ཤེས་པར་བྱའོ། །ལས་སོ་སོ་དང་འབྲེལ་པའི་སྦྱིན་སྲེག་ལ། ནང་གསེས་ཀྱིས་ཕྱེ་བའི་ལས་ཚོགས་མང་དུ་ཡོད་ཀྱང་རྩ་བའི་ལས་བཞིར་འདུ་བས་(《

ཞ 》+ དེ་བརྗོད་ན་ )ཐབ་ཁུང་ཞི་བ་ལ་ཟླུམ་པོ་དཀར་པོ། རྒྱས་པ་ལ་གྲུ་བཞི་སེར་པོ། དབང་ལ་ཟླ་གམ་དམར་པོ། དྲག་པོ་ལ་གྲུ་གསུམ་ནག་པོ། ཁྲུ་གང་ལ་སོགས་པ་ཇི་ཙམ་ཡོད་པའི་རྒྱའི་ཕྱེད་ཟབས་སུ་བྲུ་ཞིང༌། སོར་བཞི་པ་ལ་སོགས་པའི་ཁ་ཁྱེར་བསྐྱེད་ནས། དེ་ཉིད་ཀྱི་ཚད་ཀྱི་མུ་རན་བརྩིགས་པ་ལ་ཞི་བ་ལ་རྡོ་རྗེ། རྒྱས་པ་ལ་རིན་པོ་ཆེ། དབང་ལ་པདྨ། དྲག་པོ་ལ་རྡོ་རྗེ་གདེངས་པའི་མཚན་མ་དགོད་ཅིང༌། དབུས་སུ་པདྨ་འདབ་མ་བརྒྱད་པའི་ལྟེ་བ་ལ་སྣ་ཚོགས་རྡོ་རྗེ་བྲི་བར་བྱའོ། །བུད་ཤིང་ནི་ཞི་བ་ལ་འོ་མ་ཅན། རྒྱས་པ་ལ་འབྲས་བུ་ཅན། དབང་ལ་མེ་ཏོག་དམར་པོ་ཅན། དྲག་པོ་ལ་ཚེར་མ་ཅན། ཇི་ལྟར་རིགས་པ་བརྩིགས་ལ། རྒྱུ་དེ་དག་ལས་བྱས་པའི་ཡམ་ཤིང་དང་ ༑ ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། གཏོར་མ་གཉིས་བཅས་ལ། ཞི་བ་ལ་ཏིལ། ཚེ་རྒྱས་པ་ལ་དཱུར་བའི་མྱུ་གུ། ལོངས་སྤྱོད་རྒྱས་པ་ལ་ཞོ་ལས་བྱས་པའི་ཟས་མཆོག ཁྱིམ་གྱི་འབྱོར་པ་རྒྱས་པ་ལ་འབྲུ་སྣ་ཚོགས། ཤེས་རབ་རྒྱས་པ་ལ་དྲི་བཟང་པོ་དང༌། སྦྲང་རྩི་སྦྱར་བའི་རི་ལུ། དྲག་པོ་ལ་ཡུངས་དཀར་དང༌། དུག་སྣ་ཚོགས་དང༌། ཐུན་མོང་དུ་མར་གྱི་བསྲེག་རྫས་རྣམས་བསགས་ལ། འཇམ་པོ་གསུམ་ལ་བསྲེག་རྫས་གཡས། མཆོད་རྫས་གཡོན་དུ་བཤམས་ཤིང་དྲག་པོ་ལ་དེ་ལས་བཟློག་པར་བཤམ་མོ། །དེ་ནས་ཞི་བ་ལ་ཤར། རྒྱས་པ་ལ་བྱང༌། དབང་ལ་ནུབ ༑ དྲག་པོ་ལ་ལྷོར་ཕྱོགས་ནས་བདག་གི་རྣལ་འབྱོར་སྔོན་དུ་འགྲོ་བས་བཟླས་པ་ཅི་རིགས་པ་བྱས་ལ། ལས་དང་རྗེས་སུ་མཐུན་པའི་མེའམ་ཁ་ན་མ་ཐོ་བ་མེད་པའི་མེ་སྦར་ནས། ཧཱུྃ་ལས་རྒྱ་དང་ཚད་མ་ཉམས་པའི་ཐབ་བུད་ཤིང་གི་རྩིག་པ་དྭངས་ཤིང་ཐོགས་པ་མེད་པ་དང་ལྡན་པར་བསྐྱེད་ལ། ཧཱུྃ་གི་སྔགས་ཀྱི་བྱིན་གྱིས་བརླབ་བོ ༑ ༑ དེ་ནས་ཐབ་ཀྱི་དབུས་སུ་པདྨའི་གདན་ལ་རྃ་ལས་བྱུང་བའི་མེ་ལྷ་ལས་དང་རྗེས་སུ་མཐུན་པའི་མདོག་ཅན་ར་སྐྱེས་ལ་ཞོན་པ། ཞལ་གཅིག་ཕྱག་བཞི་པ། གཡས་པ་གཉིས་ཀྱིས་མཆོག་སྦྱིན་དང་བགྲང་ཕྲེང༌།

གཡོན་པ་གཉིས་ཀྱིས་དབྱུ་གུ་ (《 ཞ 》+ རྩེ་ )གསུམ་པ་དང་རིལ་བ་སྤྱི་བླུགས་འཛིན་པ། དྲང་སྲོང་གི་ཆ་ལུགས་འཛིན་པ ༑ བསྐྱེད་པའི་གནས་གསུམ་དུ། ཨོཾ་ཨཱཿཧཱུྃ་གི་བྱིན་གྱིས་བརླབས་ལ། ཨོཾ་ཨགྣ་ཡེ་ས་པ་རི་ཝཱ་ར་ཨེ་ཧྱེ་ཧི། ཞེས་བརྗོད་ཅིང༌། སྙིང་ག་ནས་འཕྲོས་པའི་འོད་ཀྱིས་ཤར་ལྷོ་ནས་མེ་ལྷ་འཁོར་དང་བཅས་པ་སྤྱན་དྲངས་ལ། ཛཿཧཱུྃ་བྃ་ཧོཿས་དམ་ཚིག་པ་ལ་བསྟིམ་ནས། ཨོཾ་ཨགྣ་ཡེ་ཞེས་སྔོན་དུ་འགྲོ་བའི་ཨརྒྷཾ་ལ་སོགས་པས་མཆོད་ནས། འཇིག་རྟེན་དབང་ཕྱུག་ཚངས་དབང་མཆོག་གི་སྲས། །མེ་ལྷའི་རྒྱལ་པོས་མཆོག་ཏུ་དབང་བསྐུར་ཞིང༌། །ཤེས་རབ་མེ་ཡི་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་རྣམ་པར་འདུད། །ཅེས་པས་བསྟོད་ལ། ཡམ་ཤིང་དང༌། མར་དང༌། ལས་དང་རྗེས་སུ་འབྲེལ་བའི་བསྲེག་རྫས་རྣམས། ཨོཾ་ཨགྣ་ཡེ་སྭཱ་ཧཱ། ཞེས་པས་ཕུལ་ནས། ཤིན་ཏུ་མཉེས་པར་གྱུར་པར་བསམས་ནས། སླར་ཡང་མཆོད་ཅིང་བསྟོད་ལ། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་དབུས་སུ་རྡོ་རྗེ་རྣམ་པར་འཇོམས་པ་བདག་བསྐྱེད་བཞིན་རྫོགས་པར་བསྐྱེད་པའི་མཐར། རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དམིགས་ལ། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཎ། ས་པ་རི་ཝཱ་ར་ཞེས་སྔོན་དུ་འགྲོ་བས་ཨརྒྷཾ་པྲ་ཏཱིཙྪ་(《 ཞ 》+ ཡེ་ )སྭཱ་ཧཱ། ལ་སོགས་པ་རྣམས་ཀྱིས་མཆོད་ལ་ཅི་ཤེས་པ་རྣམས་ཀྱིས་བསྟོད་ནས། སྔར་སྨོས་པའི་བསྲེག་རྫས་ཐམས་ཅད་ཡང་སྙིང་འབའ་ཞིག་གིས་དབུལ་ལོ། །དེའང་ཞི་བ་ལ་སྡིག་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་རྒྱས་པ་ལ་ཚེ་དང་བསོད་ནམས་པུཥྟིཾ་ཀུ་རུ་ཨོཾ་དང༌། དབང་དུ་བྱ་བ་ལ་ཆེ་གེ་མོ་ཝ་ཤཾ་ཀུ་རུ་ཧོཿདང༌། དྲག་པོ་ལ་ཆེ་གེ་མོ་མཱ་ར་ཡ་ཕཊ། ཅེས་སྤེལ་ཚིག་རྣམས་བརྗོད་པར་བྱའོ། །འཇིག་རྟེན་པའི་མེ་ལྷའང་ཚུལ་འདི་བཞིན་དུ་སྦྱར་བར་བྱའོ། །དེ་ནས་འཇིག་རྟེན་དང་འཇིག་རྟེན་ལས་འདས་པའི་མེ་ལྷ་ལ་སླར་ཡང་མཆོད་ཅིང་བསྟོད་ནས་འདོད་པའི་དོན་གསོལ་བ་བཏབ་ལ།

ཡི་གེ་བརྒྱ་པས་ལྷག་ཆད་ཁ་བསྐངས་ནས། དགེ་བའི་རྩ་བ་བསྔོས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཨོཾ་བཛྲ་མུཿ ཞེས་པས་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། སླར་ཡང་འབར་བ་མེ་ལྷའི་རྣམ་པར་གྱུར་པ་ལ་སྔ་མ་བཞིན་མཆོད་ཅིང་བསྟོད་ནས། འདོད་པའི་དོན་གསོལ་བ་བཏབ་ལ་ནོངས་པར་སྤྱད་པ་བཟོད་པར་གསོལ་ནས། ཨོཾ་ཨགྣ་ཡེ་ས་པ་རི་ཝཱ་ར་གཙྪ། ཞེས་བརྗོད་ནས། ཡེ་ཤེས་པ་རང་གི་གནས་སུ་གཤེགས་སུ་གསོལ་ལ། དམ་ཚིག་པ་བདག་ལ་བསྡུས་ནས། རང་གི་གནས་གསུམ་ཡི་གེ་གསུམ་གྱིས་བསྲུངས་ལ། ཐལ་བ་མི་འགོམ་པའི་སར་རོལ་མོ་དང་བཅས་པས་རྒྱ་མཚོར་འབབ་པའི་ཆུ་བོར་དོར་ཏེ། ལས་ཀྱི་རྗེས་མི་མངོན་པར་བྱས་ལ་དགའ་སྟོན་ལ་ལོངས་སྤྱད་པར་བྱའོ། །སྦྱིན་སྲེག་གི་ཆོ་གའོ། །གཞུང་གི་འབྲུ་གཉེར་བར་འདོད་ན། གཞན་དུ་ཤེས་པར་བྱའོ། །བརྒྱུད་པའི་རིམ་པ་ནི། རྫོགས་སངས་རྒྱས་དང་ཕྱག་ན་རྡོ་རྗེ་དཔལ། །ཛེ་ཏཱ་རི་དང་རྡོ་རྗེ་གདན་པ་དང༌། །རྡོ་རྗེ་གདན་པ་གཉིས་པར་གྲགས་པ་དང༌། །རྗེ་བཙུན་བ་རི་ཆོས་རྗེ་ས་སྐྱ་པ། །དཔལ་ལྡན་རྩེ་མོའི་ཞབས་དང་རྒྱལ་མཚན་ཞབས། །ཆོས་ཀྱི་བཟང་པོའི་ཞབས་ཀྱི་ཞལ་སྔ་ནས། །བདག་གིས་གུས་པའི་ཡིད་ཀྱིས་ནོས་པའོ། །དེ་ལྟར་བརྒྱུད་པའི་རིམ་པ་ལས་འོངས་པའི། །སྒྲུབ་ཐབས་རིམ་པ་རབ་ཏུ་གསལ་བ་འདི། །རྒྱལ་མཚན་དཔལ་ལ་སོགས་པས་གསོལ་བཏབ་ནས། །སྔགས་འཆང་འཕགས་པ་ཞེས་བྱས་སྦྱར་བ་ཡིན། །དེ་ལས་བྱུང་བའི་དགེ་བ་རྡོ་རྗེ་ཡིས། །བདུད་ཀྱི་དཀྱིལ་འཁོར་མ་ལུས་རབ་བཅོམ་ནས། །བདག་དང་གཞན་གྱིས་རྡོ་རྗེ་རྣམ་འཇོམས་པའི། །གོ་འཕང་དམ་པ་ཉེ་བར་ཐོབ་པར་ཤོག ། བཅོམ་ལྡན་འདས་རྡོ་རྗེ་རྣམ་པར་འཇོམས་པའི་སྒྲུབ་ཐབས་ཀྱི་རིས(《 ཞ 》 རིམ་ )པ་རྗེ་བཙུན་ཆེན་པོའི་ཞལ་སྔ་ནས་མཛད་དུ་ཟིན་ཡང༌། ཤིན་ཏུ་གསལ་བར་ཕྱེ་བ་ལ་མོས་པ་རྣམས་ཀྱི་དོན་དུ་ཆུ་ཕོ་ཁྱིའི་ལོ་སྨལ་པོའི་ཟླ་བའི་ཡར་གྱི་ངོ་ལ་རྒྱལ་པོ་ཆེན་པོའི་ཕོ་བྲང་དུ་སྦྱར་བའོ།།

།།༄༅། །འཇམ་དཔལ་གྱི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །འཕགས་པ་འཇམ་དཔལ་བསྒོམ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་འཇམ་དཔལ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་གི་སྙིང་གི་ནང་དུ་པདྨ་དང་ཟླ་བའི་སྟེང་དུ་དྷཱིཿདམར་སེར་གཅིག་བསམ། དེ་ལས་འོད་ཟེར་འཕྲོས་པས་རང་གི་སྡིག་པ་དང་མི་ཤེས་པ་ཐམས་ཅད་དག བ་སྤུའི་བུ་ག་ཐམས་ཅད་ནས་འོད་འཕྲོས་པས་སེམས་ཅན་ཐམས་ཅད་ལ་ཕོག་པས་སེམས་ཅན་∶གྱི་(《 ཞ 》 ཐམས་ཅད་ཀྱིས་ )སྡིག་པ་དང་མ་རིག་པ་(《 ཞ 》+ ཐམས་ཅད་ ) བསལ ༑ འོད་ཚུར་འདུས་ནས་རང་ལ་ཐིམ་པས། རང་གི་ལུས་འཇམ་དཔལ་དུ་གྱུར་པར་བསམ། དེའང་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་སྐྱིལ་མོ་ཀྲུང་གིས་བཞུགས་པ། ཞལ་གཅིག་པ་ཕྱག་གཉིས་པ། ཕྱག་གཡས་པ་ན་ཤེས་རབ་ཀྱི་རལ་གྲི་∶ནམ་མཁའ་ལ་འཕྱར་བ(《 ཞ 》 འཛིན་པ ) ། གཡོན་པ་ན་མེ་ཏོག་ཨུཏྤ་ལའི་སྟེང་ན་ཤེས་རབ་ཀྱི་ཕ་རོལ་དུ་ཕྱིན་པའི་པུ་སྟི་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། སྐུ་མདོག་གསེར་བཙོ་མ་ལྟ་བུ། གཞོན་ནུ་ལོ་བཅུ་དྲུག་ལོན་པ་ལྟ་བུའི་ཆ་བྱད་ཅན་མི་བསྐྱོད་པས་དབུར་བརྒྱན་པར་བསྒོམ། དེའི་དཔྲལ་བ་ཨོཾ་དཀར་པོ་ཞུ་བ་ལས་འཇམ་དཔལ་དཀར་པོ། མགྲིན་པར་ཨཱཿལས་འཇམ་དཔལ་དམར་པོ། སྙིང་གར་ཧཱུྃ་ལས་འཇམ་དཔལ་སྔོན་པོ། ཕྱག་མཚན་དང་རྣམ་པ་རང་འདྲ་བར་བསྒོམ། སྙིང་གའི་འཇམ་དཔལ་གྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་དྷཱིཿདམར་སེར་ཞིག་བསྒོམ། དེ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཡེ་ཤེས་རང་ཉིད་ལ་ཞུགས་པར་བསམས་ལ་དྷཱིཿའི་མཐའ་མར་སྔགས་ཀྱིས་བསྐོར་བར་དམིགས་ཤིང༌། ཨོཾ་ཨ་ར་པ་ཙ་ན་དྷཱྀཿ ཞེས་པ་ཅི་ནུས་པ་བཟླ། དེའི་རྗེས་སུ། ན་མོ་མཉྫུ་ཤྲཱི་ཀུ་མཱ་ར་བྷཱུ་ཏཱ་ཡ།

བོ་དྷི་ས་ཏྭཱ་ཡ། མ་ཧཱ་ས་ཏྭཱ་ཡ། མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ། ཨོཾ་ཨ་ར་ཛེ་བི་ར་ཛེ། ཤུདྡྷེ་བི་ཤུདྡྷེ། ཤོ་དྷ་ནེ་བི་ཤོ་དྷ་ནེ། ཤོ་དྷ་ཡ་བི་ཤོ་དྷ་ཡ།∶བི་མ་ལེ།( སྡེ་མཆན ། གཟུངས་རྣམས། ཨ་མ་ལེ། བི་མ་ལེ། ནིརྨ་ལེ། ཞེས་འབྱུང་ཡང་ཕྱི་མོ་རྣམས་ན་མི་འདུག་པས་དཔྱད། ) ཛ་ཡ་ཝ་རེ། རུ་རུ་ཙ་ལེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། གཟུངས་ཀྱང་ཅི་རིགས་པ་བཟླ། མཐར་དགེ་བའི་རྩ་བ་སེམས་ ཅན་ཐམས་ཅད་ཀྱི་དོན་དུ་སངས་རྒྱས་སུ་བསྔོ། འཇམ་དཔལ་གྱི་སྒོམ་ཐབས་མེ་ཕོ་ འབྲུག་གི་ལོ་སྟོན་ཟླ་ར་བ་ལ་རྒྱལ་བུ་མུ་གས་བསྐུལ་ནས་འཕགས་པས་བཤད་ཅིང་བྲིས་ནས་ཕུལ་ལོ།། །།༄༅། །འཇམ་དཔལ་དཔའ་བོ་གྲུབ་པའི་སྒྲུབ་ཐབས་བཞུགས། ། ༄༅། །འཇམ་པའི་དཔའ་བོ་གྲུབ་པའི་སྒྲུབ་ཐབས་ཞེས་བྱ་བ། འཇམ་པའི་རྡོ་རྗེ་ལ་ཕྱག་འཚལ་ལོ། །གང་གི་ཡེ་ཤེས་ཀུན་ནས་རབ་གསལ་བ། །སྣ་ཚོགས་གདུལ་བྱའི་ཡིད་ལ་མཉམ་པར་འཇུག །རྨོངས་པའི་ཐིབས་པོ་ཀུན་ནས་སེལ་མཛད་པ ༑ ༑ འཇམ་པའི་རྡོ་རྗེའི་ཞབས་ལ་ཕྱག་འཚལ་ལོ། །བཅོམ་ལྡན་འཇམ་པའི་རྡོ་རྗེ་ཡིས ༑ ༑ དཔའ་བོ་གྲུབ་པར་གང་གསུངས་པའི། །གཙོ་བོའི་སྒྲུབ་ཐབས་རིམ་པ་འདི ༑ ༑ བདག་གིས་རིམ་པར་བཤད་པར་བྱ། །དེ་ལ་དཔའ་བོ་གྲུབ་པ་བསྒོམ་པར་འདོད་པའི་གང་ཟག་གིས། ཁྲུས་དང་གཙང་སྦྲ་ལ་སོགས་པ་སྔོན་དུ་འགྲོ་བས། དབེན་པའི་གནས་སུ་སྐྱིལ་མོ་ཀྲུང་གིས་འདུག་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་ཀྱི་དོན་དུ་བྱང་ཆུབ་བསྒྲུབ་པའི་འདུན་པ་དང་ལྡན་པས། སྙིང་གི་དབུས་སུ་པདྨ་དང་ཟླ་བའི་སྟེང་དུ་མུཾ་གྱི་ཡི་གེ་ལས་རྣམ་པ་སྣ་ཚོགས་པའི་འོད་ཟེར་བྱུང་བས། རང་གི་རྒྱུད་ཀྱི་སྒྲིབ་པ་སྦྱངས་ནས་སླར་ཡང་བ་སྤུའི་བུ་ག་ཐམས་ཅད་ནས་སྤྲོས་པས་ནམ་མཁའ་དང་མཉམ་པའི་སེམས་ཅན་∶ཐམས་ཅད་ཀྱི་(《 ཞ 》 གྱི་ )སྒྲིབ་པ་ཐམས་ཅད་སྦྱངས་ནས། དེ་ཉིད་ཀྱི་སྣང་བས ༑ མགོན་པོ་དཔའ་བོ་གྲུབ་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱིས་བསྐོར་བ་སྤྱན་དྲངས་ལ་ཕྱག་འཚལ་བ་དང༌།

མཆོད་པ་སྔོན་དུ་འགྲོ་བས། དཀོན་མཆོག་གསུམ་ལ་བདག་སྐྱབས་མཆི། །ཞེས་བྱ་བ་ཡན་ལག་བདུན་པ་ལན་གསུམ་བྱས་ལ། ཚད་མེད་པ་བཞི་བསྒོམས་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་ཕྱི་ནང་གི་ཆོས་ཐམས་ཅད་སྟོང་པར་བསྒོམ་མོ། ། སྟོང་པའི་དང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་དབུས་སུ་མུྃ་གྱི་མཐའ་མར། ཨོཾ་བཛྲ་ཏིཀྵྞ། དུཿཁ། ཙྪེ་ད། པྲ་ཛྙཱ། ཛྙཱ་ན་མུརྟ་ཡེ། ཛྙཱ་ན། ཀཱ་ཡ་ཝཱ་གཱི་ཤྭ་ར་ཨ་ར་པ་ཙ་ན་ཡ་ཏེ་ན་མཿ ཞེས་བྱ་བའི་སྔགས་ཀྱི་ཕྲེང་བས་བསྐོར་བའི་འོད་ཟེར་གྱི་སྣང་བ་ཕྱོགས་བཅུར་སྤྲོས་པས་སེམས་ཅན་གྱི་ཁམས་མ་ལུས་པའི་སྡིག་པ་ཐམས་ཅད་རྣམ་པར་སྦྱངས་ནས། བདེ་བའི་མཆོག་ལ་བཀོད་དེ། སླར་འདུས་ནས་ཡི་གེ་དེ་ཉིད་ལ་ཐིམ་པས། རང་ཉིད་བཅོམ་ལྡན་འདས་དཔའ་བོ་གྲུབ་པ། པདྨ་དང་ཟླ་བའི་སྟེང་ན་བཞུགས་པ། སྟོན་ཀའི་ཟླ་བ་ལྟར་(《 ཞ 》+ རབ་ཏུ༌། )དཀར་བ། ཞལ་གཅིག་ཕྱག་གཉིས་པ། གཡས་པས་མཆོག་སྦྱིན་དང༌། གཡོན་པས་ཨུཏྤལ་ཐུགས་ཀར་འཛིན་ཅིང་སྙན་གྱི་ཐད་སོར་རྒྱས་པ། རིན་པོ་ཆེའི་རྒྱན་སྣ་ཚོགས་ཀྱིས་རབ་ཏུ་བརྒྱན་ཞིང༌། དར་སྣ་ཚོགས་པའི་ན་བཟས་ཀླུབས་པ། རབ་ཏུ་ཞི་ཞིང་དར་ལ་བབ་པ ༑ འོད་ཟེར་དུ་མ་འཕྲོ་བ་དང་སྡུད་པའི་བདག་ཉིད་ཅན་དུ་བསམས་ལ། དཔྲལ་བ་དང་ ༑ མགྲིན་པ་དང༌། སྙིང་གར། ཨོཾ་དང༌། ཨཱཿདང༌། ཧཱུྃ་གི་ཡི་གེ་དཀར་པོ་དང༌། དམར་པོ་དང༌། སྔོན་པོ་རྣམས་རིམ་པ་བཞིན་དུ་བསམས་ལ། བདག་བསྐྱེད་དེ་ཉིད་བྱིན་གྱིས་བརླབས་པའི་ཕྱིར་ལྷའི་སྐུ་ལ་དམིགས་ལ། ཨོཾ་ཨཱདྱ་ནུཏྤནྣ་པྲ་ཀྲྀ་ཏི། པྲ་བྷ་ཝ ༑ སྭ་ར་སུ་བི་ཤུདྡྷ། དྷརྨ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་དོ། །དེ་ནས་དེའི་སྙིང་གའི་ས་བོན་གྱི་ཡི་གེ་ལས་འོད་ཟེར་ལྕགས་ཀྱུའི་རྣམ་པ་ཅན་དཔག་ཏུ་མེད་པ་སྤྲོས་པས། འཇམ་པའི་རྡོ་རྗེ་ལ་སངས་རྒྱས་དང་བྱང་ཆུབ་སེམས་དཔའ་ནམ་མཁའི་གཏོས་ཁྱབ་པས་ཡོངས་སུ་བསྐོར་བ་སྤྱན་དྲངས་ལ། མཆོད་པ་ལྔས་མངོན་པར་མཆོད་དེ།

ཨོཾ་སརྦ་ཏ་ཐཱ་ག་ཏ་བཛྲ་ས་མཱ་ཛཿ ཛཿཧཱུྃ་བྃ་ཧོཿ ཞེས་བྱ་བའི་སྔགས་ཀྱི་རང་དང་གཉིས་སུ་མེད་པར་བསྟིམ་པར་བྱས་ལ། ཡང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་བརྟན་པར་བྱའོ། །ཡང་དབང་བསྐུར་བའི་སླད་དུ། དེ་བཞིན་གཤེགས་པ་རིགས་ལྔ་རིག་མ་དང་སེམས་དཔའ་དང༌། ཁྲོ་བོའི་ཚོགས་ཀྱིས་ཡོངས་སུ་བསྐོར་བ་སྤྱན་དྲངས་ལ། ཡིད་ཀྱིས་སྤྲུལ་པའི་མཆོད་པས་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་ཁྲོ་བོ་རྣམས་ཀྱིས་བགེགས་བསྐྲད། རིག་མ་དང་བྱང་ཆུབ་སེམས་དཔས་བཀྲ་ཤིས་བརྗོད། དེ་བཞིན་གཤེགས་པ་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང༌། ཡེ་ཤེས་ཀྱི་བདུད་རྩིས་ཡོངས་སུ་གང་བའི་བུམ་པའི་ཆུས་ཚངས་པའི་བུ་ག་ནས་དབང་བསྐུར་བས་ཕྱི་དང་ནང་གི་དྲི་མ་ཐམས་ཅད་དག་པར་སྦྱངས། རང་གི་ལུས་ཡེ་ཤེས་ཀྱི་ཆུས་ཡོངས་སུ་གང༌། རིགས་ཀྱི་བདག་པོ། དབང་བསྐུར་གྱི་ལྷ་རྣམས་གཅིག་ཏུ་གྱུར་ཏེ། རྣམ་པར་སྣང་མཛད་ཀྱི་རྣམ་པ་ཅན་གྱིས་དབུར་བརྒྱན་པར་བསམ་མོ། །ལྷའི་སྐུ་དེ་ཉིད་ཀྱང་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུར་དམིགས་ལ། རྣལ་འབྱོར་པའི་བློ་མཉམ་པར་བཞག་པར་བྱའོ། །དེ་ནས་མཉམ་པར་བཞག་པ་ལས་ལངས་ཏེ། བཟླས་པ་བྱེད་པར་འདོད་པས་རང་གི་སྙིང་གི་ནང་དུ་པདྨ་དང་ཟླ་བའི་སྟེང་དུ་མུྃ་གྱི་མཐའ་མར་བསྐྱེད་པའི་སྔགས་ཀྱི་ཕྲེང་བས་བསྐོར་བ་ལ་དམིགས་པ་གཏད་དེ་བཟླས་པར་བྱའོ། །བསྙེན་པའི་གྲངས་ནི་འབུམ་ཕྲག་བཅུ་གསུམ་མོ། །ཨོཾ་ཧེ་ཧེ་∶ཏིཥྛ(《 ཞ 》 ཏིཥྛ ) ། བནྡྷ་བནྡྷ་དྷ་ར་ཡ་དྷ་ར་ཡ་ནི་རུནྡྷ་ནི་རུནྡྷ་ཨུརྞ་མ་ཎི་ཡེ་སྭཱ་ཧཱ། ཞེས་བྱ་བ་འདི་མཛོད་སྤུ་ནོར་བུ་ཞེས་བྱ་བའི་གསང་སྔགས་ཏེ། ལྷའི་རྣལ་འབྱོར་འདི་ཉིད་ལ་གནས་ནས། ལས་ཐམས་ཅད་རྒྱུད་ལས་འབྱུང་བ་ལྟར་བསྒྲུབ་པར་བྱ་སྟེ། ཐམས་ཅད་དུ་ཐོགས་པ་མེད་པར་ཤེས་པར་བྱའོ།

།གསུང་རབ་རྒྱ་མཚོའི་གླིང་ལས་ལེགས་འོངས་ཤིང༌། །ཡང་དག་བླ་མ་ཀླུ་དབང་གིས་བསྟེན་པའི། །མན་ངག་རིན་ཆེན་ཕྲེང་བ་ཁོ་བོས་སྤེལ། །ཡེ་ཤེས་ལྷ་ཡི་རྒྱན་གྱིས་མཛེས་པར་ཤོག །དཔའ་བོ་གཅིག་ཏུ་གྲུབ་པའི་སྒྲུབ་ཐབས། བླ་མ་དམ་པའི་ཞལ་ལས་འབྱུང་བ་བཞིན། དགེ་ཚུལ་བློ་གྲོས་རྒྱལ་མཚན་དཔལ་བཟང་པོས་ཤིང་ཕོ་སྟག་གི་ལོ་བྱ་སྤོའི་ཟླ་བ་ལ་མདོ་ཁམས་སྒང་དུ་སྦྱར་བའོ།། །།༄༅། །ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་ཚུལ་བཞུགས། ། ༄༅། །ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། སྟན་བདེ་བ་ལ་སྐྱིལ་མོ་ཀྲུང་གིས་བསྡད་ལ། བླ་མ་ལ་སྐྱབས་སུ་མཆི། སངས་རྒྱས་ལ་སྐྱབས་སུ་མཆི། ཆོས་ལ་སྐྱབས་སུ་མཆི། དགེ་འདུན་ལ་སྐྱབས་སུ་མཆི། ཞེས་སྐྱབས་སུ་འགྲོ་བ་ལན་གསུམ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ཏིང་ངེ་འཛིན་ཟབ་མོ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ ༑ དེ་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱའ་སྶཱ་བྷཱ་ཝ་ཤུདྡྷ྄ོ྅ཧཾ། ཞེས་བརྗོད་པས་རང་གི་ལུས་མི་དམིགས་པ་སྟོང་པ་ཉིད་དུ་སངས་ཀྱིས་བསྒོམ། དེ་ནས་རང་ཉིད་སྐད་ཅིག་གིས་རིན་པོ་ཆེའི་ཁྲི་པདྨ་དང་ཟླ་བའི་གདན་གྱི་སྟེང་དུ། ཐུགས་རྗེ་ཆེན་པོ་སྐུ་མདོག་དཀར་པོ། ཞལ་གཅིག་ཕྱག་བཞི་པ་ཕྱག་དང་པོ་གཉིས་ཐུགས་ཀར་ཐལ་མོ་སྦྱར་ནས། སངས་རྒྱས་ཐམས་ཅད་ལ་སེམས་ཅན་གྱི་དོན་མཛད་པར་བསྐུལ་བ། གཡས་ཀྱི་འོག་མས་ཕྲེང་བ་དཀར་པོ་དང༌། གཡོན་གྱི་འོག་མས་རིན་པོ་ཆེ་དང་བཅས་པའི་པདྨ་འཛིན་པ། རིན་པོ་ཆེའི་དབུ་རྒྱན། རྣ་རྒྱན། མགུལ་རྒྱན། ལ་སོགས་པའི་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། དར་སྣ་ཚོགས་ཀྱི་ན་བཟའ་མནབས་པ། སྐུ་ལས་འོད་ཟེར་དཔག་ཏུ་མེད་པ་འཕྲོ་བས་སེམས་ཅན་གྱི་དོན་མཛད་པ། སྤྱི་བོ་ན་སངས་རྒྱས་ཐམས་ཅད་ཀྱི་ཡེ་ཤེས་གཅིག་ཏུ་བསྡུས་པའི་ངོ་བོ་འོད་དཔག་ཏུ་མེད་པས་དབུར་བརྒྱན་པ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུ་བསྒོམས་ལ་ཡིད་ཅུང་ཟད་གཟུང༌།

དེ་ནས་སྤྱི་བོའི་འོད་དཔག་ཏུ་མེད་པ་ལ་དམིགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཚེ་དཔག་ཏུ་མེད་པས་བདག་གི་སྡིག་པ་དང་སྒྲིབ་པ་ཐམས་ཅད་སྦྱང་ཞིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྒྱས་པ་དང༌། ཡང་དག་པའི་ཏིང་ངེ་འཛིན་དམ་པ་རྒྱུད་ལ་སྐྱེས་ནས་མྱུར་དུ་མངོན་པར་རྫོགས་པར་འཚང་རྒྱ་བར་བྱིན་གྱིས་བརླབ་ཏུ་གསོལ། ཞེས་སྙིང་ཐག་པ་ནས་ལན་གསུམ་གསོལ་བ་གདབ། དེ་ནས་བདེ་བ་དང་སྡུག་བསྔལ་དང་འཁོར་བ་དང་མྱ་ངན་ལས་འདས་པའི་རྩ་བ་ཐམས་ཅད་རང་གི་སེམས་ཡིན་ལ། སེམས་དེའང་བརྟགས་ན་ཁ་དོག་དང་དབྱིབས་སུ་མ་གྲུབ། གཅིག་དང་དུ་མ་ཡང་མ་ཡིན་པས་རང་གི་ངོ་བོས་སྟོང༌། ངོ་བོ་མེད་པའི་དབང་གིས་གདོད་མ་ནས་སྐྱེ་བ་མེད་པས་དང་པོ་རྒྱུས་སྟོང་

༑ སྐྱེ་བ་མེད་པའི་ཕྱིར་སྡོད་པ་མེད་པས། བར་དུ་གནས་པས་སྟོང༌། གནས་རྒྱུ་མེད་པའི་ཕྱིར་འཇིག་པ་མེད་པས་ཐ་མ་འགགས་པས་སྟོང་པས་གཞི་དང་རྩ་བ་མེད་ཅིང་སྤྲོས་པ་ཐམས་ཅད་དང་བྲལ་བ་ནམ་མཁའ་ལྟ་བུའོ་ཞེས་སྤྲོས་པ་བཅད་ལ། མཚན་མ་དང་རྣམ་པར་རྟོག་པ་གང་ཡང་མི་བསྒོམ་ཞིང་ཡིད་ལ་མི་བྱེད་པར་སྤྲོས་བྲལ་གྱི་ངང་ལ་ཡིད་ལྷོད་དེ་མཉམ་པར་བཞག ཕྱི་ནས་གོམས་པ་དང༌། སེམས་མི་འཕྲོ་ཞིང༌། ནང་དུ་གནས་པ་ཡུན་རིང་དུ་འབྱུང༌། དེ་ནས་རང་གི་སྙིང་གར་ཧྲཱིཿ བསྒོམས་པ་ལས་སྔགས་ཀྱི་ཕྲེང་བ་འོད་ཀྱི་ཚུལ་དུ་འཕྲོས་པས། སངས་རྒྱས་ཐམས་ཅད་ཀྱི་ཐུགས་རྗེ་བསྐུལ་ནས་བདག་ལ་བྱིན་གྱིས་རློབ་ཅིང་སེམས་ཅན་གྱི་དོན་མཛད་པར་བསྒོམས་ནས། ཨོཾ་མ་ཎི་པདྨེ་ཧཱུྃ། ཞེས་ཅི་ནུས་པ་བཟླ། བཟླས་པ་ཚར་བ་དང༌། དགེ་བའི་རྩ་བ་དེས་སངས་རྒྱས་ཐོབ་པར་གྱུར་ཅིག་ཅེས་བསྔོའོ། །སྤྱོད་ལམ་གྱི་ཚེ་རང་འདུག་པའི་གནས་བདེ་བ་ཅན་ཡིན་ལ། རང་ཉིད་བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་ཞབས་དྲུང་ན་ཇོ་བོ་ཐུགས་རྗེ་ཆེན་པོའི་ང་རྒྱལ་དང་ལྡན་པས་གནས་པ་ཡིན་སྙམ་པའི་བསམ་པ་དང་མི་འབྲལ་བར་བྱའོ། །དེ་ལྟར་རྟག་ཏུ་རྣལ་འབྱོར་དུ་བྱས་ན་ཚེ་འདིར་ཚེ་རིང་ཞིང་བར་དུ་གཅོད་པ་ཐམས་ཅད་ཞི་བ་དང་ ༑ སྐྱེ་བ་ཕྱི་མར་བདེ་བ་ཅན་གྱི་ཞིང་ཁམས་སུ་སྐྱེས་ནས་མྱུར་དུ་མངོན་པར་རྫོགས་པར་འཚང་རྒྱ་བར་འགྱུར་རོ། །ཇོ་བོ་ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་པའི་ཚུལ། རྗེ་ས་སྐྱ་པའི་མན་ངག་ཟབ་མོ་འདི་རང་གི་སློབ་མ་མོ་སྟོན་ཙ་གེ་ཇུ་འཕུར་ཞེས་བྱ་བས་གསོལ་བ་བཏབ་པའི་ངོར། འཕགས་པས་མེ་ཕོ་བྱི་བའི་ལོ་ཟླ་བ་བཞི་པའི་ཚེས་བརྒྱད་ལ་སྐྱ་རྐ་མདོར་ཡི་གེར་བཀོད་པའོ ༑༑ ༑༑ ༄༅། །ཐུགས་རྗེ་ཆེན་པོ་ཕྱག་བཞི་པའི་སྒྲུབ་ཐབས་བཞུགས། ། ༄༅། །བླ་མ་དང་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ ༑ ༑ བཅོམ་ལྡན་འདས་ཐུགས་རྗེ་ཆེན་པོ་བསྒོམ་པར་འདོད་པས།

སྟན་བདེ་བ་ལ་བསྡད ༑ བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ཐུགས་རྗེ་ཆེན་པོ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་གི་སྙིང་གི་ནང་དུ། ཟླ་བའི་དཀྱིལ་འཁོར་གྱི་སྟེང་དུ། ཧྲཱིཿདཀར་པོ་ལས་འོད་ཟེར་དཔག་ཏུ་མེད་པ་འཕྲོས་པས། སྤྱི་གཙུག་ནས་རྐང་པའི་མཐིལ་གྱི་བར་གྱི་ལུས་ཐམས་ཅད་ཡོངས་སུ་གང༌། སྡིག་པ་དང་ ༑ སྒྲིབ་པ་དང༌། ནད་དང༌། སྡུག་བསྔལ་ཐམས་ཅད་སྦྱངས། ཕར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཚུར་འདུས་ནས་རང་ལ་ཐིམ་པས། རང་ཉིད་ཐུགས་རྗེ་ཆེན་པོར་གྱུར་པ་ནི། པདྨ་དང་ཟླ་བའི་དཀྱིལ་འཁོར་གྱི་གདན་ལ ༑ རྡོ་རྗེ་སྐྱིལ་ཀྲུང་གིས་བཞུགས་པ། སྐུ་མདོག་དཀར་པོ་ཞལ་གཅིག་ཕྱག་བཞི་པ ༑ ཕྱག་དང་པོ་གཉིས་སངས་རྒྱས་ཐམས་ཅད་ལ་ཐལ་མོ་སྦྱར་ནས། སེམས་ཅན་གྱི་དོན་ལ་བསྐུལ་བ། གཡས་ཀྱི་གཉིས་པས་ཕྲེང་བ་དཀར་པོ་དང༌། གཡོན་གྱི་གཉིས་པས་རིན་པོ་ཆེ་དང་བཅས་པའི་པདྨ་དཀར་པོ་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། དར་སྣ་ཚོགས་པའི་ན་བཟས་ཀླུབས་པ། རབ་ཏུ་ཞི་ཞིང་གཟི་བརྗིད་མཐའ་ཡས་པ། སྤྱི་བོར་འོད་དཔག་ཏུ་མེད་པའི་དབུ་རྒྱན་ཅན། སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུར་བསྒོམས་པ་ལ་ཡིད་གཏད་དེ་མཉམ་པར་བཞག་གོ །དེ་ནས་སྔགས་ཟློ་བར་འདོད་ན། སྙིང་གི་ནང་དུ་ཟླ་བའི་དཀྱིལ་འཁོར་གྱི་སྟེང་དུ། ཡི་གེ་ཧྲཱིཿབསྒོམས་པའི་མཐའ་མར་སྔགས་ཀྱི་ཕྲེང་བས་བསྐོར་བའི་འོད་ཀྱིས། བདག་གི་སྡིག་པ་དང༌། སྒྲིབ་པ་དང༌། ནད་དང༌། སྡུག་བསྔལ་ཐམས་ཅད་སྦྱངས། ཕྱིར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས ༑ ཚུར་འདུས་པས་སངས་རྒྱས་ཐམས་ཅད་ཀྱི་ཐུགས་རྗེ་རང་ལ་འཇུག་པར་བསམ་ཞིང༌། ཧཱུྃ་མ་ཎི་པདྨེ་ཧཱུྃ། ཞེས་ཇི་སྲིད་མི་སྐྱོའི་བར་དུ་བཟླ་བར་བྱའོ། །ཕྲེང་བའི་མདོ་འཛིན་ནས། མདོ་འཛིན་ལ་མ་སླེབས་ཀྱི་བར་དུ་ཚིག་གཞན་གྱིས་བར་མ་ཆོད་པར་བཟླ།

གྲངས་ཀྱི་བསྙེན་པའི་ཚད་ནི་འབུམ་ཕྲག་དྲུག་ཅུ་སྟེ། དེས་ལས་ཀྱི་ཚོགས་ཇི་སྐད་བཤད་པ་རྣམས་འགྲུབ་ལ། བྱང་ཆུབ་བསྒྲུབ་པ་ལ་ནི་ཚད་མེད་དོ། ། དེ་ནས་བཟླས་པ་ཚར་བ་དང༌། དགེ་བའི་རྩ་བ་སངས་རྒྱས་སུ་བསྔོས་ནས། སྤྱོད་ལམ་ཐམས་ཅད་ལྷའི་ང་རྒྱལ་གྱིས་བྱའོ། །རང་དང་གཞན་གྱི་ནད་ཀྱི་ཟུག་རྔུ་སེལ་བར་འདོད་པས། གང་ན་བའི་སར། ཟླ་བ་ལ་གནས་པའི་ཧྲཱིཿའི་ཡི་གེ་ལས། བདུད་རྩིའི་རྒྱུན་བབ་པས། ཟུག་རྔུ་ཐམས་ཅད་བསལ་ཞིང༌། བདེ་བས་གང་བའི་ཏིང་ངེ་འཛིན་དང་ལྡན་པས། ཡི་གེ་དྲུག་པའི་སྔགས་ཀྱིས་མངོན་པར་བསྔགས་པར་བྱའོ། ། སྔགས་ཀྱི་ཆུས་བདག་དང་གཞན་ལ་ཕན་གདགས་པར་འདོད་ན། ཆུ་གཙང་མའི་ནང་དུ། པདྨ་འདབ་མ་དྲུག་པའི་ལྟེ་བར་ཧྲཱིཿ འདབ་མ་རྣམས་ལ་རིམ་པ་བཞིན་ཡི་གེ་དྲུག་པ་བཀོད་ནས། དེ་རྣམས་ལས་བདུད་རྩིའི་རྒྱུན་བབས་པས། སྣོད་ཡོངས་སུ་གང་བར་བསམ་ཞིང༌། ཡི་གེ་དྲུག་པས་མངོན་པར་བསྔགས་པའི་ཆུ་འཐུངས་པ་དང་ ༑ བཀྲུས་པས་ནད་དང༌། ཟུག་རྔུ་སེལ་བར་བྱ་བའོ། །ཉལ་བའི་ཚེ་སྟོང་པ་ཉིད་ཀྱི་ངང་ལ་ཉལ་ཞིང༌། ལྡང་བའི་ཚེ་ལྷའི་ང་རྒྱལ་གྱིས་ལྡང་བར་བྱའོ། །འདིའི་རྣལ་འབྱོར་གྱིས་རྟག་ཏུ་གནས་ན། གནས་སྐབས་སུ་ནད་དང་སྡུག་བསྔལ་ཞི་ཞིང༌། སྡིག་པ་དང་སྒྲིབ་པ་སྦྱངས་ནས་མཐར་བྱང་ཆུབ་འགྲུབ་པ་ཉིད་དོ། །བཅོམ་ལྡན་འདས་ཐུགས་རྗེ་ཆེན་པོའི་སྒྲུབ་པའི་ཐབས། ཆོས་རྗེ་ས་སྐྱ་པའི་གསུང་བཞིན། འཕགས་པས་རྒྱའི་ཡུལ་དུ་ཡི་གེར་བཀོད་པའོ།། །།༄༅། །ཐུགས་རྗེ་ཆེན་པོའི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །ཐུགས་རྗེ་ཆེན་པོ་བསྒོམ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་དོན་དུ་ཐུགས་རྗེ་ཆེན་པོ་བསྒོམ་སྙམ་པའི་བྱང་ཆུབ་ཀྱི་སེམས་བསྒོམ ༑ དེ་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ།

ཞེས་བརྗོད་པས། བདག་དང་སྣང་བ་ཐམས་ཅད་མི་དམིགས་པ་སྟོང་པ་ཉིད་དུ་བསམ། སྟོང་པའི་ངང་ལས་རང་འདུག་པའི་གནས་འདི་སངས་རྒྱས་ཀྱི་ཞིང་དག་པ་བདེ་བ་ཅན་དུ་བསམ། དེའི་དབུས་སུ་རྃ་ལས་རིན་པོ་ཆེའི་ཁྲི་དང༌། པྃ་ལས་པདྨ་མ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་ཤེས་པ་ཧྲཱིཿདཀར་པོར་བསམ། དེ་ལས་འོད་ཟེར་ཕར་འཕྲོས་པས། སེམས་ཅན་གྱི་དོན་བྱས། ཚུར་འདུས་པ་ལས་རང་གི་ལུས་ཐུགས་རྗེ་ཆེན་པོར་གྱུར་པར་བསམ། དེ་ཡང་སྐུ་མདོག་དཀར་པོ། ཞལ་གཅིག་ཕྱག་བཞི་པ། ཞབས་གཉིས་རྡོ་རྗེའི་སྐྱིལ་ཀྲུང་དུ་བཞུགས་པ། ཕྱག་དང་པོ་གཉིས་ཀྱིས་ཐུགས་ཀར་ཐལ་མོ་སྦྱར་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ། སེམས་ཅན་གྱི་དོན་མཛད་པར་གསོལ་བ་འདེབས་པ། གཡས་ཀྱི་གཉིས་པ་ན་ཕྲེང་བ་འཛིན་པ། གཡོན་གྱི་གཉིས་པ་ན་མེ་ཏོག་པདྨ་དཀར་པོའི་སྟེང་ན་རིན་པོ་ཆེ་བཞག་པ་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་པའི་ན་བཟའ་ཅན། སྤྱི་བོར་འོད་དཔག་མེད་པས་དབུར་བརྒྱན་པར་བསམ། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་(《 ཞ 》+ ཡི་གེ་ )ཧྲཱིཿདཀར་པོ་(《 ཞ 》+ གཅིག་ )བསམ། ཧྲཱིཿའི་མཐའ་མར་སྔགས་ཀྱི་ཕྲེང་བས་བསྐོར་བར་དམིགས་ནས། དེ་ལས་འོད་ཟེར་དཔག་ཏུ་མེད་པ་འཕྲོས་པས། སངས་རྒྱས་ཐམས་ཅད་ཀྱི་བྱིན་རླབས་རང་ལ་འཇུག་པ་དང༌། སེམས་ཅན་ཐམས་ཅད་ཀྱི་ནད་དང་སྡིག་པ་ཐམས་ཅད་དག་པར་བསམ་ཞིང༌། ཨོཾ་མ་ཎི་པདྨེ་ཧཱུྃ། ཞེས་པའི་སྔགས་ཅི་ནུས་པ་བཟླ། མཐར་དགེ་བའི་རྩ་བ་སེམས་ཅན་ཐམས་ཅད་ཀྱི་དོན་དུ་སངས་རྒྱས་སུ་བསྔོ། ནུབ་མོ་ཉལ་བའི་ཚེ། ཆོས་ཐམས་ཅད་སྟོང་པ་ཉིད་ཀྱི་ངང་ལ་ཉལ། ལྡང་བའི་ཚེ་སྐད་ཅིག་གིས་ཇོ་བོ་ཐུགས་རྗེ་ཆེན་པོའི་ང་རྒྱལ་གྱིས་ལྡང༌། སྤྱོད་ལམ་ཐམས་ཅད་ཐུགས་རྗེ་ཆེན་པོའི་ང་རྒྱལ་གྱིས་བྱ། གློ་བུར་གྱི་ནད་བྱུང་ན་གང་ན་བའི་སར་ཧྲཱིཿདཀར་པོ་བསམས་པ་ལས་བདུད་རྩི་དཀར་ནར་བ་བྱུང་བས་ནད་དང་སྡུག་བསྔལ་ཐམས་ཅད་བསལ་ནས།

བདེ་བས་གང་བར་བསམ་ཞིང་ཡིད་གཞག སེམས་ཟིན་ན་ནད་ལས་གྲོལ་བར་འགྱུར་རོ། །རང་གཞན་གྱི་དོན་དུ་སྔགས་ཆུ་བྱེད་ན། རིན་པོ་ཆེའི་སྣོད་གཙང་མ་ཆུ་གཙང་གིས་བཀང་བའི་ནང་དུ། པདྨ་འདབ་མ་དྲུག་པའི་ལྟེ་བར་ཧྲཱིཿམདུན་ནས་འདབ་མ་རྣམས་ལ་རིམ་པ་བཞིན། ཨོཾ་མ་ཎི་པདྨེ་ཧཱུྃ། ཞེས་པ་བཀོད་པ་བསྒོམས་ནས། ཡི་གེ་རྣམས་ལས་བདུད་རྩིའི་རྒྱུན་འཛག་པར་བསམ་ཞིང༌། ཡི་གེ་རེ་རེ་ལ་དམིགས་ཤིང༌། སྔགས་བརྒྱ་རྩ་རེ་རེ་བརྗོད་ལ་མཆིལ་མ་གདབ་བོ། །དེ་འཐུང་བ་དང༌། བཀྲུས་པ་དང༌། བྱུགས་པ་ལ་སོགས་པས། རང་གཞན་གྱི་དོན་བྱའོ ༑ ༑ ལས་ཀྱི་ཚོགས་གཞན་ནི་གཞན་དུ་ཤེས་པར་བྱའོ། །རྟག་ཏུ་བསྒོམ་པར་བྱས་ན། ཚེ་འདི་ལ་ནད་དང༌། སྡུག་བསྔལ་མི་འབྱུང་ཞིང༌། མཐར་ཐུག་འཚང་རྒྱ་བར་འགྱུར་རོ། །ཐུགས་རྗེ་ཆེན་པོ་བསྒོམ་པའི་ཐབས་ས་ཕོ་སྟག་གི་ལོ་ལ་རྡོ་རྗེ་ཁྱེའུ་འདྲེན་གྱིས་བསྐུལ་བའི་དོན་དུ་འཕགས་པས་བཤད་ཅིང་བྲིས་ནས་ཕུལ་བའོ།། །།༄༅། །སེང་གེ་སྒྲའི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་(《 ཞ 》+ གུས་པར་ )ཕྱག་འཚལ་ལོ། །འཇིག་རྟེན་དབང་ཕྱུག་སེང་གེ་སྒྲ་བསྒོམ་པར་འདོད་པས། གནས་དབེན་པར་ཁྲུས་དང་གཙང་སྦྲ་བྱས་ལ་སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་ལན་གསུམ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ ༑ དེའི་དོན་དུ་འཇིག་རྟེན་དབང་ཕྱུག་སེང་གེ་སྒྲ་བསྒོམ་སྙམ་དུ་∶བྱང་ཆུབ་ཀྱི་སེམས་བསྒོམ(《 ཞ 》 སེམས་བསྐྱེད )། དེ་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱའ་སྶ་བྷཱ་ཝ་ཤུདྡྷོ྅་ཧཾ ༑ ཞེས་བརྗོད་པས། བདག་དང་སྣང་བ་ཐམས་ཅད་སྟོང་པར་བསྒོམ། སྟོང་པའི་ངང་ལས་ཨྃ་ལས་རིན་པོ་ཆེའི་ཁྲིའི་སྟེང་དུ་པྃ་ལས་པདྨ་དང་ཨ་ལས་ཟླ་བའི་གདན་གྱི་སྟེང་དུ། ཡི་གེ་ཨཱཿ དཀར་པོ་ཚེག་དྲག་དང་བཅས་པ་ཡོངས་སུ་གྱུར་པ་ལས་སེང་གེ་དཀར་པོ་ཁ་གྱེན་དུ་ཕྱོགས་ཤིང༌། རལ་པ་དམར་པོ་(《 ཞ 》+ ཐུར་དུ་ )འཕྱང་བའི་སྟེང་དུ་རང་ཉིད་སེང་གེ་སྒྲ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་དྲང་སྲོང་གི་ཆ་ལུགས་ཅན།

ཕྱག་གཡས་པ་བརྐྱང་ཞིང་གཡོན་པ་གདན་ལ་བཙུགས་པས་དཀུ་བརྟེན་པ། རྒྱན་ཐམས་ཅད་སྤངས་ཞིང་མཆོད་ཕྱིར་ཐོགས་འཆང་བ། རི་དྭགས་ཁྲི་སྙན་ས་ལེའི་ལྤགས་པའི་སྟོད་གཡོགས་དང༌། དར་དམར་པོའི་སྨད་གཡོགས་ཅན ༑ སྐུ་མཛེས་ཤིང་ཅུང་ཟད་རིད་པ། གཡོན་ན་པདྨ་དཀར་པོའི་སྟེང་ན་རལ་གྲི་འབར་བ་སྙན་གྱི་ཐད་སོར་སླེབས་པ། ཡལ་ག་གྱེས་པའི་སྟེང་ན་ཀླུ་ཤིང་གི་མེ་ཏོག་གིས་གང་བའི་ཐོད་པ་དང༌། གཡས་ཀྱི་ཕྱོགས་སུ་ཏྲི་ཤཱུ་ལ་ལ་སྦྲུལ་དཀར་པོ་(《 ཞ 》+ གཡས་ཕྱོགས་སུ་ )འཁྲིལ་བ་ཡོད་པར་བསྒོམ། དེའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། སྙིང་གི་ནང་དུ་ཧྲཱིཿབསམ། དེ་ལས་འོད་འཕྲོས་པས་རང་བཞིན་གྱི་གནས་ནས། འཇིག་རྟེན་དབང་ཕྱུག་སེང་གེ་སྒྲ་སྤྱན་དྲངས་ལ། ཛཿཧཱུྃ་བྃ་ཧོཿས་རང་ལ་གཉིས་སུ་མེད་པར་བསྟིམ། ཡང་འོད་འཕྲོས་པས་སངས་རྒྱས་རིགས་ལྔ་སྤྱན་དྲངས ༑ ཨོཾ་ཨརྒྷཾ། པཱ་དྱཾ། བཛྲ་པུཥྤེ་ཨཱཿཧཱུྃ། བཛྲ་དྷཱུ་པེ་ཨཱཿཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། བཛྲ་གནྡྷེ་ཨཱཿཧཱུྃ། བཛྲ་ནཻ་ཝི་དྱེ་ཨཱཿཧཱུྃ།(《 ཞ 》+ ཨོཾ་བཛྲ་ཤབྡ་ཨ་ཧཱུྃ། )ཞེས་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས།(《 ཞ 》+ དེ་བཞིན་གཤེགས་པ་རྣམས་ཀྱི། )ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་དབང་བསྐུར་བས་དྲི་མ་ཐམས་ཅད་དགཆུ་ལྷག་མ་ཡར་ལུད་པས་འོད་དཔག་ཏུ་མེད་པས་དབུར་བརྒྱན་པར་བསམ། དེའི་ཚེ་རིགས་ལྔའི་འཕྲོ་བ་འགྲུབ་སྟེ། སྤྱི་གཙུག་ཏུ་འོད་དཔག་མེད། ཕྲག་པ་གཡས་པའི་སྟེང་དུ་རྣམ་པར་སྣང་མཛད། ཕྲག་པ་གཡས་པའི་འོག་ཏུ་རིན་ཆེན་འབྱུང་ལྡན། ཕྲག་པ་གཡོན་པའི་སྟེང་དུ་མི་བསྐྱོད་པ། ཕྲག་པ་གཡོན་པའི་འོག་ཏུ་དོན་ཡོད་གྲུབ་པ་བཀོད་པར་བསམ། དེ་ནས་སྙིང་གི་ནང་གི་ཧྲཱིཿའི་མཐའ་མ་སྔགས་ཀྱི་ཕྲེང་བས་འཁོར་བའི་འོད་ཀྱིས། རང་གི་སྡིག་པ་དང་སྒྲིབ་པ་དང་ནད་དང་སྡུག་བསྔལ་སྦྱངས་པར་བསམ་ཞིང༌། ཨོཾ་ཨཱཿཧྲཱིཿསིཾ་ཧ་ནཱ་ད་ཧཱུྃ་ཕཊ།

ཅི་ནུས་པ་བཟླ། བཟླས་པ་ཚར་བ་དང་ ༑ ཨོཾ་བཛྲ་མུཿས་རང་ལ་བསྟིམ་པའི་ཡེ་ཤེས་པ་གཤེགས་སུ་གསོལ། རང་དམ་ཚིག་པའི་ང་རྒྱལ་གྱིས་གནས་པར་བྱའོ། །དེ་ནས་གཏོར་མ་གཏོང་བར་འདོད་པས། དཀར་གཏོར་བཤམས་ལ། ཨོཾ་ཨཱཿཧཱུྃ་གིས་ཡེ་ཤེས་ཀྱི་བདུད་རྩིའི་རྒྱ་མཚོར་བྱིན་གྱིས་བརླབ། མདུན་དུ་འཇིག་རྟེན་དབང་ཕྱུག་སེང་གེ་སྒྲ་སྤྱན་དྲངས་པ་ལ་ཕུལ་བར་བསམ་ཞིང༌། སྔགས་སྔ་མ་བཞིན་ལན་གསུམ་མམ་བདུན་བརྗོད་པས་ཕུལ་ལ། ཨརྒྷཾ་ལ་སོགས་པས་མཆོད་ནས། ཐམས་ཅད་མཁྱེན་པའི་སྤྱན་རས་ཀྱིས། །སེམས་ཅན་ཀུན་ལ་རབ་གཟིགས་ཤིང༌། །སྟོབས་དང་མི་འཇིགས་མངའ་བ་པོ། །སེང་གེ་སྒྲ་ལ་ཕྱག་འཚལ་ལོ། །ཞེས་བསྟོད་ནས། བདག་གི་ནད་དང་གདོན་དང་བར་དུ་གཅོད་པ་ཐམས་ཅད་ཞི་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པར་∶མཛད་དུ་(《 ཞ 》 བྱིན་གྱིས་བརླབ་ཏུ་ )གསོལ། ཞེས་འདོད་པའི་དོན་གསོལ་བ་བཏབ། དེ་ནས་གཏོར་མའི་མགྲོན་གཤེགས་སུ་གསོལ། འཇིག་རྟེན་དབང་ཕྱུག་སེང་གེ་སྒྲའི་སྒྲུབ་ཐབས་མདོར་བསྡུས་པ་རྗེ་ས་སྐྱ་པའི་མན་ངག་འདི། ལས་དང་པོ་པ་རྣམས་ཀྱི་དོན་དུ་འཕགས་པས་མེ་ཕོ་བྱི་བའི་ལོ་ཟླ་བ་གསུམ་པའི་ཉི་ཤུ་གསུམ་ལ་སྒང་རར་སྦྱར་བའི་ཡི་གེ་པ་ནི་ཨ་ཙ་རའོ།། །།(《 ཞ 》+ མངྒ་ལཾ། ཨོཾ་གྱིས་འབྱུང་པོ་ཐམས་ཅད་བསྡུ། ། ཨཱཿཡིས་རྫས་རྣམས་དག་སོགས་བྱ། །ཧཱུྃ་གིས་འབྲེལ་པ་ཁྱབ་པར་སྦྱིན། །དེ་ནི་སྐུ་གསུང་སྦྱོར་བ་ཡིན། །འཇིག་རྟེན་དབང་ཕྱུག་སེང་གེ་སྒྲའི་སྒྲུབ་ཐབས་བསྡུས་པ་རྫོགས་སོ།། )༄༅། །རྟ་མགྲིན་∶ཁྱུང་གཤོག་ཅན་(《 ཞ 》+ ཁྱུང་གཤོག་ཅན་ )གྱི་སྒྲུབ་ཐབས་བཞུགས།། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ཁྲོ་བོའི་རྒྱལ་པོ་རྟ་མགྲིན་ཁྱུང་གཤོག་ཅན་བསྒོམ་པར་འདོད་པས། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། རྒྱས་པ་ལ་སྤྲོ་ན། ཚོགས་ཀྱི་ཞིང་སྤྱན་དྲང་བ་དང༌། ཡན་ལག་བདུན་པ་དང༌། ཚད་མེད་པ་བཞི་བསྒོམ། བསྡུས་པ་ལ་སྤྲོ་ན། སེམས་བསྐྱེད་པའི་རྗེས་ཐོགས་ཉིད་ལ།

ཤཱུ་ནྱ་ཏཱའི་སྔགས་ཀྱིས་སྟོང་པར་བསྒོམ། སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་སྟེང་དུ། རང་གི་སེམས་ཧྲཱིཿལས་པདྨ་ཧྲཱིཿས་མཚན་པ་ལས་འོད་འཕྲོས་པས་སེམས་ཅན་གྱི་དོན་བྱས། ཚུར་འདུས་ནས་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་རྟ་མཆོག་སྐུ་མདོག་དམར་པོ། ཞལ་གསུམ་ཕྱག་དྲུག་པ། རྩ་བའི་ཞལ་དམར། གཡས་དཀར། གཡོན་སྔོ་བའི་དབུ་གསུམ་གྱི་སྟེང་ན་རྒྱ་ཆེར་བཞད་ཅིང་འཚོར་བའི་རྟ་མགོ་ལྗང་ཞུར(《 ཞ 》 ཁུ )། རྔོག་མ་དམར་པོ་དང་ལྡན་པ་གསུམ་ཡོད་པ། ཞལ་རེ་རེ་ལ་དམར་ཞིང་འཁྲུག་པའི་སྤྱན་གསུམ་གསུམ་དང་ལྡན་པ། ཕྱག་གཡས་པ་གསུམ་ན་རྡོ་རྗེ་དང༌། བེ་ཅོན་དང༌། ཞགས་པ། གཡོན་གསུམ་ན་ཁྲག་གིས་གང་བའི་ཐོད་པ་དང༌། རལ་གྲི་དང༌། རབ་ཏུ་གདེངས་པའི་ཕྱག་གི་སོར་མོ་ལྔ་ལས་རིགས་ལྔའི་བྱ་ཁྱུང་འཕྲོ་བ། རྡོ་རྗེའི་གཤོག་པ་ཀུན་ཏུ་གདེངས་པས་ཕྱོགས་ཀྱི་ཁོངས་རྒྱས་པར་ཁྱབ་པ། ཞབས་གཡས་ཅུང་ཟད་བསྐུམ་པས་ཕོ་རྒྱུད་ཀྱི་གདོན་དང་འབྱུང་པོའི་ཚོགས་ཐམས་ཅད་དང༌། གཡོན་བརྐྱང་པས་མོ་རྒྱུད་ཀྱི་ཚོགས་མནན་པ། སྟག་གི་ལྤགས་པའི་ཤམ་ཐབས་ཅན། རིན་པོ་ཆེ་དང་སྦྲུལ་གྱིས་བརྒྱན་པ། རྩ་ཞལ་གྱི་མཚོག་མའི་སྟེང་དུ་འོད་དཔག་ཏུ་མེད་པས་དབུར་བརྒྱན་ཞིང༌། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་དམིགས་པའི་གནས་གསུམ་བྱིན་གྱིས་བརླབས་ནས། རང་གི་སེམས་རྩེ་གཅིག་ཏུ་མཉམ་པར་བཞག་གོ །སྔགས་ཟློ་བར་འདོད་པས་སྙིང་གི་ནང་ཉི་མའི་སྟེང་དུ་ཧྲཱིཿབསམ་པའི་མཐའ་མ་སྔགས་ཀྱི་ཕྲེང་བས་བསྐོར་བ་ལ་དམིགས་ནས། ཨོཾ་བཛྲ་ཀྲོ་དྷ་ཧ་ཡ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་ཅི་ནུས་བཟླས་སོ། །དེ་ནས་ཤས་བརྒྱན་པའི་གཏོར་མ། ཨོཾ་ཨཱཿཧཱུྃ་ལན་གསུམ་གྱིས་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབས་ཏེ། མདུན་དུ་སྤྱན་དྲངས་པའི་བཅོམ་ལྡན་འདས་དཔལ་རྟ་མཆོག་ལ་དབུལ་བར་བསམ་ཞིང༌། ཨོཾ་བཛྲ་ཀྲོ་དྷ་ཧ་ཡ་གྲྀ་ཝ་ཧུ་ལུ་ཧུ་ལུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ།

ཅེས་པའི་སྔགས་ཀྱིས་དབུལ་ཞིང་མཆོད་ལ། འདོད་པའི་དོན་གསོལ་བ་བཏབ་སྟེ། གཤེགས་སུ་གསོལ་ལོ། །རྟ་མགྲིན་ཁྱུང་གཤོག་ཅན་གྱི་སྒྲུབ་པའི་ཐབས། བླ་མའི་གསུང་བཞིན་ཤིང་ཕག་ཁྲ་ཟླའི་ཚེས་ཉི་ཤུའི་ཉིན་པར་འཕགས་པས་ཏྲེའི་ས་ཆར་བཀོད་པའོ

༑༑ ༑༑ ༄༅། །བྱམས་པའི་སྒྲུབ་ཐབས་བཞུགས། ། ༄༅། །རྗེ་བཙུན་བླ་མ་དམ་པ་དང༌། འཕགས་པ་བྱམས་པ་ལ་ཕྱག་འཚལ་ལོ ༑ ༑ འཕགས་པ་བྱམས་པ་བསྒོམ་པར་འདོད་པའི་རྟེན་གྱི་གང་ཟག་གིས་བྱང་ཆུབ་ཏུ་སེམས་བསྐྱེད་ནས་ཐོག་མར་གདོང་ལ་སོགས་པ་དག་པར་བྱས་ཏེ། སྟན་བདེ་བ་ལ་འདུག་ནས། དཀོན་མཆོག་གསུམ་ལ་སྐྱབས་སུ་འགྲོ་བ་(《 ཞ 》+ ལན་གསུམ་ )བྱ་སྟེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་དོན་དུ་མགོན་པོ་བྱམས་པ་བསྒོམ་སྙམ་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ། དེ་ནས་སྙིང་གར་ཟླ་བའི་དཀྱིལ་འཁོར་གྱི་སྟེང་དུ། མཻཾ་དམར་སེར་གཅིག་བསམ། དེ་ལས་འོད་བྱུང་བས་སེམས་ཅན་ཐམས་ཅད་ཀྱི་རྒྱུད་ལ་ཕོག རྒྱུད་ཀྱི་སྡིག་སྒྲིབ་སྦྱངས། ཚུར་འདུས་པ་ལས་རང་གི་ལུས་ཀྱི་དྲི་མ་དང༌། ཚེ་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་དང་བར་དུ་གཅོད་པ་ཐམས་ཅད་དག་སྟེ། ལུས་ཤེལ་སྒོང་དག་པ་ལྟར་སངས་ཀྱིས་དག་པར་བསམ། དེ་ནས་སྐད་ཅིག་ལ་(《 ཞ 》+ འཕགས་པ་ )མགོན་པོ་བྱམས་པ་སྐུ་མདོག་དམར་སེར་ཞལ་གཅིག་ཕྱག་གཉིས་པ། ཕྱག་གཡས་པ་མཆོག་སྦྱིན་པ། གཡོན་ཆོས་འཆད་པའི་ཕྱག་རྒྱ་མཐེབ་མཛུབ་སྦྱར་བའི་བར་ན་ཀླུ་ཤིང་གི་མེ་ཏོག་འཛིན་པ། དེའི་སྟེང་ན་རིལ་བ་སྤྱི་བླུགས་བཞག་པ། རལ་པའི་ཐོར་ཚུགས་ཀྱི་གསེབ་ན་བྱང་ཆུབ་ཆེན་པོའི་མཆོད་རྟེན་ཡོད་པ། རིན་པོ་ཆེའི་རྒྱན་གྱིས་བརྒྱན་པ། དར་སྣ་ཚོགས་ཀྱི་སྟོད་གཡོགས་དང༌། སྨད་གཡོགས་ཅན། པདྨ་དང་ཟླ་བའི་གདན་ལ་སྐྱིལ་མོ་ཀྲུང་ངམ། སྐྱིལ་མོ་ཀྲུང་ཕྱེད་པས་བཞུགས་པར་བསམ་པར་བྱའོ ༑ ༑ དེ་ནས་རང་གི་སྙིང་གའི་མཻཾ་ལས་འོད་འཕྲོས་པས་དེ་བཞིན་གཤེགས་པའི་ཚོགས་ཐམས་ཅད་སྤྱན་དྲངས་ལ་བདག་ལ་བསྟིམ་མོ། །དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་ནག་པོའི་བྱིན་གྱིས་བརླབས། སྤྱི་བོར་མི་བསྐྱོད་པས་དབུར་བརྒྱན་པར་བསམས་ལ། སྙིང་གར་ཟླ་བའི་དཀྱིལ་འཁོར་གྱི་སྟེང་དུ་མཻཾ་གྱི་མཐའ་མ་ན་ཕར་ལ་སྔགས་ཀྱིས་བསྐོར་བར་བསམས་ལ།

ཇི་སྲིད་དུ་བློ་གནས་ཀྱི་བར་དུ་བསྒོམ། གལ་ཏེ་རྣམ་པར་རྟོག་པ་འཕྲོ་ན་གསང་སྔགས་བཟླ་བར་བྱ་སྟེ། སྙིང་གའི་ཡི་གེ་ལ་∶ཟློག་པ་(《 ཞ 》 ཀློག་དར་ )ལྟ་བུར་དམིགས་ལ། ཨོཾ་ཨཱཿམཻཾ་མཻ་ཏྲི་ཡེ་ཧཱུྃ་སྭཱ་ཧཱ། ཞེས་བཟླ་བར་བྱའོ། །འགྲོ་འཆག་ཉལ་འདུག་སྤྱོད་ལམ་རྣམ་པ་བཞི་ཀ་འཕགས་པ་བྱམས་པའི་ང་རྒྱལ་དང་ལྡན་པར་བྱའོ། །བསྒོམ་བཟླས་ཀྱི་རྣལ་འབྱོར་རོ། །གལ་ཏེ་ཐུན་མཚམས་སུ་གཏོར་མ་གཏོང་བར་འདོད་ན། ཅི་འབྱོར་པའི་གཏོར་མ་ཡི་གེ་གསུམ་གྱི་བྱིན་གྱིས་བརླབས་ལ། མདུན་དུ་འཕགས་པ་བྱམས་པ་དམ་ཚིག་པ་བསྐྱེད། དེ་ལ་ཡེ་ཤེས་པ་སྤྱན་དྲངས་ལ། དེའི་ལྗགས་རྡོ་རྗེའི་སྦུ་གུའི་གཏོར་མ་གསོལ་བར་བསམ་ཞིང༌། རང་གི་སྔགས་ལན་གསུམ་གྱིས་དབུལ། མཉེས་ཤིང་ཚིམ་པར་བསམས་ལ་མཆོད་པ་ལྔས་མཆོད། བསྟོད་པས་བསྟོད། ཇི་ལྟར་འདོད་པའི་དོན་ལ་གསོལ་བ་བཏབ། སྤྱན་དྲངས་པ་གཤེགས་སུ་གསོལ། དམ་ཚིག་པ་བདག་ལ་བསྟིམ། གཏོར་མ་ས་གཙང་སར་གཏང་ངོ༌། །ཐུན་མཚམས་སུ་བསྒྲུབ་པའི་མཎྜལ་བྱེད་པར་འདོད་ན། མཎྜལ་ཁྲུ་གང་པ་ལ་མེ་ཏོག་གི་ཚོམ་བུ་དགུ་ལ་དབུས་སུ་མགོན་པོ་བྱམས་པ་ལ་དེ་བཞིན་གཤེགས་པ་རིགས་བཞི་དང་ཡུམ་བཞིས་བསྐོར་བར་བསམས་ལ། དེ་ལ་མཆོད་པ་ལྔ་དང་གཏོར་མ་ཕུལ་ལ་འདོད་པའི་དོན་ལ་གསོལ་བ་བཏབ་སྟེ། དངོས་གྲུབ་བླངས་ལ་ཚར་བ་དང་མི་དམིགས་པར་བསམ་མོ། །གཟུངས་ཆོག་བྱེད་པར་འདོད་ན། བུམ་པ་བཅའ་བ་ལ་སོགས་གཞུང་གཞན་དང་མཐུན་པར་བྱས་ལ། བུམ་པའི་ནང་དུ་ཟླ་བའི་དཀྱིལ་འཁོར་གྱི་སྟེང་དུ་གསང་སྔགས་དགོད། བུམ་པའི་སྟེང་དུ་འཕགས་པ་བྱམས་པ་བསྒོམ། དེའི་ཕྱག་ལས་བདུད་རྩིའི་ཆུ་བྱུང་བས་བུམ་པའི་ཡི་གེ་ལ་ཐིམ་པས་ཡི་གེ་འོད་དུ་ཞུ་བས་བུམ་པའི་ནང་ཁེངས་པར་བསམ་ཞིང་གསང་སྔགས་བཟླ། བཟླས་པ་ཚར་བ་དང༌། འཕགས་པ་བྱམས་པ་ལ་མཆོད་པ་དང་གཏོར་མས་མཆོད་ལ་གཤེགས་སུ་གསོལ། ཆུ་དེས་རང་དང་གཞན་ལ་ཕན་གདགས་པར་བྱས་ན། ཕན་ཡོན་བསམ་གྱིས་མི་ཁྱབ་གསུང༌། དེ་ཉིད་ལ་སྔགས་འདག་བྱེད་ནའང་ཁྲུས་ཆུས་ས་དཀར་པོ་དྲི་མ་མེད་པ་སྤྲུས་པ་རི་ལུ་བྱ།

དེའི་སྟེང་དུ་ཟླ་བའི་དཀྱིལ་འཁོར་གྱི་སྟེང་དུ་གསང་སྔགས་བཀོད་པ་དེ་ལས་བདུད་རྩིའི་ཆུ་རྒྱུན་བྱུང་བས་རི་ལུ་ལ་ཐིམ་པས་བདུད་རྩིས་མེར་གྱིས་གྱུར་པར་བསྒོམས་ལ། དེ་ལྟ་བུའི་རིལ་བུས་བདག་གཞན་ལ་ཕན་གདགས་པར་བྱའོ། །སྲུང་སྐུད་བྱེད་ན་སྐུད་པ་གཙང་མ་ལ་རྡོ་རྗེའི་མདུད་པ་གསུམ་མམ་ལྔ་བྱས་ལ། སྙིམ་པའི་བར་དུ་བཅུག་ལ། དེའི་སྟེང་དུ་ཟླ་བའི་དཀྱིལ་འཁོར་གྱི་སྟེང་དུ་གསང་སྔགས་བཀོད་ལ་འོད་དུ་ཞུ་བ་ལས་བྱུང་བའི་སྐུད་པར་བསྒོམས་ལ། དེ་ལ་རྟེན་འབྲེལ་གྱི་སྔགས་གསུམ་མམ་ལྔ་བཟླས་པས་རབ་གནས་བྱས་ལ་ཕན་གདགས་པར་བྱའོ། །འདི་ཉམས་སུ་བླངས་པའི་ཕན་ཡོན་དཔག་ཏུ་མེད་པ་ནི་གཞུང་གཞན་ལྟར་ཤེས་པར་བྱའོ། །འཕགས་པ་བྱམས་པའི་ཆོས་སྐོར་ཡན་ལག་དང་བཅས་པ་རྫོགས་སོ། །བླ་མ་བ་རི་ལོ་ཙཱ་བའི་གདམས་ངག་ས་སྐྱ་པའི་ཞལ་གདམས་ཡི་གེར་ (《 ཞ 》+ འཕགས་པས་ )བཀོད་པའོ། །∶ས་མཱཔྟ་མི་ཐི།།(《 ཞ 》 - ས་མཱཔྟ་མི་ཐི།། ) ༄༅། །མི་གཡོ་བའི་སྒྲུབ་ཐབས་བཞུགས། ། ༄༅། །བླ་མ་དང་རྗེ་བཙུན་མི་གཡོ་མགོན་ལ་ཕྱག་འཚལ་ལོ། །རྗེ་བཙུན་མི་གཡོ་བ་བསྒོམ་པར་འདོད་པའི་གང་ཟག་གིས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་རྗེ་བཙུན་མི་གཡོ་བ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་རང་གི་སྙིང་གི་ནང་དུ་ཉི་མའི་སྟེང་དུ༌། ཧཱུྃ་སྔོན་པོ་བསྒོམས་པ་ལས་འོད་ཟེར་དཔག་ཏུ་མེད་པ་འཕྲོས་པས་སྤྱི་གཙུག་ནས་རྐང་པའི་མཐིལ་གྱི་བར་དུ་ལུས་ཡོངས་སུ་གང༌། སྡིག་པ་དང་སྒྲིབ་པ་ཐམས་ཅད་སྦྱངས༌། ཕྱིར་འཕྲོས་པས། སེམས་ཅན་ཐམས་ཅད་ཀྱི་དོན་བྱས། སླར་རང་ལ་འདུས་པས། རང་ཉིད་རྗེ་བཙུན་ཁྲོ་བོའི་རྒྱལ་པོར་གྱུར་པ་ནི། པདྨ་དང་ཉི་མའི་དཀྱིལ་འཁོར་གྱི་གདན་ལ། པུས་མོ་གཡོན་པའི་ལྷ་ང་(《 ཞ 》+ ས་ )གཞི་ལ་བཙུགས་ཤིང༌། གཡས་པ་བཞེངས་སྟབས་ཀྱི་ཚུལ་གྱིས་བཞུགས་པ།

ཞལ་གཅིག་ཕྱག་གཉིས་པ། སྐུ་མདོག་སྔོན་པོ། ཕྱག་གཡས་པས་ཡེ་ཤེས་ཀྱི་རལ་གྲི་ནམ་མཁའ་ལ་འཕྱར་བ། གཡོན་པས་ཐུགས་ཀར་སྡིགས་མཛུབ་མཛད་པ་ལ་རྡོ་རྗེའི་ཞགས་པས་དཀྲིས་པ། སྤྱན་གསུམ་གྱི་གཡས་པ་སྟེང་དུ་གཟིགས་པས་ལྷའི་བདུད་ཚར་གཅོད་ཅིང༌། གཡོན་པ་འོག་ཏུ་གཟིགས་པས་ཀླུའི་བདུད་ཚར་གཅོད་པ། དབུས་མ་ཐད་ཀར་གཟིགས་པས་བགེགས་ཕྲ་མོ་ཐམས་ཅད་འཇོམས་ཤིང༌། ཡ་སོས་མ་མཆུ་མནན་པ། ཀླུ་དང་ས་བདག་དབང་དུ་འདུས་པའི་རྟགས་སུ་སྦྲུལ་དཀར་པོ་སེ་རལ་ཁར་བྱས་∶ཤིང༌། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཞིང་(《 ཞ 》 པ། )། དར་སྣ་ཚོགས་ཀྱི་ཤམ་ཐབས་ཅན། རལ་པའི་ཐོར་ཚུགས་གྱེན་དུ་བཅིངས་པའི་སྟེང་དུ། སངས་རྒྱས་མི་བསྐྱོད་པས་དབུར་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམ་པར་བྱའོ། །དེའི་ཐུགས་ཀར་ཡེ་ཤེས་སེམས་དཔའ་∶དེ་ཉིད་(《 ཞ 》 རང་ )དང་འདྲ་བ། དེའི་ཡང་ཐུགས་ཀར་ཏིང་ངེ་འཛིན་སེམས་དཔའ་ཧཱུྃ་ནས་འབྲུ་ཙམ་ཞིག་དམིགས་ནས། དེ་ཐམས་ཅད་ཀྱང་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུར་དམིགས་པ་ལ་ཡིད་གཏད་ལ་མཉམ་པར་བཞག་གོ །དེ་ནས་སྔགས་ཟློ་བར་འདོད་ན། ཏིང་ངེ་འཛིན་སེམས་དཔའི་མཐའ་མར་སྔགས་ཀྱི་ཕྲེང་བ་འཁོར་བའི་འོད་ཀྱིས་བདག་གི་སྡིག་སྒྲིབ་དང༌། གདོན་ཐམས་ཅད་སྦྱངས་ཤིང༌། ཕྱིར་འཕྲོས་པས། སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སྦྱངས་ནས། ཁྲོ་རྒྱལ་གྱི་གོ་འཕང་ལ་བཀོད། སངས་རྒྱས་ཐམས་ཅད་ཀྱི་ཡེ་ཤེས་བསྐུལ་བས་བདག་ལ་བྱིན་གྱིས་རློབ་པར་བསམ་ཞིང༌། ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། ཅེས་ཇི་སྲིད་མི་སྐྱོའི་བར་དུ་བཟླའོ། །ཕྲེང་བའི་མདོ་འཛིན་ནས་བཟུང་ནས་མདོ་འཛིན་ལ་མ་སླེབས་ཀྱི་བར་དུ་ངག་གཞན་གྱིས་བར་མ་ཆོད་པར་བྱའོ། །གྲངས་ཀྱི་བསྙེན་པའི་ཚད་ནི་འབུམ་ཕྲག་བརྒྱད་ཅུའོ། །བྱང་ཆུབ་བསྒྲུབ་པ་ལ་ནི་ཚད་མེད་དོ། །བཟླས་པ་ཚར་བ་དང་ ༑ དགེ་བའི་རྩ་བ་སངས་རྒྱས་སུ་བསྔོས་ལ། སྤྱོད་ལམ་ཐམས་ཅད་ལྷའི་ང་རྒྱལ་གྱིས་བྱའོ།

།གཏོར་མ་གཏོང་བའི་ཚེ། དཀར་གཏོར་དྲུག་ཅུ་རྩ་བཞི་ལ་སོགས་པ་བཤམས་ལ། ཨོཾ་བཛྲ་ཨ་མྲྀ་ཏས་མ་དག་པ་བསངས། ཨོཾ་སྭ་བྷཱ་ཝས་སྟོང་པར་བསམ ༑ སྟོང་པའི་ངང་ལས། ཨོཾ་ཞེས་བརྗོད་པས། རིན་པོ་ཆེའི་སྣོད་རྒྱ་ཆེན་པོ་དང་ ༑ ཨཱཿཞེས་བརྗོད་པས། དེ་ལྷའི་བདུད་རྩིས་གང་བ་དང༌། ཧཱུྃ་ཞེས་བརྗོད་པས། ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ་ཞིང༌། སླར་ཡང་ཨོཾ་ཨཱཿཧཱུྃ། ཞེས་ཡང་ཡང་བརྗོད་པས་བྱིན་གྱིས་བརླབས་ནས། རང་གི་སྙིང་གའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་མི་གཡོ་བ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས་པ་ལ་གཏོར་མ་ཕུལ་བས་གསོལ་བར་བསམ་ཞིང༌། སྔགས་སྔ་མ་ཉིད་ཀྱིས་ལན་བདུན་དུ་ཕུལ་ནས། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག∶ཨོཾ་བཛྲ་དྷཱུ་པེ་ཨཱཿཧཱུྃ་གིས་བདུག་སྤོས། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། ཨོཾ་བཛྲ་གྷནྡྷེ་ཨཱཿཧཱུྃ་གིས་དྲི་དང༌། ཨོཾ་བཛྲ་ནཻ་ཝི་དྱེ་ཨཱཿཧཱུྃ་གིས་ (《 ཞ 》 དེ་བཞིན་དུ་དྷུ་པེ། ཨ་ལོ་ཀེ གནྷེ། ནཻ་ཝེ་ཏྱེ་རྣམས་ཀྱིས་ )ཞལ་ཟས་རྣམས་ཕུལ་ནས། ཀྱེ་ཀྱེ་མཐའ་གཉིས་རྣམ་པར་མ་གཡོས་∶ཤིང༌། །སྤྲུལ་པའི་གཟུགས་ཀྱི་འགྲོ་དོན་དཔག་མེད་མཛད། །འཇིགས་བྱེད་ཆེན་པོས་འགྲོ་བ་ཀུན་སྒྲོལ་ཞིང༌། །སྲིད་པ་གསུམ་ན་དགྱེས་པའི་གར་མཛད་དེ། །སྲིད་པའི་ཆུ་བོ་སྐེམས་ཤིང་མི་མཐུན་བདུད་རྣམས་འཇོམས། །སྲིད་པའི་རླུང་གིས་མ་གཡོས་ཐུགས་རྗེ་མི་གཡོ་མགོན། །རབ་བརྗིད་མི་གཡོ་མགོན་ལ་ཕྱག་འཚལ་བསྟོད། །ཅེས་(《 ཞ 》 ཀྱང་པ་ལ་སོགས་པས་ )བསྟོད་ནས ༑ འཇིག་རྟེན་དང་འཇིག་རྟེན ་ལས་འདས་ པའི་ དངོས་ གྲུབ་∶ཐམས་ཅད་(《 ཞ 》 མ་ལུས་ )སྩལ་དུ་གསོལ། ཞེས་གསོལ་བ་བཏབ་ནས། གཤེགས་སུ་གསོལ་ལོ། ། ཉལ་བའི་ཚེ་ཆོས་ཐམས་ཅད་རང་གི་སེམས་སུ་བསྡུས་ལ། སེམས་ཧཱུྃ་གི་རྣམ་པས་ཉལ་བར་བྱའོ། །ལྡང་བའི་ཚེ་སྐད་ཅིག་གིས་ལྷའི་ང་རྒྱལ་གྱིས་ལྡང་བར་བྱའོ། །རྗེ་བཙུན་མི་གཡོ་བའི་སྒྲུབ་པའི་ཐབས།

རྗེ་ས་སྐྱ་པའི་གསུང་བཞིན་འཕགས་པས་སྦྱར་བའོ།། །།༄༅། །མི་གཡོ་བ་ཕྱག་བཞི་པའི་སྒྲུབ་ཐབས་བཞུགས། ། ༄༅། །རྒྱ་གར་སྐད་དུ། ཙ་ཏུརྦྷུ་ཛ་ཨཱརྱ་ཨ་ཙ་ལ་སཱ་དྷ་ནཾ། བོད་སྐད་དུ། འཕགས་པ་མི་གཡོ་བ་ཕྱག་བཞི་པའི་སྒྲུབ་ཐབས། མི་གཡོ་མགོན་པོ་ལ་ཕྱག་འཚལ་ལོ། །དང་པོ་ཁོ་ནར་སྐྱབས་སུ་འགྲོ་བ་དང༌། ཚངས་བའི་གནས་བཞི་དང༌། བྱང་ཆུབ་ཀྱི་སེམས་བསྒོམས་ནས། ཨོཾ་སྭ་བྷཱ་ཝ་ཤུདྡྷསྶརྦ་དྷརྨཱ་སྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་པས། ཆོས་ཐམས་ཅད་སྟོང་པ་ཉིད་དུ་བསྒོམ་པར་བྱའོ། །དེ་ནས་སྔོན་གྱི་སྨོན་ལམ་གྱི་སྟོབས་ཀྱིས་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས་པ་ལས་མངོན་པར་གྲུབ་པའི་རྡོ་རྗེའི་ས་གཞི་དང༌། ར་བ་དང༌། གུར་དང༌། བླ་རེ་དང༌། རྡོ་རྗེ་ར་བའི་ཕྱི་རོལ་དུ་རལ་གྲིའི་ར་བ་དང༌། དེའི་ཕྱི་རོལ་དུ་སྲིད་པའི་རྩེ་མོ་ལ་ཐུག་པའི་མེ་འབར་བའི་ཕུང་པོ་བསྒོམ་པར་བྱའོ། །ཡང་དེའི་དབུས་སུ་པདྨ་དང་ཉི་མའི་སྟེང་དུ་བདུད་བཞི་མཉམ་པར་མནན་པའི་གདན་ལ། ཧཱུྃ་གི་ཡི་གེ་ཡོངས་སུ་གྱུར་པ་ལས། རལ་གྲིའི་ཆང་ཟུང་ལ་ཧཱུྃ་གིས་མཚན་པ་ལས། འོད་ཟེར་ཕར་འཕྲོས། གདུག་པ་ཐམས་ཅད་བཏུལ་ནས། སླར་འདུས་ཏེ་ཡོངས་སུ་གྱུར་པ་ལས། བདག་ཉིད་རྗེ་བཙུན་མི་གཡོ་བ། ཞལ་བཞི་པ། ཕྱག་བཞི་པ། གཡོན་དང་གཡས་བསྐུམ་པ་དང༌། བརྐྱང་བའི་ཞབས་བཞིས་བདུད་བཞི་མནན་པ། ཞལ་རེ་རེ་ཞིང་སྤྱན་གསུམ་གསུམ་པ། མཆེ་བ་གཙིགས་པ། ཕྱག་གཡས་ཀྱི་དང་པོས་རལ་གྲི་འབར་བ་འདེབས་པའི་ཚུལ་དུ་འཛིན་ཅིང༌། གཉིས་པས་རྡོ་རྗེ་གསོར་བ། གཡོན་གྱི་དང་པོས་རྡོ་རྗེའི་ཞགས་པ་དང་བཅས་པའི་སྡིགས་མཛུབ་ཐུགས་ཀར་མཛད་ཅིང༌། གཉིས་པ་ཁྲག་གིས་གང་བའི་ཐོད་པ་འཛིན་པ། སྦྲུལ་གདུག་པ་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། མིའི་ལྤགས་བའི་སྟོད་གཡོགས་དང༌། སྟག་གི་ལྤགས་པས་སྨད་གཡོགས་པ། སྐྲ་སེར་པོ་གྱེན་དུ་འབར་ཞིང༌།

མཚོན་ཆ་སྣ་ཚོགས་པ་འཛིན་པའི་ཁྲོ་བོའི་སྤྲིན་གྱི་ཚོགས་མངོན་པར་འཕྲོ་བ་བསྒོམ་པར་བྱའོ། །དེའི་གནས་གསུམ་དུ། ཨོཾ་ཨཱཿཧཱུྃ་བཀོད་ནས། ཡེ་ཤེས་པ་དང་རོ་གཅིག་པར་བྱས་ཏེ། དབང་བསྐུར་ནས་མི་བསྐྱོད་པས་དབུར་བརྒྱན་པར་བསམ་མོ། །དེའི་ཐུགས་ཀའི་ཧཱུྃ་གི་མཐའ་མ་སྔགས་ཀྱིས་བསྐོར་བ་ལ་ཡིད་གཏད་དེ། ན་མཿ ས་མནྟ་ཀཱ་ཡ་ཝཱཀྩིཏྟ་བཛྲ་ཎཱཾ། ཨོཾ་ཨ་ཙ་ལ་ཀ་ན་ཀ་ན། ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུྃ་ཏྲཾ་མཾ་ཧཾ། བསྙེན་པའི་སྔགས་སོ། །ཨོཾ་ཙཎྜ་མ་ཧཱ་རོ་ཥ་ཎ་མ་མ་ཤ་ཏྲཱུན། ཨ་མུ་ཀ་སྱ་ཤི་རཾ་ཀཱི་ལ་ཡ་ཧཱུྃ་ཕཊ། ཀ་ཏི་མུ་ཀ་སྟྭཾ་བྷ་ཡ། ཧྲྀ་དཾ་ཀཱི་ལ་ཡ་ཧཱུྃ་ཕཊ། ལས་ལ་སྦྱར་བའི་སྔགས་སོ། །ཨོཾ་ཨ་ཙ་ལ་ཏེ་ཛ་བཛྲ་པུཥྤེ། དྷཱུ་པེ། དཱི་པེ། གནྡྷེ། ནཻ་ཝི་དྱེ། ས་པ་རི་ཝཱ་ར་བྷྱཿ ཛཿཧཱུྃ་བྃ་ཧོཿ པཎྜི་པ་ཏྲ་སརྦ་ས་ཏྭ་ནི ༑ ཨི་མཾ་བ་ལིཾ་གྲྀ་ཧྞ་གྲྀ་ཧྞ། ཁ་ཁ་ཁཱ་ཧི་ཁཱ་ཧི། བྷཀྵ་བྷཀྵ་ནི་ཧཱུྃ་ཕཊ། གཏོར་མའི་སྔགས་སོ། །བསྒྲུབ་བྱའི་རྐང་རྗེས་ཀྱི་རྡུལ་ལས་གཟུགས་མངོན་པར་བྱས་ཏེ། མངོན་པར་བསྔགས་པའི་སེང་ལྡེང་གི་ཕུར་པ་སོར་བཅུ་གཉིས་པས། ཞག་ཉི་ཤུ་རྩ་གཅིག་གི་བར་དུ་གདབ་པའི་ལས་བྱའོ། །ཕྱག་བཞི་པ་འཕགས་པ་མི་གཡོ་བའི་སྒྲུབ་ཐབས་རྫོགས་སོ།། །།༄༅། །མི་གཡོ་∶བའི་(《 ལུ 》 བ་ཡོན་ཏན་རྒྱལ་པོའི་ ) བསྟོད་པ་བཞུགས། ། ༄༅། །ཨོཾ་སྭ་སྟི་སིདྡྷཾ། གང་གི་དྲིན་གྱིས་བདེ་འགྲོའི་འབྱོར་པ་དང༌། །རྣམ་པར་གྲོལ་བའི་འབྲས་བུ་མཆོག་སྟེར་བ། །མཚུངས་མེད་བླ་མའི་ཞབས་ལ་ཕྱག་འཚལ་ནས། ཁྲོ་རྒྱལ་དད་པའི་ཡིད་ཀྱིས་བསྟོད་པར་བགྱི། །རྒྱལ་བ་ཀུན་གྱི་ཐུགས་ལས་རྣམ་སྤྲུལ་ཅིང༌། །ཞེ་སྡང་འཇོམས་བྱེད་འཇིགས་བྱེད་ཁྲོ་བོའི་ཚུལ། །བདུད་དང་གཤིན་རྗེའི་ཚོགས་རྣམས་སྐྲག་མཛད་པ། །ཡེ་ཤེས་ཁྲོ་བོའི་ཞབས་ལ་ཕྱག་འཚལ་བསྟོད། །ཆུ་སྐྱེས་ཚ་(《 ལུ 》 བསིལ་ )ཟེར་བྱེད་པའི་དབུས་སུ་ནི། །ནད་བརྒྱད་རང་བཞིན་སྤྲེའུ་བརྒྱད་མནན་ནས། །སྡེ་བརྒྱད་འབྱུང་པོའི་ཚོགས་རྣམས་ཟིལ་གནོན་པ།

ཁྲོ་རྒྱལ་མི་གཡོ་མགོན་ལ་ཕྱག་འཚལ་བསྟོད། །སྐུ་མདོག་ཉི་མ་འབུམ་གྱི་གཟི་ལྡན་ཞིང༌། །སྤྲིན་མེད་ནམ་མཁའི་མདངས་ལྟར་རབ་ཏུ་དྭངས། །ཡེ་ཤེས་མེ་དཔུང་དུས་མཐའི་མེ་ལྟར་འབར། ཁྲོ་རྒྱལ་དཔའ་བོའི་སྐུ་ལ་ཕྱག་འཚལ་བསྟོད། ། ཞལ་གསུམ་ཕྱག་དྲུག་ཞབས་གཉིས་བརྐྱང་བསྐུམ་ཚུལ། །གཡས་དམར་གཡོན་དཀར་དབུས་མཐིང་མཆེ་བ་གཙིགས། །དབུ་སྐྲ་གྱེན་འཁྱིལ་ཞལ་རེ་སྤྱན་གསུམ་ལྡན ༑ ༑ སྟག་དང་སྦྲུལ་གྱིས་བརྒྱན་ལ་ཕྱག་འཚལ་བསྟོད། །གཡས་པ་རྣམས་ཀྱིས་ཡེ་ཤེས་རལ་གྲི་དང༌། །རྡོ་རྗེ་དང་ནི་འབར་བའི་འཁོར་ལོ་འཛིན། །གཡོན་གྱི་དང་པོ་སྡིགས་མཛུབ་ལྷག་མ་ཡིས། །དགྲ་སྟ་ཞགས་པ་འཛིན་ལ་ཕྱག་འཚལ་བསྟོད། ། གསུང་གི་ང་རོ་རིག་སྔགས་དྲག་པོའི་སྒྲ། །འབྲུག་སྟོང་ལྡིར་བ་ལྟ་བུ་ཆེར་བསྒྲགས་པས ༑ ༑ བགེགས་ཀྱི་ཚོགས་ཀྱི་སྙིང་རབ་འགས་བྱེད་པ། །དཔའ་བོ་ཆེན་པོའི་གསུང་ལ་ཕྱག་འཚལ་བསྟོད། །རྣམ་པར་མི་རྟོག་དུས་གསུམ་མཉམ་པ་ཉིད། །སྲིད་དང་ཞི་བའི་མཐའ་ལ་མི་གནས་ཤིང༌། །ཐུགས་རྗེ་ཆེན་པོས་འགྲོ་བ་ཀུན་སྐྱོབ་པ། ། མི་གཡོ་ཡེ་ཤེས་ཐུགས་ལ་ཕྱག་འཚལ་བསྟོད། །དད་པས་མགོན་པོ་ཁྱོད་ཀྱི་སྐུ་དྲན་ཞིང་

༑ ༑ ངག་གིས་རིག་སྔགས་བཟླས་བརྗོད་རབ་བགྱིས་ནས། །རྩེ་གཅིག་ཡིད་ཀྱིས་རྟག་ཏུ་གསོལ་འདེབས་ན། །སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ལུས་ངག་ཡིད་ཀྱིས་བསགས་པའི་སྡིག་པ་དང༌། །ནད་དང་གདོན་དང་བར་དུ་གཅོད་པ་དང༌། །མཚན་མ་ངན་དང་དུས་མིན་འཆི་ལ་སོགས། །མི་མཐུན་ཕྱོགས་ཀུན་ཞི་བར་མཛད་དུ་གསོལ། །བདག་ཡིད་ཤིན་དུ་དག་པར་བྱིན་བརླབས་ནས། ། མགོན་པོ་ཁྱོད་ཞལ་དངོས་སུ་བསྟན་ནས་ཀྱང༌། །འཇིག་རྟེན་འཇིག་རྟེན་འདས་པའི་ཕུན་ཚོགས་ཀུན། །སྐད་ཅིག་ཉིད་ལ་བདག་ལ་གྲུབ་པར་མཛོད། ཁྲོ་རྒྱལ་བསྟོད་ཅིང་གསོལ་བ་བཏབ་པ་ལས། །དགེ་བ་རྒྱ་ཆེན་གང་བསགས་དེ་ཡིས་བདག ། སྲིད་པ་ཀུན་དུ་ཁྱོད་ཀྱིས་རྗེས་འཛིན་ཞིང༌། །མཐར་ཐུག་རྫོགས་པའི་བྱང་ཆུབ་ཐོབ་པར་ཤོག །དམ་ཆོས་སྨྲ་བ་དཔལ་ལྡན་འཕགས་པ་ལ། །ཡོན་ཏན་འབུམ་ཞེས་བྱ་བས་གསོལ་བཏབ་ནས། ཁྲོ་རྒྱལ་བསྟོད་པའི་རབ་ཏུ་བྱེད་པ་འདི། །མེ་འབྲུག་སྨིན་དྲུག་ཟླ་བའི་ཚེས་ལ་(《 ལུ 》+ གསུམ་ལ། །རྒྱལ་པོའི་ཕོ་བྲང་གསར་པར་ )སྦྱར།། །།༄༅། །རྗེ་བཙུནརྣམ་པར་རྒྱལ་མའི་སྒྲུབ་ཐབས་∶སྟོང་མཆོད་ དང་བཅས་པ་(《 ཞ 》 - སྟོང་མཆོད་དང་བཅས་པ་ )བཞུགས། ། ༄༅། །རྗེ་བཙུན་མ་རྣམ་པར་རྒྱལ་མའི་སྒྲུབ་ཐབས། བཅོམ་ལྡན་འདས་མ་རྣམ་པར་རྒྱལ་མ་ལ་ཕྱག་འཚལ་ལོ། །འགྲོ་ཀུན་དགའ་མཛད་ཡོན་ཏན་རྒྱལ་མཚན་འཛིན ༑ ༑ ཆོས་ཀྱི་དཔལ་གྱིས་སྲིད་པ་གསུམ་ན་གསལ། །རྨད་དུ་བྱུང་བའི་ཕྲིན་ལས་བཟང་པོ་ཅན། །མཚུངས་མེད་ཆོས་ཀྱི་རྗེ་ལ་ཕྱག་འཚལ་ནས། །དེ་ཡི་གསུང་ལས་ལེགས་པར་རྟོགས་གྱུར་ནས། །བློ་དམན་གཞན་ལ་ཕན་པར་བྱ་བའི་ཕྱིར། ། རྣམ་པར་རྒྱལ་མ་སྒྲུབ་པར་བྱེད་པའི་ཐབས། །བདག་གིས་འདིར་ནི་གསལ་བར་བཤད་པར་བྱ། །དེའང་སྟན་བདེ་བ་ལ་སྐྱིལ་མོ་ཀྲུང་གིས་འདུག་ལ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་རྣམ་པར་རྒྱལ་མ་བསྒོམ་སྙམས་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ།

རྒྱས་པར་བྱེད་པར་འདོད་ན་ཚོགས་ཀྱི་ཞིང་(《 ཞ 》+ མདུན་གྱི་ནམ་མཁར་ )སྤྱན་དྲང་བ་དང༌། ཡན་ལག་བདུན་པ་བྱ། ཚད་མེད་པ་བཞི་བསྒོམ ༑ དེ་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་སྣང་བ་ཐམས་ཅད་སྟོང་པར་བསམ་མོ། །དེ་ལྟར་སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་འོད་ཟེར་འཕྲོས་པས༌། སེམས་ཅན་ཐམས་ཅད་ཀྱི་དོན་བྱས་ཚུར་འདུས་ནས་བྷྲཱུྃ་ལ་ཐིམ་པས། རིན་པོ་ཆེ་ལས་གྲུབ་པའི་མཆོད་རྟེན་རིན་པོ་ཆེའི་ཁྲིའི་སྟེང་དུ་པདྨ། དེའི་སྟེང་ན་ཁྲི་ཟླུམ་པོ་བང་རིམ་གསུམ་པ། དེའི་སྟེང་ན་ཟླ་བའི་དཀྱིལ་འཁོར། དེའི་སྟེང་དུ་བུམ་རྟེན་དང་བཅས་པའི་བུམ་པ་ཟླུམ་པོ་ཡངས་ཤིང་རྒྱ་ཆེ་བ་སྒོ་དང་བཅས་པ། དེའི་སྟེང་དུ་བྲེ། དེའི་སྟེང་དུ་གདུགས་རིམ་པ་བཅུ་གསུམ། དེའི་སྟེང་དུ་ཆར་ཁེབས་ཏོག་དང་བཅས་པ་མེ་ཏོག་གི་ཕྲེང་བ་དང༌། དར་གྱི་ལྡ་ལྡིས་མཛེས་པར་བྱས་པར་བསམ་མོ། །དེའི་ནང་དུ་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ། བྷྲཱུྃ་ལས་སྣ་ཚོགས་རྡོ་རྗེ་(《 ཞ 》+ ལྟེ་བ་ལ་ )བྷྲཱུྃ་གྱིས་མཚན་པ། དེ་ལས་འོད་ཟེར་ཕར་འཕྲོས། སེམས་ཅན་ཐམས་ཅད་ཀྱི་དོན་བྱས་ཚུར་འདུས་ནས་བྷྲཱུྃ་ལ་ཐིམ་པས། རང་ཉིད་སྐད་ཅིག་གིས་རྣམ་པར་རྒྱལ་མ། སྐུ་མདོག་དཀར་མོ་ཞལ་གསུམ་ཕྱག་བརྒྱད་མ། རྩ་བའི་ཞལ་དཀར་བ། གཡས་སེར་བ། གཡོན་སྔོ་ཞིང་ཅུང་ཟད་ཁྲོས་པའི་ཚུལ་ཅན། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་སྣ་ཚོགས་རྡོ་རྗེ་ཐུགས་ཀར་འཛིན་ཅིང༌། གཉིས་པས་∶པདྨའི་(《 ཞ 》 དཀར་པོའི་ )སྟེང་ན་འོད་དཔག་ཏུ་མེད་པ་བཞུགས་པ་འཛིན་པ། གསུམ་པས་མདའ་དང༌། བཞི་པ་མཆོག་སྦྱིན་གྱི་ཕྱག་རྒྱ་མཛད་པ། གཡོན་གྱི་དང་པོས་རྡོ་རྗེ་ཞགས་པ་དང་བཅས་པའི་སྡིགས་མཛུབ། གཉིས་པས་གཞུ། གསུམ་པ་སྐྱབས་སྦྱིན་གྱི་ཕྱག་རྒྱ་མཛད་པ། བཞི་པས་མཉམ་གཞག་གི་སྟེང་ན་བུམ་པ་འཛིན་པ ༑ སྐྱིལ་མོ་ཀྲུང་གིས་བཞུགས་པ།

རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན་དུ་རང་བསྐྱེད་དོ། །དེའི་གཡས་སུ་སྤྱན་རས་གཟིགས་དཀར་པོ། ཕྱག་གཡས་པས་རྔ་ཡབ། གཡོན་པས་པདྨ་འཛིན་པ། གཡོན་དུ་ཕྱག་ན་རྡོ་རྗེ། སྔོན་པོ་ཕྱག་གཡས་པས་རྔ་ཡབ། གཡོན་པས་རྡོ་རྗེ་འཛིན་པ། གཉིས་ཀའང་ཞི་བའི་ཆ་ལུགས་ཅན། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ཤམ་ཐབས་ཅན་དུ་བསམ། དེ་ནས་ཤར་ཕྱོགས་སུ་མི་གཡོ་བ་སྔོན་པོ། ཕྱག་གཡས་པས་རལ་གྲི་འཛིན་པ། ལྷོ་ཕྱོགས་སུ་འདོད་པའི་རྒྱལ་པོ་གཡས་པས་ལྕགས་ཀྱུ་འཛིན་པ། ནུབ་ཕྱོགས་སུ་དབྱུག་པ་སྔོན་པོ་ཅན། གཡས་པས་དབྱུག་པ་འཛིན་པ། བྱང་ཕྱོགས་སུ་སྟོབས་པོ་ཆེ། གཡས་པས་རྡོ་རྗེ་རྩེ་གསུམ་པ་འཛིན་པ། ཐམས་ཅད་ཀྱང་མདོག་སྔོན་པོ་རབ་ཏུ་ཁྲོས་པ། གཡོན་པ་སྙིང་གར་སྡིགས་མཛུབ་བྱས་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །གཙོ་མོའི་སྟེང་གི་ཕྱོགས་གཉིས་ནས་གནས་གཙང་མའི་རིས་ཀྱི་ལྷའི་བུ་གཉིས་ཀྱིས་རིན་པོ་ཆེའི་བུམ་པ་བདུད་རྩིའི་ཆུས་གང་བས། བཅོམ་ལྡན་འདས་མ་ལ་སྐུ་ཁྲུས་གསོལ་བར་བསམ་མོ། །དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ། དཔྲལ་བར་ཏྲཱྃ་སེར་པོ། ལྟེ་བར་ཧྲཱིཿདམར་པོ། བརླ་གཉིས་ལ་ཨཾ་ཨཿ ཞེས་པ་ལྗང་གུ་གཉིས་བསྒོམ་མོ། །དེ་ནས་རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་འཁོར་དང་བཅས་པ་སྤྱན་དྲངས་ལ ༑ ཨརྒྷཾ་པཱདྱཾ་བཛྲ་པུཥྤེ་ལ་སོགས་པའི་མཆོད་པས་མཆོད། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ་ས་པ་རི་ཝཱ་ར། བཛྲ་ས་མཱ་ཛཿ ཛཿཧཱུྃ་བྃ་ཧོཿ ཞེས་བརྗོད་པས་བདག་གིས་བསྒོམས་པའི་ལྷའི་ཚོགས་དང་གཉིས་སུ་མེད་པར་བསྟིམ་མོ། །ཡང་འོད་ཟེར་འཕྲོས་པས་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས།∶མཆོད་པས་(《 ཞ 》 ཡུད་ཙམ་ )མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་(《 ཞ 》+ མངོན་པར་

)དབང་བསྐུར་དུ་གསོལ། ཞེས་གསོལ་བ་བཏབ་པས། བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པས་གཙོ་མོ་ལ་རྣམ་པར་སྣང་མཛད། སྤྱན་རས་གཟིགས་ལ་འོད་དཔག་མེད། ཕྱག་ན་རྡོ་རྗེ་དང༌། ཁྲོ་བོ་བཞི་ལ་མི་བསྐྱོད་པ། ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། །དེ་ནས་རང་གི་སྙིང་གར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང༌། ལྟེ་བ་སྔོན་པོའི་ནང་དུ་བྷྲཱུྃ་གྱི་སྟེང་དུ་བླ་མ། མདུན་དང་གཡས་གཡོན་རྒྱབ་རྣམས་སུ་གང་བསྲུང་བར་བྱ་བ་རྣམས་བསྒོམས་ལ། དེ་རྣམས་ཀྱི་མཐའ་མར་སྔགས་ཀྱི་ཕྲེང་བས་བསྐོར་བ་ལ་དམིགས་ལ། གཟུངས་རིང་དང༌། སྙིང་པོ། ཉེ་སྙིང་རྣམས་བཟླའོ། །དེའི་རྗེས་སུ། ཨོཾ་ཨཱཿཧཱུྃ་ཏྲཱྃ་ཧྲཱིཿ ཨྃ་ཨཿཆེ་གེ་མོ་ལ་རཀྵ་རཀྵ་ཀུ་རུ་སྭཱ་ཧཱ། ཞེས་བཟླས་པར་བྱའོ། །བཟླས་པ་ཚར་ནས། ཡེ་ཤེས་པ་ལ་བཟོད་པར་གསོལ་ལ་གཤེགས་སུ་གསོལ། དེ་དག་གིས་ནི་བདག་ཉིད་ཀྱིས་བསྒོམས་པའི་མངོན་པར་རྟོགས་པ་བསྟན་ཟིན་ཏོ།(《 ཞ 》+ ཨོཾ་བྷྲུཾ་སྭ་ཧཱ། ཨོཾ་ཨ་མྲྀ་ཏ་ཨཱ་ཡུར་དཏྟེ་སྭཱ་ཧཱ། )།གལ་ཏེ་རང་ངམ་གཞན་གྱི་དོན་དུ། ཚེས་བརྒྱད་(《 ཞ 》+ དམ་བཅོ་ལྔ་ )ལ་སོགས་པ་ལ་སྟོང་མཆོད་བྱེད་པར་འདོད་པས། མཎྜལ་གྲུ་བཞི་པའི་སྟེང་དུ། ཚོན་རྩི་དཀར་པོས་པདྨ་∶འདབ་མ་(《 ཞ 》 - འདབ་མ་ )བརྒྱད་པ་བྲིས་ལ། དེའི་དབུས་སུ་བུམ་པ་མགུལ་ཆིངས་དང༌། ཁ་རྒྱན་དང་བཅས་པ་ཆུ་དང་བཅུད་རྣམས་ཀྱིས་ཡོངས་སུ་གང་བ་བཞག་ནས། དེའི་སྟེང་དུ་མཆོད་རྟེན་ཚད་དང་ལྡན་པ་བཞུགས་ལ། དེའི་མཐའ་མར། མཆོད་ཡོན།(《 ཞ 》+ ཞབས་བསིལ། )མེ་ཏོག∶སྤོས།(《 ཞ 》 - སྤོས། )མར་མེ ༑ (《 ཞ 》+ དྲི་ཆབ། )ལྷ་བཤོས།(《 ཞ 》+ རོལ་མོ་ )གདུགས།∶བ་དན་(《 ཞ 》 འཕན་ )རྣམས། སྟོང་ཕྲག་རེ་རེ་དང༌། གཞན་ཡང་མཆོད་∶པའི་ཡོ་བྱད་(《 ཞ 》 པ་ )ཅི་འབྱོར་པ་བཤམ་མོ། །གཏོར་མ་སྟོང་གི་ཆས་ཀྱང་བྱས་ནས། སྒྲུབ་པ་པོ་གྲོགས་དང་བཅས་པས་ཁྲུས་བྱའོ།

།དཀོན་མཆོག་གི་སྤྱན་སྔར་གསོ་སྦྱོང་རང་གིས་བླང་བའི་ཆོ་ག་བྱས་ནས ༑ རྣལ་འབྱོར་དང་རྣལ་འབྱོར་ཆེན་པོའི་ལུགས་ལྟར་ན། བདག་བསྐྱེད་རྫོགས་པར་བསྒོམ། བྱ་བའི་རྒྱུད་ལ་བདག་བསྐྱེད་མི་དགོས། སྤྱོད་པའི་རྒྱུད་ལ་བསྒོམས་ནས་གཤེགས་སུ་གསོལ(《 ཞ 》+ བར་བྱའོ། )། དེ་ནས་བུམ་པ་དང་མཆོད་པར་བཅས་པ། ཨོཾ་ཨ་མྲྀ་∶ཏེ་(《 ཞ 》 ཏ་ཀུཎྜ་ལི་ཧ་ན་ཧ་ན )ཧཱུྃ་ཕཊ། ཅེས་པས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་ལ་སྟོང་པར་བསམ། སྟོང་པའི་ངང་ལས་མཆོད་པ་རྣམས་ལྷ་རྫས་ལས་གྲུབ་པའི་མཆོད་པའི་ཡོ་བྱད་དྭངས་ཤིང་ཐོགས་པ་མེད་པ་བསམ་གྱིས་མི་ཁྱབ་པར་བྱིན་གྱིས་བརླབ། བུམ་པ་སྟོང་པའི་ངང་ལས་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེར་བར་བསམ། དེའི་སྟེང་དུ་མཆོད་རྟེན་གྱི་ནང་དུ་རང་གིས་ཇི་ལྟར་བསྒོམས་པ་ལྟ་བུའི་ལྷ་དགུ་བསྐྱེད། གནས་བདུན་དུ་ཡིག་འབྲུ་བདུན་གྱི་བྱིན་གྱིས་བརླབས་ནས། བདག་དང་དེའི་ཐུགས་ཀའི་བྷྲཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བཅོམ་ལྡན་འདས་མ་(《 ཞ 》+ རྣམ་པར་རྒྱལ་མ་ )ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲང་བར་བསམ་ཞིང༌། འདི་སྐད་ཅེས། མ་ལུས་སེམས་ཅན་ཀུན་གྱི་མགོན་གྱུར་ཅིང་ ༑ ༑ བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པ། །བཅོམ་ལྡན་རྣམ་རྒྱལ་འཁོར་བཅས་གཤེགས་སུ་གསོལ ༑ ༑ ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ་ས་པ་རི་ཝཱ་ར་ས་མཱ་ཛཿ∶ཛཿཧཱུྃ་བཾ་ཧོཿ(《 ཞ 》 - ཛཿཧཱུྃ་བཾ་ཧོཿ )ཞེས་ལན་གསུམ་བརྗོད་པས་མདུན་གྱི་ནམ་མཁའི་གནས་སུ་བྱོན་པར་བསམས་ནས། མཆོད་པ་ལྔས་མཆོད་ལ། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ ༑ ས་པ་རི་ཝཱ་ར་∶ས་མཱ་ཛཿ(《 ཞ 》 - ས་མཱ་ཛཿ )ཛཿཧཱུྃ་བྃ་ཧོཿ ཞེས་བརྗོད་པས། མདུན་བསྐྱེད་དང་གཉིས་སུ་མེད་པར་བསྟིམ་མོ།(《 ཞ 》+ དེ་ནས་བདག་བསྐྱེད་བཞིན་དུ་དབང་བསྐུར་ལ་དབུ་བརྒྱན་པར་བསམ་མོ།

། )།དེའི་ཐུགས་ཀར་པདྨ་དང་ཟླ་བའི་སྟེང་དུ། བྷྲཱུྃ་ལས་སྣ་ཚོགས་རྡོ་རྗེའི་ལྟེ་བ་སྟོང་པའི་ནང་དུ་བྷྲཱུྃ་གྱི་སྟེང་དང་ཕྱོགས་ཀུན་ཏུ་བསྲུང་བྱ་རྣམས་དམིགས་ནས། ཨོཾ་ཨཱཿཧཱུྃ་ཏྲཱྃ་ཧྲཱིཿ ཨཾ་ཨཿཆེ་གེ་མོ་ལ་རཀྵ་རཀྵ་ཀུ་རུ་སྭཱ་ཧཱ། ཞེས་ལན་གསུམ་མམ་བདུན་བརྗོད་དོ། །དེ་ནས་མཆོད་པ་རྣམས་ཀྱིས་མཆོད་པར་བྱ་སྟེ། སོ་སོའི་ཕྱག་རྒྱ་དང་བཅས་པས། ཨོཾ་སརྦ་∶ཏ་ཐཱ་ག་ཏ་ཨུཥྞཱི་ཥ་བི་ཛཱ་ཡཻ་ས་པ་རི་ཝཱ་ར་ (《 ཞ 》 ནས་བར་སྔོན་དུ་བཏང་ལ། )ཨརྒྷཾ་པྲ་ཏཱིཙྪ་སྭཱ་ཧཱ། ཞེས་བྱ་བས་མཆོད་ཡོན་དང༌། དེ་བཞིན་དུ་ཨརྒྷཾ་གྱི་གནས་སུ་པཱ་དྱཾ་གིས་ཞབས་བསིལ་དང༌། པུཥྤཾ་གྱི་མེ་ཏོག དྷཱུ་པཾ་གྱིས་བདུག་སྤོས། དཱི་པཾ་གྱིས་མར་མེ། གནྡྷཾ་གྱིས་དྲི(《 ཞ 》+ ཆབ་དང་ )། ནཻ་ཝི་དྱེས་ཞལ་ཟས། ཤཔྟས་རོལ་མོ། ཚ་ཏྲཾ་གིས་གདུགས།∶པ་ཏཾ་ཀས་(《 ཞ 》 པཱ་ཏཾ་གིས་ )ལྡ་ལྡི་རྣམས་ཀྱིས་མཆོད་ནས་གཟུངས་ཀྱི་བཟླས་པ་བྱ་སྟེ། རང་གི་སྙིང་ག་ནས་འོད་འཕྲོས་པས་བཅོམ་ལྡན་འདས་∶མ་འཁོར་དང་བཅས་པའ ི་རྒྱུད་བསྐུལ་ བས་(《 ཞ 》 མའི་ཐུགས་ཀར་ཕོག་ནས་ཐུགས་ཀ་ནས་འོད་ཟེར་འཕྲོས་པས )བསྒྲུབ་བྱ་རྣམས་བྱིན་གྱིས་རློབ་ཅིང་ ༑ བ་སྤུའི་བུ་ག་ནས་བདུད་རྩིའི་རྒྱུན་ཟགས་པས། བུམ་པའི་ནང་ཡོངས་སུ་གང་བར་བསམ་ལ། ལེགས་སོ་སྦྱིན་པའི་ཕྱག་རྒྱ་བཅས་ནས་གཟུངས་ལན་གཅིག་བརྗོད་དོ། །དེ་ནས་ཕྱག་རྒྱ་མི་བྱེད་པར་སྟོང་རྫོགས་པར་བྱའོ། །དེ་ཡང་ན་མོ་ཞེས་ལན་རེ་བརྗོད་པའི་ཚེ། མགོ་འདུད་པའི་ཕྱག་རེ་བྱའོ། །བསྐོར་བ་སྟོང་ཡང་གྲུབ་པར་བྱའོ། །དེ་ཉིད་དང་རྗེས་སུ་འབྲེལ་པར་གཏོར་མ་སྟོང་ཡང་བྱ་སྟེ། ཨ་ཀཱ་རོའི་སྔགས་ཀྱིས་འཁོར་བ་དང་མྱ་ངན་ལས་འདས་པ་ཐམས་ཅད་ལ་གཏང་ངོ༌། ། གཟུངས་རྫོགས་པའི་མཐར། ཕྱོགས་སྐྱོང་དང་འབྱུང་པོ་ལ་དཔུང་པ་བཟང་པོ་ལས་བྱུང་བའི་གཏོར་མའི་ཆོ་གས་གཏོར་མ་སྦྱིན་ནོ། །དེ་ནས་སླར་ཡང་བཅོམ་ལྡན་འདས་མ་ལ་མཆོད་ནས། བསྟོད་པ་རྒྱས་པ་ནི་གཞན་ལྟར་བྱའོ། །བསྡུས་པ་ནི།

དཔལ་ལྡན་ལྷ་མོ་སྟོན་ཀའི་ཟླ་བའི་མདོག །ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། །ཡེ་ཤེས་དཔག་ཡས་ཚེ་ཡི་མཆོག་སྩོལ་མ། །རྣམ་པར་རྒྱལ་མའི་ཞབས་ཕྱག་འཚལ་ལོ། །ཞེས་བསྟོད་ནས། དངོས་གྲུབ་བླང༌། མ་འབྱོར་པ་དང་ཉམས་པ་དང་ ༑ ༑ གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་མཛོད། །ཅེས་པས་བཟོད་པར་གསོལ་ནས། དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། །ཡོན་བདག་གིས་འབུལ་བ་དང་བསྙེན་བཀུར་བྱའོ། །མཆོད་རྫས་རྣམས་ཕོངས་པ་ལ་སྦྱིན་ནོ། །དེ་ལྟར་བྱས་ན། བློ་རྣོ་བ་དང་ ༑ ཚེ་རིང་བ་དང༌། ནད་མེད་པ་ལ་སོགས་པ་མཐོང་ཆོས་ཀྱི་ཕན་ཡོན་དང༌། འཆི་བའི་དུས་བྱས་པ་དེའི་ཚེ། བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བ་ལ་སོགས་པ་རྣམ་པར་སྨིན་པའི་∶ཡོན་ཏན་(《 ཞ 》 ཕན་ཡོན་ )དཔག་ཏུ་མེད་པ་འབྱུང་ངོ༌།། བུམ་པའི་ཆུས་ཁྲུས་བྱས་པ་ཙམ་གྱིས་ཀྱང༌། ནད་མེད་པ་ལ་སྡིག་པ་སེལ་བ་ལ་སོགས་པའི་ཕན་ཡོན་མང་དུ་འབྱུང་ངོ༌། །རྟོག་པ་གཉིས་ཀྱི་རྗེས་འབྲངས་ནས། །བླ་མའི་མན་ངག་གིས་བརྒྱན་པའི། །སྒྲུབ་ཐབས་འདི་ནི་འཕགས་པས་བསྡེབས། ། དགེ་དེས་ཀུན་མཁྱེན་ཐོབ་པར་ཤོག །∶རྣམ་པར་རྒྱལ་མའི་སྒྲུབ་ཐབས་རྫོགས་སོ ༑༑ ༑༑ (《 ཞ 》 ཤིང་ཕོ་སྟག་གི་ལོ་ལ་བྲིས། ) ༄༅། །གདུགས་དཀར་མོ་ཅན་སྒྲུབ་ཐབས་གཟུངས་བཀླག་ཐབས་དང་བཅས་པ་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །བཅོམ་ལྡན་འདས་མ་གཙུག་ཏོར་གདུགས་དཀར་མོ་ཅན་བསྒོམ་པར་འདོད་པས། སྐྱབས་སུ་འགྲོ་བ་དང༌། ཚད་མེད་པ་བཞི་དང༌། བྱང་ཆུབ་ཀྱི་སེམས་བསྒོམས་ནས། སྭ་བྷཱ་ཝའི་སྔགས་ཀྱིས་སྟོང་པར་བསམས་པའི་ངང་ལས། པྃ་ལས་པདྨ། རྃ་ལས་ཉི་མའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འཕྲོས་པའི་འོད་ཀྱིས། རྡོ་རྗེའི་ས་གཞི། ར་བ། དྲ་བ། གུར། བླ་རེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་འཁོར་བསྒོམས་པའི་ནང་དུ་བགེགས་དང་ལོག་འདྲེན་ཐམས་ཅད་མནན་པའི་པདྨ་དང་ཉི་མའི་དཀྱིལ་འཁོར་གྱི་དབུས་སུ་རང་གི་ཤེས་པ་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་ལས་འོད་ཟེར་ཕར་འཕྲོས།

སེམས་ཅན་གྱི་དོན་བྱས། ཚུར་འདུས་པའི་ཚེ། དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་བྱུང་བའི་གདུགས་དཀར་མོ་ཅན་གྱི་གསང་སྔགས་ཀྱི་ཡི་གེའི་ཚོགས་དཔག་ཏུ་མེད་པ་སྤྱན་དྲངས་པ་དང༌། ལྷན་ཅིག་འདུས་ཤིང་རོ་གཅིག་ཏུ་གྱུར་པ་ལས་བྱུང་བའི་རང་ཉིད་གཙུག་ཏོར་གདུགས་དཀར་མོ་ཅན། སྐུ་མདོག་དཀར་མོ་ཞབས་གཡས་པ་ཅུང་ཟད་བརྐྱང་ནས་བསྒྱིངས་པའི་ཚུལ་དུ་བཞུགས་པ། ཞི་བ་དང༌། སྒེག་པ་དང༌། ཁྲོ་བ་ལ་སོགས་པའི་ཉམས་དུ་མ་དང་ལྡན་ཞིང་ཁ་དོག་སྣ་ཚོགས་པའི་དབུ་སྟོང་མངའ་བ། སྐྱབས་སྦྱིན་དང༌། མི་འཇིགས་པ་དང༌། མཆོག་སྦྱིན་པ་དང༌། རྡོ་རྗེ་ཁུ་ཚུར་དང༌། སྡིགས་མཛུབ་ལ་སོགས་པའི་ཕྱག་རྒྱ་སྣ་ཚོགས་བཅས་ཤིང༌། རྡོ་རྗེ་དང་ ༑ འཁོར་ལོ་དང༌། ནོར་བུ་དང༌། པདྨ་དང༌། རལ་གྲི་དང་ ། མདའ་དང༌། ལྕགས་ཀྱུ་དང༌། ཐོ་བ་དང༌། ཞགས་པ་ལ་སོགས་པ་ཕྱག་མཚན་དུ་མ་འཛིན་པའི་ཕྱག་སྟོང་མངའ་བ་ཆེན་མོ། སྐུའི་ཆ་ཐམས་ཅད་ལ་འཛུམ་པ་དང༌། ཟུར་གྱིས་ལྟ་བ་དང༌། རྣམ་པར་བགྲད་པ་དང༌། གློག་ལྟར་འཁྱུག་པའི་སྤྱན་བྱེ་བ་བརྒྱ་སྟོང་མངའ་བ། རྡོ་རྗེའི་རང་བཞིན་ལྟར་མི་ཕྱེད་པའི་སྐུ་དུས་མཐའི་མེ་ལྟར་འབར་ཞིང༌། ཀུན་ཏུ་མཆེད་པའི་འོད་ཟེར་གྱི་རྩེ་མོ་ལ་ཁྲོ་བོ་དང་ཁྲོ་མོ་དུ་མའི་སྤྲུལ་པའི་ཚོགས་འཕྲོས་པས་བགེགས་དང་ལོགས་པར་འདྲེན་པའི་ཚོགས་འཇོམས་ཤིང༌། སྒྲུབ་པ་པོ་ལ་དངོས་གྲུབ་དུ་མ་སྩོལ་བའི་རྟགས་དང་མཚན་མ་ཅན་མ། སྐུ་གསུང་ཐུགས་རྡོ་རྗེའི་མཐུ་ཐོགས་པ་མེད་ཅིང་ཡངས་པ་ཆེན་པོས་ས་གསུམ་གྱི་དཀྱིལ་འཁོར་ལ་མངའ་མཛད་མ

༑ དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་ཞིང༌། བྱང་ཆུབ་སེམས་དཔའི་ཚོགས་ཐམས་ཅད་ཀྱིས་རིམ་གྲོར་བྱེད་པ། འཇིག་རྟེན་སྐྱོང་བའི་ཚོགས་ཐམས་ཅད་ཀྱིས་མཆོད་ཅིང་རྗེད་ལ། བཀའ་རྗེས་སུ་བསྒྲུབ་པའི་ཕྱིར་ཡོངས་སུ་བསྐོར་བར་བསམ་པར་བྱའོ། །འབྲིང་ལ་དགའ་བས་ནི། ཞལ་གསུམ་ཕྱག་དྲུག་པ་བསྒོམ་པར་བྱ་སྟེ། སྐུ་མདོག་དང་རྩ་བའི་ཞལ་དཀར་ཞིང༌། འཛུམ་ཁྲོའི་རྣམ་པ་ཅན ༑ ཞལ་གཡས་སྔོ་ཞིང་ཁྲོ་ལ་གཡོན་ཞལ་དམར་ཞིང་འཛུམ་པ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་གཡས་པ་གསུམ་ན་རྡོ་རྗེ་དང༌། མདའ་དང༌། ལྕགས་ཀྱུ་དང༌། གཡོན་གསུམ་ན་སྡིགས་མཛུབ་དང༌། ཞགས་པ་དང༌། གཞུ་བསྣམས་པ་བསྒོམ་མོ། །བསྡུས་པ་ལ་དགའ་བས་ནི་ཕྱག་གཉིས་མ། སྐུ་མདོག་དཀར་མོ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཕྱག་གཡས་པས་མི་འཇིགས་པ་སྦྱིན་པའི་ཕྱག་རྒྱ་མཛད་ཅིང༌། གཡོན་པས་བདག་ཉིད་ཡུལ་འཁོར་སྲིད་འབངས་དང་བཅས་པ་ཁེབས་པའི་གདུགས་དཀར་པོ་བསྣམས་པ། ཉམས་དང་ཆ་ལུགས་ཐམས་ཅད་སྔ་མ་ལྟར་བསྒོམ་པར་བྱའོ། །དེ་ནས་སྐུ་གསུང་ཐུགས་བྱིན་གྱིས་བརླབ་ཅིང་ ༑ ཡེ་ཤེས་ཀྱི་འཁོར་ལོ་དགུག་གཞུག་བྱས་ནས། དབང་གི་ལྷ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ་མེ་ཏོག་ལ་སོགས་པས་མཆོད་དེ། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་དབང་བསྐུར། དབང་གི་ཆུས་ལུས་ཐམས་ཅད་གང་ ༑ སངས་རྒྱས་ཐམས་ཅད་དང་ནུས་པ་མཉམ་པར་བྱས། ཆུ་ལྷག་མ་ཡར་ལུད་པས། རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། །དེའི་ཐུགས་ཀར་ཉི་མའི་སྟེང་དུ་ཨོཾ་བསྒོམས་པའི་ཁོར་ཡུག་ཏུ་སྔགས་ཀྱི་ཕྲེང་བ་འཁོར་བའི་འོད་ཀྱིས་འཕགས་པ་མཆོད། ཕྲིན་ལས་བཞིས་སེམས་ཅན་གྱི་དོན་བྱས། ཁྱད་པར་དུ་གདུག་པ་ཅན་རྣམས་ཚར་བཅད་པར་བསམ་ཞིང་སྔགས་བཟླ་སྟེ།

ཏདྱ་ཐཱ། ཨོཾ་ཨ་ན་ལེ། ཨ་ན་ལེ། ཁ་ས་མེ། ཁ་ས་མེ། བཻ་ར་བཻ་ར། སཽ་མེ་སཽ་མེ། སརྦ་བུདྡྷཱ་ཨ་དྷིཥྛཱ་ན། ཨ་དྷིཥྛི་ཏེ། སརྦ་ཏ་ཐཱ་ག་ཏ་ཨུཥྞཱི་ཥ་སི་ཏཱ་ཏ་པ་ཏྲེ་ཧཱུྃ་ཕཊ། ཧཱུྃ་མ་མ་ཧཱུྃ་ནི་སྭཱ་ཧཱ། ཞེས་ཅི་ནུས་པ་བཟླའོ། །འདི་ལ་བསྙེན་པ་སོང་བ་དང༌། ལས་ཀྱི་སྔགས་ནི་གཟུངས་རིང་ཉིད་ཡིན་ཏེ། དེ་ཟློ་བར་འདོད་པས་རང་གི་སྐུའི་ཆ་ནས་འཕྲོས་པའི་མཚོན་དུ་མ་ཐོགས་པའི་ཁྲོ་བོ་དང་ཁྲོ་མོའི་ཚོགས་དཔག་ཏུ་མེད་པས་ཕ་རོལ་གྱི་རིག་སྔགས་ཀྱི་ཞགས་པ་བཅད་ནས་སྔགས་སྦྱོར་བ་པོ་དང༌། ཟློ་བ་པོ་ཕུར་བུས་བཏབ་པ་དང་མནན་པར་བསམ་ཞིང༌། ཨོཾ་སི་ཏཱ་ཏ་ལ་སོགས་པའི་སྔགས་ཅི་ནུས་སུ་བཟླས་སོ།། བཟླས་པ་ཚར་བ་དང༌། ཡེ་ཤེས་པ་མདུན་གྱི་ནམ་མཁར་ཕྱུང་བ་ལ་མཆོད་ཅིང་བསྟོད་ནས་བཟོད་པར་གསོལ་ཏེ། བཛྲ་མུཿས་གཤེགས་སུ་གསོལ་ལ། རང་དམ་ཚིག་པའི་ང་རྒྱལ་གྱིས་གནས་པར་བྱའོ། །བུམ་པའི་ཆོ་ག་བྱེད་པ་ན། པདྨ་འདབ་བརྒྱད་ཀྱི་སྟེང་དུ་བཅའ་ཐབས་གཞན་དང་འདྲ་བར་བྱས་ལ། དེའི་ནང་དུ་བདག་བསྐྱེད་ལྟར་ཆོ་ག་རྒྱས་པར་བྱས་ཏེ། བཟླས་པ་བྱས་པས་སྐུ་ལས་བདུད་རྩིའི་རྒྱུན་བབས་པར་བསམ། མཆོད་བསྟོད་བཀྲ་ཤིས་ལ་སོགས་པ་བྱས་ཏེ། ལོངས་སྤྱད་ན། ཡམས་ནད་ལ་སོགས་པ་འདི་ཉིད་ཀྱི་གཞུང་ནས་བཤད་པའི་གནོད་པ་རྣམས་ལས་རྒྱལ་བར་འགྱུར་རོ། །འདིའི་གཏོར་མ་ནི། དཀར་གཏོར་དང་དམར་གཏོར་གཉིས་བཤམས་ནས་སྔགས་དྲུག་ཕྱག་རྒྱ་དྲུག་གམ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ནས། བསྔོ་ཡུལ་རྣམས་མདུན་དུ་བསམ་ལ། བཅོམ་ལྡན་འདས་མ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་བཅས་པ་དང༌། འཇིག་རྟེན་པ་དཀར་གསུམ་ལ་དགའ་བ་རྣམས་ལ་དཀར་གཏོར་དང༌། ཤ་ཁྲག་ལ་དགའ་བ་རྣམས་ལ་དམར་གཏོར་འབུལ་བར་བསམ་ཞིང༌། སྔགས་རིང་གསུམ་མམ་བདུན་ལ་སོགས་པ་བཟླའོ། །གླེང་གཞི་དང་བཅས་པའི་གཟུངས་རྒྱས་པར་འདོན་པར་འདོད་ན། འདི་ཉིད་ཀྱི་སྐབས་སུ་འདོན་པར་བྱ་སྟེ། བདག་གིས་གཟུངས་བཏོན་པའི་ཚེ་གཏོར་མའི་མགྲོན་བཅོམ་ལྡན་འདས་མ་འཁོར་དང་བཅས་པ་ཐམས་ཅད་ཀྱི་རྒྱུད་བསྐུལ་བས་ཇི་སྐད་བརྗོད་པའི་དོན་བསྒྲུབ་པར་བསམ་ཞིང་འདོན་པར་བྱའོ།

། མཐར་མཆོད་ཅིང་བསྟོད་ལ་བཟོད་པར་གསོལ་ཏེ། གཤེགས་སུ་གསོལ་ལོ། །ཆོ་ག་རྒྱས་པ་ལས་ཀྱི་ཚོགས་དང་བཅས་པ་གཞན་དུ་ཤེས་པར་བྱའོ། །རྗེ་བཙུན་བ་རི་ལོ་ཙཱ་བ་ལས་བརྒྱུད་པ། རྗེ་ས་སྐྱ་པའི་མན་ངག་གཙུག་ཏོར་གདུགས་དཀར་མོ་ཅན་གྱི་བསྒོམ་ཐབས་དང་བཀླག་པའི་ཐབས། ཤིང་ཕག་ཁྲ་ཟླའི་ཚེས་ཉི་ཤུའི་ཉིན་པར་འཕགས་པས་ཏྲཻའི་ས་ཆར་བསྡེབས་པའི་ཡི་གེ་པ་ནི་ཨ་ཙ་ར་ཞེས་བྱའོ།། །།༄༅། །རི་ཁྲོད་ལོ་མ་ཅན་གྱི་སྒྲུབ་ཐབས་∶གཟུངས་ཆོག་ དང་བཅས་པ་(《 ཞ 》 དང་བུམ་ཆོག་ )བཞུགས། ། ༄༅། །རྗེ་བཙུན་མ་རི་ཁྲོད་ལོ་མ་ཅན་གྱི་སྒྲུབ་པའི་ཐབས་ཞེས་བྱ་བ། རི་ཁྲོད་གནས་སུ་རི་ཁྲོད་མའི། །རྣམ་པར་འཕྲུལ་པ་ཀུན་འཕྲུལ་(《 ཞ 》 སྤྲུལ་ )ནས། ། འགྲོ་བའི་རིམས་སོགས་སེལ་མཛད་པ། །རི་ཁྲོད་ལོ་མ་ཅན་ལ་འདུད། །རི་ཁྲོད་དཔལ་མོ་མཉེས་བྱས་པས། །འཇིག་རྟེན་འཇིག་རྟེན་འདས་པ་ཡི། །དངོས་གྲུབ་མ་ལུས་ཐོབ་བྱའི་ཕྱིར། །དེ་ཡི་བསྒྲུབ་པའི་རིམ་པ་བཤད། །དེ་ལ་འདིའམ་གཞན་གྱི་དཀྱིལ་འཁོར་དུ་དབང་བསྐུར་བ་ཐོབ་པའམ། ཡང་ན་སྨོན་པ་དང་འཇུག་པའི་སེམས་བསྐྱེད་པ་ཐོབ་ཅིང༌། འདིའི་གདམས་པ་དང་རྗེས་སུ་བསྟན་པའི་ལུང་ཐོབ་པ ༑ འདི་བསྒོམ་པར་འདོད་པས་སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་∶བའི་(《 ཞ 》 དེ་དོན་ )དོན་དུ། འཕགས་མ་རི་ཁྲོད་ལོ་མ་ཅན་བསྒོམ་སྙམ་དུ་བྱང་ཆུབ་ཀྱི་སེམས་བསྐྱེད། དེ་ནས་རང་གི་སྙིང་གི་ནང་དུ་པདྨ་དང་ཟླ་བའི་སྟེང་དུ་བསྒོམ་པར་བྱ་བའི་ལྷའི་ཁ་དོག་ཅན་གྱི་པྃ་ལས་འོད་འཕྲོས་པས་རང་བཞིན་གྱི་གནས་ནས་ལྷ་མོ་རི་ཁྲོད་ལོ་མ་ཅན་གྱི་དབུ་རྒྱན་དུ་བླ་མ་མི་བསྐྱོད་བའི་རྣམ་∶པ་ཅན་དུ་(《 ཞ 》 པར་ )བཞུགས་པ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས་ལ། ན་མོ་གུ་རུ་བྷྱཿས་བླ་མ་དང༌། ནམཿ་པརྞ་ཤ་ཝ་རྱཻ ༑ ཞེས་པས་ལྷ་མོ་ལ་ཕྱག་འཚལ་ནས། རང་གི་སྙིང་ག་ནས་སྤྲུལ་པའི་མཆོད་པ་རྣམས་ཀྱིས་མཆོད་པར་བསམ་ཞིང༌།

ཨོཾ་པརྞ་ཤ་ཝ་རྱཻ། ཞེས་ཀུན་ལ་སྦྱར་ལ། ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན། པཱ་དྱཾ་པྲ་ཏཱིཙྪ་(《 ཞ 》+ ཡེ་ )སྭཱ་ཧཱས་ཞབས་བསིལ། བཛྲ་པུཥྤེ་ཨཱཿཧཱུྃ་གིས་མེ་ཏོག བཛྲ་དྡྷཱུ་པེ་ཨཱཿཧཱུྃ་གིས་བདུག་སྤོས། བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི། བཛྲ་ནཻ་ཝི་དྱེ་ཨཱཿཧཱུྃ་གིས་ཞལཟས། བཛྲ་ཤབྡ་ཨཱཿཧཱུྃ་གིས་རོལ་མོ་ཕུལ་ནས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང༌། །ཞེས་དོན་བསམས་བཞིན་པས་ལན་གསུམ་བརྗོད་ནས། སེམས་ཅན་ཐམས་ཅད་བདེ་བར་གྱུར་ཅིག སྡུག་བསྔལ་དང་བྲལ་བར་གྱུར་ཅིག བདེ་བ་དང་མི་འབྲལ་བར་གྱུར་ཅིག སེམས་ཅན་ཐམས་ཅད་མཉམ་པ་ཉིད་ལ་གནས་པར་གྱུར་ཅིག ཅེས་ཚད་མེད་པ་བཞི་བསྒོམས་པས། བསོད་ནམས་ཀྱི་ཚོགས་བསགས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་པས། བདག་དང་སྣང་བ་ཐམས་ཅད་མི་དམིགས་པའི་སྟོང་∶པར་(《 ཞ 》 ཉིད་དུ་ )བསྒོམ། སྟོང་པའི་ངང་ལས་(《 ཞ 》+ པཾ་ལས་ )རིན་པོ་ཆེའི་རི་བོ་ལྗོན་ཤིང་སྣ་ཚོགས་པའི་ནགས་ཚལ་དང་མེ་ཏོག་གི་ཚོགས་ཀྱིས་བརྒྱན་པའི་སྟེང་དུ། པྃ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་∶སྟེང་དུ་(《 ཞ 》 དབུས་སུ་ )རང་གི་ཤེས་པ་པྃ་གྱི་ཡི་གེ་གསེར་གྱི་མདོག་ཅན་དུ་བསམ། དེ་ལས་འོད་ཟེར་འཕྲོས་པས། སེམས་ཅན་གྱི་དོན་བྱས། ཁྱད་པར་དུ་ནད་དང་སྡུག་བསྔལ་ཐམས་ཅད་བསལ། སླར་འདུས་ནས་པྃ་ལ་ཐིམ་ཞིང་དེ་ཡོངས་སུ་གྱུར་པ་ལས་བདག་ཉིད་བཅོམ་ལྡན་འདས་མ་རི་ཁྲོད་ལོ་མ་ཅན་དུ་གྱུར་པ་ནི་སྐུ་མདོག་གསེར་བཙོ་མ་ལྟ་བུ། ཞབས་གཡས་པའི་རྟིང་པས་འོག་གི་ཕྱོགས་བརྟེན་ཞིང་པུས་མོ་གདན་ལ་བཙུགས་པ། གཡས་པས་བཞེངས་སྟབས་སུ་མཛད་པ། རྣམ་པར་བསྒྱིངས་པའི་སྟབས་ཀྱིས་བཞུགས་པ། ཞལ་གསུམ་ཕྱག་དྲུག་མ། རྩ་བའི་ཞལ་སེར་ཞིང་འཛུམ་ཁྲོའི་རྣམ་པ་ཅན། གཡས་པའི་ཞལ་དཀར་ཞིང་ཞི་བ།

གཡོན་པ་དམར་ཞིང་ཆགས་པའི་ཉམས་ཅན། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་ཐུགས་ཀར་རྡོ་རྗེ་དང་ ༑ གཉིས་པས་དགྲ་སྟ་འདེབས་པའི་ཚུལ་དང༌། གསུམ་པས་མདའ་གསོར་ཞིང་འཛིན་པ། གཡོན་གྱི་དང་པོས་སྡིགས་མཛུབ་ལ་རྡོ་རྗེ་ཞགས་པས་དཀྲིས་པ། གཉིས་པས་མེ་ཏོག་དང་འབྲས་བུས་སྤུད་པའི་ཤིང་ལོ་གསར་པའི་སྦྲང་གཡབ་དང༌། གསུམ་པས་གཞུ་འཛིན་པ། རིན་པོ་ཆེ་དུ་མ་དང་མེ་ཏོག་སྣ་ཚོགས་པའི་རྒྱན་གྱིས་སྤྲས་ཤིང༌། ལྷ་རྫས་ཀྱི་ན་བཟའ་དམར་པོའི་སྟོད་གཡོགས་ཅན། མེ་ཏོག་དང་འབྲས་བུ་དུ་མས་སྤྲས་པའི་ཤིང་ལོ་གསར་པ་གཤིབས་པའི་སྨད་གཡོགས་ཅན། རབ་ཏུ་ཞི་ཞིང་མཛེས་པ། སྦྲུལ་དཀར་པོས་སེ་རལ་ཁར་བྱས་པ། རལ་པའི་ཐོར་ཚུགས་གྱེན་དུ་བཅིངས་ཤིང༌། ལང་ཚོ་ལ་བབ་པའི་སྐུ། ཤིན་ཏུ་མཛེས་ཤིང་གྲིམས་ལ ༑ ཅུང་ཟད་ཁྲོ་བའི་ཚུལ་ཅན ་དུ་བསྒོམ་ པར་བྱའོ། །ཡང་ན་ཕྱག་གཉིས་པར་(《 ཞ 》 མ་ )བསམ་པར་བྱ་སྟེ། སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་པས་རྡོ་རྗེ་དང་བཅས་པའི་ཁུ་ཚུར་གྱིས་བགེགས་ཀྱི་ཚོགས་ལ་བསྣུན་པར་མཛད་ཅིང༌། གཡོན་པ་ཐུགས་ཀར་སྡིགས་མཛུབ་མཛད་པས་གནོད་པར་བྱེད་པ་ཐམས་ཅད་ཀུན་དུ་གཟིར་བ། དམར་ལ་ཟླུམ་པའི་སྤྱན་གསུམ་དང་ལྡན་ཞིང་ཁྲོ་གཉེར་བསྡུས་པ། མཆེ་བ་རྣམ་པར་གཙིགས་ཤིང་ལྟོ་བ་འཕྱངས་པ། སྐུ་ཐུང་ཞིང་སྦོམ་ལ་བརྗིད་པ། དབུ་སྐྲ་སེར་པོ་གྱེན་དུ་འབར་བ། རུས་པ་དང་རིན་པོ་ཆེ་དང་སྦྲུལ་གདུག་པའི་རྒྱན་གྱིས་བརྒྱན་ཅིང༌། སྟག་གི་ལྤགས་པའི་ཤམ་ཐབས་ཅན། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་དབུས་སུ་བསྒོམ་པར་བྱའོ། །ཡང་ན་ཕྱག་བཞི་པ་བསྒོམ་པར་བྱ་སྟེ། ཞལ་གཅིག་ཕྱག་བཞི་མ་སྐུ་མདོག་སྟོན་ཀའི་ནམ་མཁའ་ལྟར་སྔོ་ཞིང་དྭངས་པ ༑ ཕྱག་གཡས་ཀྱི་དང་པོ་མཆོག་སྦྱིན་གྱི་ཕྱག་རྒྱས། ལྷའི་དཔག་བསམ་གྱི་ཤིང་ལས་འཁྲུངས་པའི་འབྲས་བུས་འགྲོ་བའི་ནད་ཐམས་ཅད་སེལ་བར་མཛད་པ་ཡིན་ཞིང་ ༑ གཉིས་པས་དགྲ་སྟ་བསྣམས་པས་གདུག་པ་ཅན་རྣམས་ལ་བསྣུན་པར་མཛད་པ།

གཡོན་གྱི་དང་པོས་རྡོ་རྗེའི་ཞགས་པས་བགེགས་ཀྱི་ཚོགས་འཆིང་ཞིང༌། གཉིས་པས་ནོར་བུའི་ཡུ་བ་ཅན་གྱི་རྔ་ཡབ་དཀར་པོས་གདུལ་བྱ་རྣམས་ཀྱི་ནད་སེལ་བར་མཛད་པ། ཤིན་ཏུ་མཛེས་པའི་སྐུ། སྒེག་པ་དང་ཁྲོ་བའི་ཉམས་ཅན། ཞི་བ་དང་དྲག་པོའི་རྒྱན་∶ཐམས་ཅད་ཀྱིས་(《 ཞ 》 གྱིས་ )བརྒྱན་ཞིང༌། ཤིང་ལོ་གསར་པ་རྣམ་པར་བཀྲམ་པའི་སྟོད་གཡོགས་དང༌། སྟག་གི་ལྤགས་པའི་སྨད་གཡོགས་མནབས་པ ༑ གཡས་ཅུང་ཟད་བསྐུམ་ཞིང་གཡོན་བརྐྱང་པའི་སྟབས་ཀྱིས་བཞེངས་པ། ཉི་མའི་དཀྱིལ་འཁོར་གྱི་རྒྱབ་ཡོལ་ཅན་དུ་བསྒོམ་པར་བྱའོ། །འདི་དག་དུས་གཅིག་ལ་གསུམ་ཀ་བསྒོམ་པར་བྱ་བ་ནི་མ་ཡིན་ཏེ། གང་ལ་མོས་པ་དེ་བསྒོམ་པར་བྱའོ། །དེ་ལྟར་བསྒོམས་པའི་དཔྲལ་བར་ཨོཾ་དཀར་པོ་དང༌། མགྲིན་པར་ཨཱཿདམར་པོ་དང༌། སྙིང་གར་ཧཱུྃ་སྔོན་པོ་དང༌། སྙིང་གི་ནང་དུ་ཉི་མ་ལ་གནས་པའི་པྃ་རང་གི་ཁ་དོག་དང་མཐུན་པར་བསྒོམ་པར་བྱའོ། །དེ་∶ནས་པྃ་(《 ཞ 》 - ནས་པྃ་ )ལས་སྣ་ཚོགས་པའི་འོད་ཟེར་འཕྲོས་པས་རང་བཞིན་གྱ ི་གནས་ནས་ རྗེ་བཙུན་མ་རི་ཁྲོད་ལོ་མ་གྱོན་པ་(《 ཞ 》 མ་ )ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་གྱི་ནམ་མཁའ་ལ་སྤྱན་དྲངས་པ་ལ་སྔར་བཞིན་མཆོད་ནས། ཛཿཧཱུྃ་བྃ་ཧོཿ ཞེས་བརྗོད་པས་རང་དང་གཉིས་སུ་མེད་པར་བསྟིམ་མོ། །ཡང་པྃ་གྱི་ཡི་གེ་དེ་ཉིད་ལས་འོད་ཟེར་དཔག་ཏུ་མེད་པ་སྤྲོས་པས་དབང་གི་ལྷ་དེ་བཞིན་གཤེགས་པ་འཁོར་དང་བཅས་པ་སྤྱན་དྲངས་པ་ལ་སྔ་མ་ལྟར་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས ༑ སངས་རྒྱས་དེ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱྀ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས། ལུས་ཐམས་ཅད་གང༌། དྲི་མ་ཐམས་ཅད་དག

གསང་སྔགས་དང་ཕྲིན་ལས་ཐམས་ཅད་ལ་དབང་བར་བྱས། ཆུ་ལྷག་མ་སྤྱི་བོར་ལུད་པས། དབང་རྟགས་སུ་གྱུར་པ་ནི། ཕྱག་དྲུག་མ་ལ་མི་བསྐྱོད་པ། གཉིས་པ་ལ་འོད ་དཔག་ཏུ་ མེད་པ། བཞི་པ་ལ་དོན་ཡོད་གྲུབ་(《 ཞ 》+ ས་དབུ་རྒྱན་ )པར་བལྟའོ།། དེ་ནས་ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་ནང་གི་གཟུགས་བརྙན་ལྟ་བུ་ལ་∶རང་གི་(《 ཞ 》 - རང་གི་ )སེམས་གཏད་ནས་མཉམ་པར་བཞག་གོ །གང་གི་ཚེ་སྔགས་ཟློ་བར་འདོད་ན། དེའི་ཚེ་སྙིང་གི་ནང་གི་པྃ་གྱི་མཐའ་མར་སྔགས་ཀྱི་ཕྲེང་བ་གཡས་ཕྱོགས་སུ་འཁོར་བའི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རྒྱུད་བསྐུལ་བས་བདག་གི་རྒྱུད་བྱིན་གྱིས་རློབ་ཅིང༌། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་དང་ནད་ཐམས་ཅད་བསལ་བར་བསམས་ལ། ཨོཾ་པི་ཤཱ་ཙི་པརྞ་ཤ་ཝ་རཱི་སརྦ་ཛྭ་ར་པྲ་ཤ་མ་ཎཱ་ཡ་སྭཱ་ཧཱ། ཞེས་ཅི་ནུས་པ་བཟླ་བར་བྱ་སྟེ། སྙིང་∶པོའི་སྔགས་སོ(《 ཞ 》 པོའོ )། །ཨོཾ་པི་ཤཱ་ཙི་པརྞ་ཤ་བ་རཱི་ཧྲཱིཿཧ་(《 ཞ 》 ཛ་ )ཧཱུྃ་ཕཊ་སྭཱ་ཧཱ། ཞེས་བྱ་བ་ནི་ཉེ་བའི་སྙིང་པོའོ། །འདིའི་རྩ་བའི་སྔགས་ཟློ་བར་འདོད་ན། གཟུངས་ཉིད་ནས་འབྱུང་∶བ་བཞིན་བཟླ་བར་བྱའོ(《 ཞ 》 ངོ་ )།། བསྙེན་པའི་གྲངས་ནི། རྩ་བའི་སྔགས་འབུམ་ཕྲག་གཅིག སྙིང་པོ་འབུམ་ཕྲག་ཉི་ཤུ། ཡང་སྙིང་འབུམ་ཕྲག་བཅོ་ལྔས་ཇི་སྐད་བཤད་པའི་ལས་ཐམས་ཅད་འགྲུབ་པར་འགྱུར་རོ། །སྔགས་ཀྱི་བཟླས་པའི་ཆོ་གའོ། །དེ་ནས་རང་དང་གཞན་གྱི་དོན་དུ་བུམ་པའི་ཆོ་ག་བྱེད་པར་འདོད་པས། བ་བྱུང་ལྔ་དང་དྲི་བཟང་པོས་བྱུགས་པའི་མཎྜལ་ལ་ཚོན་རྩི་དཀར་པོས་པདྨ་འདབ་མ་བརྒྱད་པ་བྲིས་པའི་དབུས་དང༌། འདབ་མ་བརྒྱད་ལ་མེ་ཏོག་གི་ཚོམ་བུ་བཀོད་པའི་དབུས་སུ་བུམ་པ་མཚན་ཉིད་དང་ལྡན་པ། དར་རམ་རས་དཀར་པོའི་མགུལ་ཆིངས་པྲོག་ལྔའམ། བདུན་དང་ལྡན་པས་བཅིང༌། འབྲས་བུ་ཅན་གྱི་ཤིང་གི་རྩེ་མོ་མ་ཉམས་པའི་ཆུན་པོས་ཁ་བརྒྱན་ནོ།(《 ཞ 》 པ )།རིན་པོ་ཆེ་ལྔ་དང༌། སྨན་ལྔ། དྲི་ལྔ།

སྙིང་པོ་ལྔ། འབྲུ་ལྔ་དང་བཅས་པའི་ཆུ་གཙང་མས་བཀང་བ་བཞག་པའི་སྟེང་དུ། རིན་པོ་ཆེའི་སྡེར་∶མ་འབྲུས་(《 ཞ 》 འབྲས་བུས་ )གང་བའི་ནང་དུ། དེ་བཞིན་གཤེགས་པའི་རིང་བསྲེལ་དང༌། འདི་ཉིད་ཀྱི་གཟུངས་བཞུགས་ཤིང༌། རབ་གནས་དང་ལྡན་པའི་མཆོད་རྟེན་བཞུགས་སུ་གཞུག དེའི་སྟེང་དུ་གདུགས་དཀར་པོ་དབུབ། ཕྱོགས་བཞིར་མེ་ཏོག་དཀར་པོའི་ཕྲེང་བ་རེ་གདགས། བྲེའམ་ཏོག་ལ་གཟུངས་ཐག་ཀྱང་བཅིང་ངོ༌། ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། གཞན་ཡང་མཆོད་རྫས་ཀྱིས་བསྐོར། སྨན་དང༌། དཀར་གསུམ་མངར་གསུམ་གྱིས་བརྒྱན་པའི་གཏོར་མ་དང༌། དམར་གཏོར་དང༌། ཡང་དཀར་གཏོར་གསུམ་དང༌། དམར་གཏོར་གཉིས་དང༌། དཀར་གཏོར་གཅིག(《 ཞ 》+ གཞི་བདག་ལ་ )གང་འོས་པའི་གཏོར་མ་གཅིག་སྟེ་གཏོར་མ་དགུ་བཤམ་མོ། །དེ་ནས་རང་ཉིད་ཁྲུས་བྱས། གོས་གཙང་མ་གྱོན། དཀོན་མཆོག་གསུམ་ལ་ཕྱག་འཚལ་ནས་གསོ་སྦྱོང་བླངས་ལ། གོང་དུ་བསྟན་པ་ལྟར་བདག་བསྐྱེད་བསྒཽམས་ལ་བཟླས་པ་ཅི་རིགས་པ་བྱའོ། །དེ་ནས་དྲི་བཟངས་ཀྱི་ཆུ་ཀུ་ཤས་བུམ་པ་དང་∶མཆོད་པ་(《

ཞ 》 གཏོར་མ་ )རྣམས་ལ་གཏོར་ཞིང༌། ཨོཾ་(《 ཞ 》+ བཛྲ )ཨ་མྲྀ་ཏེ་ཧཱུྃ་ཕཊ། ཅེས་བརྗོད་པས་མ་དག་པ་བསངས། ཨོཾ་སྭ་བྷཱ་ཝ་ཤུདྡྷཿ་སརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་པས་ཐམས་ཅད་སྟོང་པར་བསམ། སྟོང་པའི་ངང་ལས་མཆོད་རྫས་རྣམས། ཨོཾ་ཨཱཿཧཱུྃ་ལས་ལྷ་རྫས་ལས་གྲུབ་པའི་མཆོད་པ་ངོ་བོ་བཟང་ཞིང་རྒྱ་ཆེ་བ་དཔག་ཏུ་མེད་པ་བསྐྱེད་ནས་སོ་སོའི་སྔགས་ཀྱི་བྱིན་གྱིས་བརླབ་བོ། །མཆོད་རྫས་རྣམས་ཀྱི་དབུས་སུ་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་(《 ཞ 》 བྷྲུཾ )ལས་རིན་པོ་ཆེའི་བུམ་པ་ལྟོ་བ་ཡངས་ཤིང་མགྲིན་པ་ཕྲ་བ། དཔག་བསམ་གྱི་ཤིང་གིས་ཁ་བརྒྱན་ཞིང་ལྷ་རྫས་ཀྱི་གོས་ཀྱིས་མགུལ་པ་དཀྲིས་པའི་སྟེང་དུ་བྷྲཱུྃ་ལས་རིན་པོ་ཆེའི་མཆོད་རྟེན་ཇི་སྐད་བཤད་པའི་མཚན་ཉིད་དང་ལྡན་པ། རྒྱན་ཐམས་ཅད་གྱིས་སྤྲས་པ། ཡངས་ཤིང་རྒྱ་ཆེ་བ་བསྐྱེད་ལ། མཆོད་རྟེན་གྱི་བུམ་པའི་ནང་དུ་སྔར་བཤད་པའི་ཚུལ་གྱིས་བཅོམ་ལྡན་འདས་མ་རི་ཁྲོད་ལོ་མ་ཅན། ཡན་ལག་བཞི་རྫོགས་སུ་བསྐྱེད་དོ། །དེའི་ཕྱི་རོལ་གྱི་སྟེང་དུ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་དང༌། ཁོར་ཡུག་ཏུ་ཆོས་སྐྱོང་བའི་སྲུང་མ་དང༌། འཇིག་རྟེན་པ་ཐམས་ཅད་ཀྱིས་བསྐོར་བར་བལྟའོ། །དེ་དག་གོང་དུ་བསྟན་པའི་མཆོད་པ་རྣམས་ཀྱིས་རིམ་པ་བཞིན་དུ་མཆོད་པར་བསམ་ཞིང༌། འཇིག་རྟེན་ཁམས་འདི་དཔག་མེད་ན། །མཆོད་ཡོན་ཇི་སྙེད་ཡོད་པ་དང༌། །བདག་གིས་གུས་པར་བཤམས་པ་འདི། །རི་ཁྲོད་ལོ་མ་གྱོན་མ་དང་ ༑ ༑ རྒྱལ་བ་འཁོར་དང་བཅས་ལ་འབུལ། །བདག་ཅག་འཁོར་དང་བཅས་རྣམས་ཀྱི། །ནད་དང་བགེགས་རྣམས་ཞི་བ་དང༌། །དངོས་གྲུབ་མ་ལུས་སྩལ་དུ་གསོལ ༑ ༑ ཨོཾ་སརྦ་ཏ་ཐཱ་ག་ཏ་པརྞ་ཤ་ཝ་རཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཞེས་བརྗོད་པས་མཆོད་ཡོན། དེ་བཞིན་དུ་མཆོད་ཡོན་གྱི་གནས་སུ་ཞབས་བསིལ་དང༌། ཨརྒྷཾ་གྱི་གནས་སུ་པཱ་དྱཾ་གིས་ཞལ་བསིལ་དང༌།

མེ་ཏོག་དང༌། པུཥྤཾ། བདུག་སྤཽས་དང༌། དྷཱུ་པཾ། མར་མེ་དང༌།∶དཱི་པྃ།(《 ཞ 》 ཨཱ་ལོ་ཀེ )དྲི་ཆབ་དང༌། གྷནྡྷཾ། ཞལ་ཟས་དང༌། ནཻ་ཝི་དྱེ། སིལ་སྙན་དང༌། ཤབྡ། ཞེས་པ་རྣམས་ཀྱིས་མཆོད་ནས། རྒྱལ་བ་ཀུན་གྱི་ཡེ་ཤེས་སྒྱུ་མ་ཡིས། །ཆོ་འཕྲུལ་རྣམ་པར་འཕྲུལ་པ་ལས་བྱུང་བའི། །ལྷ་མོ་གང་གིས་སྒྲུབ་པོའི་ནད་གདོན་བགེགས། །ཀུན་ནས་ཞི་མཛད་ཁྱོད་ལ་ཕྱག་འཚལ་ལོ། །ཞིང་དང་ཡུལ་རྣམས་ཀུན་དུ་རྣམ་འཕྲུལ་ཞིང༌། ཁྱད་པར་རི་ཁྲོད་གནས་སུ་རྣམ་རོལ་ནས། །སྒྲུབ་པ་པོ་ལ་དངོས་གྲུབ་ཀུན་སྩོལ་བ།། རི་ཁྲོད་དབང་ཕྱུག་མ་ལ་ཕྱག་འཚལ་ལོ། །སྣ་ཚོགས་ཞལ་དང་ཕྱག་ཞབས་སྣ་ཚོགས་དང༌། །སྣ་ཚོགས་མདོག་དང་སྣ་ཚོགས་ཆ་ལུགས་དང༌། །སྣ་ཚོགས་རྒྱན་དང་སྣ་ཚོགས་ཕྱག་མཚན་གྱིས། །རྣམ་པར་སྒེག་པ་ཁྱོད་ལ་ཕྱག་འཚལ་ལོ། ཁྱད་པར་གང་གིས་འདུལ་བའི་དུས་(《 ཞ 》 ཐབས་ )མཁྱེན་ནས། །མེ་ཏོག་འབྲས་བུ་དུ་མས་རྣམ་སྤུད་པའི། །ཤིང་ལོ་གསར་པའི་ན་བཟས་རབ་ཀླུབས་པ། །ལོ་མ་གྱོན་མ་ཁྱོད་ལ་ཕྱག་འཚལ་ལོ། །གསུང་གི་རིག་སྔགས་ཞི་བའི་ང་རོ་ཡིས། །འགྲོ་བའི་རིམས་དང་སྡུག་བསྔལ་ཞི་མཛད་ཅིང༌། །དྲག་པོའི་གསང་སྔགས་འབྲུག་ལྟར་ཆེར་བསྒྲགས་པས ༑ ༑ གདུག་པ་འཇོམས་མཛད་དེ་(《 ཞ 》 གསུང་ )ལ་ཕྱག་འཚལ་ལོ། །ཉིད་ཐུགས་ཞི་བས་འགྲོ་བ་ཞི་མཛད་ཅིང༌། །བརྩེ་བས་རྗེས་ཆགས་དགའ་བ་ཆེན་པོ་ཡིས། །ཚེ་དང་དཔལ་འབྱོར་རྣམ་པར་རྒྱས་མཛད་མ། །རྣམ་གྲོལ་ཡངས་པའི་ཐུགས་མངའ་ཁྱོད་ལ་འདུད། །སྒྲུབ་དང ་བཟླས་ བརྗོད་བརྩོན་པས་ཁྱོད་ཀྱི་ཐུགས། །བསྐུལ་བས་བདག་ལ་བརྩེ་བས་ཉེར་དགོངས་ནས། །བགེགས་དང་ནད་སོགས་སྡུག་བསྔལ་ཞི་བ་དང༌། །ཚེ་དང་དཔལ་འབྱོར་རྒྱས་པར་མཛད་དུ་གསོལ། །སྐྱེ་བ་ཀུན་དུ་བདག་གི་མགོན་མཛད་དེ། །ཉམ་ངའི་འཇིགས་པ་ཀུན་ལས ་བསྐྱབ་ པ་དང༌། །སྲིད་ཞིའི་བདེ་དགའ་རྒྱ་མཚོས་རབ་འབྱོར་ཞིང༌། །རྫོགས་སངས་ཡོན་ཏན་རྒྱ་མཚོར་འགྱུར་བར་མཛོད ༑ ༑ ཅེས་པས་བསྟོད་ཅིང་གསོལ་བ་གདབ་བོ། །གཞན་ཡང་ཇི་ལྟར་འདོད་པའི་དོན་རྣམས་གསོལ་བ་གདབ་པར་བྱའོ།

།དེ་ནས་བསྒྲུབ་པའི་གྲོགས་དང་བཅས་པས་གཟུངས་ཐག་བཟུང་ལ། རང་གི་སྙིང་ག་ནས་སྔགས་ཀྱི་ཕྲེང་བ་འཕྲོས་པས་གཟུངས་ཐག་ལ་བརྟེན་ནས་སོང་བས་བཅོམ་ལྡན་འདས་མའི་རྒྱུད་བསྐུལ་བས ༑ སྐུའི་ཆ་(《 ཞ 》+ ཐམས་ཅད་ )ལས་ཡེ་ཤེས་ཀྱི་བདུད་རྩིའི་རྒྱུན་དཔག་ཏུ་མེད་པ་བབས་པས་བུམ་པའི་ནང་གང་བ་དང༌། འོད་ཟེར་གྱི་ཚོགས་འཕྲོས་པས། བདག་དང་སེམས་ཅན་གྱི་རིམས་ནད་དང་བགེགས་དང་འབྱུང་པོ་ཐམས་ཅད་ཀྱི་གནོད་སེམས་ཞི་བར་བསམ་ཞིང༌། འདིའི་སྙིང་པོའི་སྔགས་གཙོ་བོར་བཟླའོ། །རྩ་སྔགས་དང་ཉེ་བའི་སྙིང་པོའང་ཅི་རིགས་པར་བཟླ་བར་བྱའོ། །ཐུན་གྱི་མཐར་མཆོད་ཅིང་བསྟོད་ལ་གཏོར་མ་གཏང་བར་བྱ་སྟེ། དེའང་གཏོར་མ་རྣམས་སྦྱངས་ལ། ཐོག་མར་ཨ་མྲྀ་ཏས་བསངས། སྭ་བྷཱ་ཝཱས་སྦྱངས་ནས། ཨོྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྃ་ལས་ཁ་དོག་དང་རོ་དང་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བསྐྱེད་ལ། ཨོཾ་ཨཱཿཧཱུྃ། ཞེས་ཡང་ཡང་བརྗོད་པས་བྱིན་གྱིས་བརླབས་ལ། བཅོམ་ལྡན་འདས་མ་འཁོར་དང་བཅས་པའི་ཞལ་དུ་བསྟབས་པས་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་པི་ཤཱ་ཙི་པརྞ་ཤ་ཝ་རཱི་ས་པ་རི་ཝཱ་ར་ཨི་དཾ་བ་ལིང་གྷྲི་ཧྣ་པ་ཡ་གྷྲི་ཧྣཱ་པ་ཡ། སརྦ་ཛྭ་ར་པྲ་ཤ་མ་ཎཱ་ཡ་སྭཱ་ཧཱ། ཞེས་གསུམ་མམ་བདུན་གྱིས་ཕུལ་ལ། མཆོད་ཡོན་ལ་སོགས་པས་མཆོད་ནས་བསྟོད་ལ། འདོད་པའི་དོན ་གསོལ་ བ་གདབ་བོ། །དེ་ནས་(《 ཞ 》+ ཡང་ ) གཉིས་པ་ཆོས་སྐྱོང་དང༌། གསུམ་པ་ཕྱོགས་སྐྱོང་དང༌། བཞི་པ་འབྱུང་པོ་དང༌། ལྔ་པ་ཀླུ་རྣམས་དང༌། དྲུག་པ་མཁའ་འགྲོ་སྤྱྀ་གཏོར་གྱིས་གཏང་ངོ༌། །བདུན་པ་གདོན་རིགས་ཀྱི་བདག་པོ་ནག་པོའི་ཕྱོགས་ཤ་ཁྲག་ལ་དགའ་བ་རྣམས་ལ། ཨ་ཀཱ་རོའི་སྔགས་∶ཀྱི་བསྔོས་ལ་དྲག་པོའི་སྔགས་ཀྱིས་བསྐྲད།(《 ཞ 》 དང་ )བརྒྱད་པ་དཀར་པོ་ལ་དགའ་བ་རྣམས་ལ། ན་མཿསརྦ་ཏ་ཐཱ་ག་ཏའི་སྔགས་ཀྱིས་བསྔོས་ལ། ཆོས་ཀྱི་སྦྱིན་པ་བྱིན་ནས་མི་ནད་དང་ཕྱུགས་ནད

་ཐམས་ ཅད་ཞི་བར་གྱུར་ཅིག ཅེས་བསྒོའོ།། དགུ་པ་གཞི་བདག་དཀར་དང་དམར་ལ་གང་དགའ་བ་དེ་ལ་ཨ་ཀཱ་རོའི་སྔགས་ཀྱིས་སྦྱིན་ནོ། །དེ་ནས་མཆོད་རྟེན་གྱི་ནང་ན་གནས་པའི་ལྷ་འཁོར་དང་བཅས་པ་ལ་མཆོད་ཅིང་བསྟོད་ནས་གསོལ་བ་བཏབ་ལ་བཟོད་པར་གསོལ་ཏེ། གཏོར་མའི་མགྲོན་རྣམས་གཤེགས་སུ་གསོལ་ལོ། །དེ་ལྟ་བུ་ཐུན་གསུམ་མམ་བཞི་ལ་སོགས་པའི་རིམ་པས། ཞག་གསུམ་མམ་བདུན་ནམ་ཉི་ཤུ་རྩ་གཅིག་གི་བར་དུ་བསྒྲུབ་པ་བྱས་པའི་མཐར། བཟོད་པར་གསོལ་ཞིང་ཡི་གེ་བརྒྱ་པས་ཁ་བསྐངས་ལ། དགེ་བའི་རྩ་བ་རྫོགས་པའི་སངས་རྒྱས་སུ་བསྔོ་བར་བྱའོ། །བུམ་པའི་སྟེང་དུ་མཆོད་རྟེན་ཡོད་ན་གཤེགས་སུ་གསོལ་མི་དགོས་ཤིང༌། གལ་ཏེ་མཆོད་རྟེན་མེད་ན་བུམ་པའི་ནང་ངམ་སྟེང་དུ་ལྷ་བསྐྱེད་པར་བྱའོ། །མཐར་ཡེ་ཤེས་པ་གཤེགས་སུ་གསོལ་ནས། དམ་ཚིག ་པ་ཞུ་བ་ལས་བྱུང་བའི་ བུམ་པའི་ཆུར་བལྟའོ། །བསྒྲུབ་∶བྱ་ཉུང་ངུའི་(《 ཞ 》 བྱའི་ )དོན་བྱེད་ན་དངོས་སུ་བཀྲུ་ཞིང༌། ཀུ་ཤ་ལ་སོགས་པས་སྤྱི་བོ་ནས་གཏོར་ལ། ཁྲུས་ཀྱི་ཚིགས་བཅད་དང༌། སྔགས་རིམ་པ་བཞིན་བརྗོད་པར་བྱའོ། །སྐྱེ་བོ་མང་པོ་དང་ ༑ གྲོང་ཁྱེར་དང༌། རྟ་ཕྱུགས་ལ་སོགས་∶པ་མང་པོའི་(《 ཞ 》 པའི་ )དོན་བྱེད་ན། ཤིན་ཏུ་གཙང་ཞིང་མཐོ་བའི་ས་ཕྱོགས་སུ་མེ་ལོང་ཆེན་པོ་ལ་དེ་དག་གི་གཟུགས་བརྙན་འཆར་དུ་བཅུག་ལ། གཏོར་མས་བསྒྲུབ་བྱ་དེ་དག་ལ་བསྐོར་ཞིང༌། ཨོཾ་སརྦ་བིགྷྣཱ་ནཾ་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུདྒ་ཏེ། སྥ་ར་ཎ་ཨི་མམ་ག་ག་ན་ཁཾ་གྷྲི་ཧྣེ་དཾ་བ་ལིཾ་ཏེ་སྭཱ་ཧཱ། ཞེས་∶བྱ་བའི་སྔགས་(《 ཞ 》 པ་ )དང་བཅས་པས་གསུམ་མམ་བདུན་ལ་སོགས་པས་དེ་དག་ལ་གནོད་པར་བྱེད་པ་རྣམས་ལ་བྱིན་ལ། སྐྱེ་བོ་འདི་དག་ལ་གནོད་པར་བྱེད་པའི་བགེགས་དང་འབྱུང་པོའི་ཚོགས་ཐམས་ཅད་གཏོར་མ་འདིས་ཚིམ་པར་གྱིས་ལ། སའི་ཕྱོགས་འདིར་མ་གནས་པར་སོང་ཤིག ཅེས་བརྗོད་ལ། དྲག་པོའི་སྔགས་དང་རོལ་མོའི་སྒྲ་དྲག་ཏུ་བྱའོ། །དེ་ནས་རང་གི་སྙིང་ག་ནས་འོད་འཕྲོས་པས།

བཅོམ་ལྡན་འདས་ཤཱཀྱ་ཐུབ་པ། ཉན་ཐོས་དང་བྱང་ཆུབ་སེམས་དཔའི་དགེ་འདུན་དང༌། ཕྱོགས་སྐྱོང་དང༌། འཇིག་རྟེན་སྐྱོང་བའི་ཚོགས་ཀྱིས་བསྐོར་བ་བྱོན་ནས། བསྒྲུབ་བྱ་གང་ཡིན་པ་དེའི་ནད་རིམས་དང་འཚེ་བ་ལ་སོགས་པའི་འགལ་རྐྱེན་ཐམས་ཅད་སེལ་བ་ལ་དགོངས་པ་རྩེ་གཅིག་ཏུ་མཛད་པར་བསམ་ཞིང༌། འདོན་པའི་གྲོགས་དང་བཅས་པས་མགྲིན་གཅིག་ཏུ་འདི་སྐད་བརྗོད་པར་བྱའོ། །བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ།(《 ཞ 》+ བི་ས་ར་ཏ། ) སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །སངས་རྒྱས་ཐམས་ཅད་ཀྱིས་དགོངས་པ། རང་སངས་རྒྱས་ཐམས་ཅད་ཀྱིས་བསམས་པ། དགྲ་བཅོམ་པ་ཐམས་ཅད་ཀྱིས་བསམས་པ། སློབ་པ་ཐམས་ཅད་ཀྱིས་བསམས་པ། ཉན་ཐོས་ཐམས་ཅད་ཀྱིས་བསམས་པ། བདེན་པའི་ཚིག་དང་ལྡན་པ་ཐམས་ཅད་ཀྱིས་བསམས་པ། ཆོས་ཀྱིས་བསམས་པ། ཚངས་པས་བསམས་པ། ཚངས་པ་སོ་སོས་བསམས་པ། འདོད་པའི་དབང་ཕྱུག་གིས་བསམས་པ། དབང་པོས་བསམས་པ ༑ ལྷས་བསམས་པ། ལྷ་མ་ཡིན་∶ཐམས་ཅད་ཀྱི་(《 ཞ 》 གྱི་ )དབང་པོས་བསམས་པ ༑ ལྷ་མ་ཡིན་∶ཐམས་ཅད་ཀྱིས་ (《 ཞ 》 གྱིས་ )བསམས་པ། ལྷ་མ་ཡིན་གྱི་མངག་གཞུག་པས་བསམས་པ། འབྱུང་པོ་ཐམས་ཅད་ཀྱིས་བསམས་པ། བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ།(《 ཞ 》+ བི་ས་ར་ཏ། )སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །མུན་ཙ་ཏ། མུན་ཙ་ཏ།(《 ཞ 》+ མུན་ཙ་ཏ། མུན་ཙ་ཏ། མུན་ཙ་ཏ། )མ་འདུག་ཤིག ཡམས་ཀྱི་ནད་∶རྣམ་པར་(《 ཞ 》 ཐམས་ཅད་ )ཞི་བར་གྱུར་ཅིག ནིརྒཙྪ་ཏ། ནིརྒཙྪ་ཏ། ནིརྒཙྪ་ཏ། ནིརྒཙྪ་ཏ།(《 ཞ 》+ ནིརྒཙྪ་ཏ། )སངས་རྒྱས་ལྷ་ཆེན་པོ་ལྷའི་ཡང་ལྷ། ལྷའི་བླ་མ་གཤེགས་ཤིང་(《 ཞ 》 ཤིག )། དབང་པོ་དང་བཅས་པའི་ལྷ་རྣམས་དང༌། ཚངས་པ་དང་བཅས་པ་རྣམས་དང༌། དབང་པོ་དག་དང་བཅས་པ་རྣམས་དང༌། སྐྱེ་རྒུའི་བདག་པོ་དང་བཅས་པ་རྣམས་དང༌། འཇིག་རྟེན་སྐྱོང་བ་བཞི་པོ་དག་ཀྱང་འོང་ངོ༌། །ལྷ་འབུམ་ཕྲག་དུ་མ་དག་དང༌། ལྷ་མ་ཡིན་གྱི་དབང་པོ་རྣམས་དང༌། ལྷ་མ་ཡིན་འབུམ་ཕྲག་དུ་མ་དག་ཀྱང་འོང་ངོ༌།

།བཅོམ་ལྡན་འདས་ལ་མངོན་པར་∶དགའ་བའི་(《 ཞ 》 དད་པའི་ )འབྱུང་པོ་འབུམ་ཕྲག་(《 ཞ 》+ དུ་མ་ )དག་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་འོང་སྟེ། དེ་དག་ཁྱེད་རྣམས་ལ་གནོད་པ་ཆེན་པོ་བྱེད་པར་འགྱུར་དུ་འོང་གིས། ནིརྒཙྪ་ཏ། ནིརྒཙྪ་ཏ། ནིརྒཙྪ་ཏ། ནིརྒཙྪ་ཏ།(《 ཞ 》+ ནིརྒཙྪ་ཏས། )མྱུར་དུ་བྱེར་ཅིག ཁྱེད་ཅག་ལས་གང་དག་སྡང་བའི་སེམས་དང་ལྡན་པ་དེ་དག་ནི་ཕུང་བར་གྱུར་ཅིག གང་དག་བྱམས་པའི་སེམས་དང་ལྡན་ཞིང་∶ཉེ་བར་འཚེ་བར་(《 ཞ 》 ཉེས་པར་ )མི་འདོད་ལ། བསྲུང་བར་འཇུག་པར་འདོད་པ་དེ་དག་ནི་འཁོད་ཅིག ལུས་ལ་ཡང་འཇུག་པར་གྱིས་ཤིག སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་པ།∶སུ་མུ། སུ་མུ། སུ་མུ། སུ་མུ ༑ སུ་མུ། སུ་མུ་རུ། སུ་མུ་རུ། སུ་མུ་རུ། སུ་མུ་རུ། སུ་མུ་རུ། སུ་མུ་རུ།(《 ཞ 》 རུ་སུ་མུ། རུ་སུ་མུ། རུ་སུ་མུ། རུ་སུ་མུ། སུ་རུ། སུ་རུ། སུ་རུ། སུ་རུ། པུ་རུ། པུ་རུ། པུ་རུ། པུ་རུ། མུ་མུ་མུ་མུ། པྲ་བི་ཤ་ཏི། རུ་སུ་མུ། )མུ་རུ། མུ་རུ། མུ་རུ། མུ་རུ། མུ་རུ། མུ་རུ། མུ་རུ། མུ་རུ། མི་རི། མི་རི། མི་རི ༑ མི་རི། མི་རི། མི་རི།∶མི་རི། མི་རི།(《 ཞ 》 - མི་རི། མི་རི། )མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ ༑ མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། མི་རི། མུ་རུ། རི་ཏི་∶རི།(《 ཞ 》 མུ་རུ་རཱི་ཏི། མུ་རུ་རཱི་ཏི། མུ་རུ་རཱི་ཏི། མུ་རུ་རཱི་ཏི། མུ་རུ་རཱི་ཏི། )རི་རི་རི་རི་རི་རི་∶རིརི་རི། རཱི་རཱི་ཏཱི།(《 ཞ 》 རཱི་རཱི་རཱི་རཱི་རཱི་རཱི། )མཱི་རཱི། མཱི་རཱི། མཱི་རཱི། མཱི་རཱི།(《 ཞ 》+ མི་རི། )མཱི་རཱི་ཏི། ཧ་ས་མཱི་རི་ཏི། མཱི་རི་∶ཏི། མཱི་རི་ཏི། སཱི་མི། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ། ཀཾ་ཀ་རཱ ༑ ཀཾ་ཀ་རཱ།(《

ཞ 》 རི་མི་མི། ཀ་ཊཱ་ཀ་རཾ་ཀ་ཊཱ་ཀཾ་ཀ་རཱ། ཀཾ་ཀ་ཙཱ། ཀངྐ་རཱ། ཀངྐ་རཱ། ཀངྐ་རཱ། ཀངྐ་རཱ། ཀངྐ་རཱ། ཀངྐ་རཱ། ཀངྐ་རཱ། ཀངྐ་རཱ། )ཀཾ་ཀ་རོ∶ཏི་ཏི། ཀུ་རི་ཤོ(《 ཞ 》 ཀ་རཱི་ཏི། ཀུ་རཱྀ་ཥེ། )ཀཾ་ཀ་རཱ (《 ཞ 》 རི ) ། ཀཾ་ཀ་རཱི་ཤེ(《 ཞ 》 - ཤེ )ཀཾ་ཀ་རཱི་∶ཤེ(《 ཞ 》 ཀ་རཱི་ཥེ་ཏེ། )རི་རི་རི་རི་རི་རི།∶ཏི་རི་ཏི་ཕུས། རི་ཕུ། རི་ཕུ། རི་ཕུ། རི་ཕུ། རི་ཕུ། རི་ཕུ། རི་ཕུ། རི་ཕུ།(《 ཞ 》 ཕུ་སཱ་རི། ཕུ་རི། ཕུ་རི། ཕུ་རི། ཕུ་རི། ཕུ་རི། ཕུ་རི། ཕུ་རུ་ནཱ་ཐཱ་རི་རི་ཐི་ཕུ་རི་རུ་རི་པུསྟི་རི། ཨ་ )ནཱ་ཐཱ་ནཱ་ནཱ་ཐ་∶ཐཱ།(《 ཞ 》 རི་པུཾ་ )ནིརྒཙྪ་ཏ།∶རི་ཕུ། རི་ཕུ། ནིརྒཙྪ་ཏ། པ་ལ་ཡཱ་ཐ།(《 ཞ 》 ནིརྒཙྪ་ཏ ༑ པཱ་ལཱ་ཡ་ཏ། རི་པུཾ་པཱ་ལ་ཡ་ཏ )སངས་རྒྱས་འཇིག་རྟེན་ལ་ཐུགས་བརྩེ་བ་ཅན། སེམས་ཅན་ཐམས་ཅད་ལ་ཕན་པར་ལྷག་པར་དགོངས་པ་དང་ལྡན་པ། བྱམས་པ་ལ་གནས་པ། ཐུགས་རྗེ་དང་ལྡན་པ། དགའ་བ་ལ་གནས་པ། བཏང་སྙོམས་ལ་གནས་པ་གཤེགས་ཀྱིས། ཀྵི་པྲ་ནིརྒཙྪ་ཏ་སྭཱ་ཧཱ། སངས་རྒྱས་ཀྱི་ཡེ་ཤེས་ཀྱི་མཆོག་དང༌། ཆོས་ཉིད་ཀྱི་ལྷ་ཐམས་ཅད་དང༌། འབྱུང་པོ་ཐམས་ཅད་ལ་བཀའ་སྩལ་པའི་གསང་སྔགས་ཀྱི་གཞི་འདི་དག་གྲུབ་པའོ། །ཚིགས་སུ་བཅད་པ་འདི་དག་ནི་གྲུབ་པའོ།། ཞེས་བརྗོད་དོ། །དེ་ནས་སྒྲུབ་པའི་གྲོགས་འགའ་ཞིག་གིས་དབྱངས་དང་བཅས་པའམ ༑ ∶ཡང་ན་(《 ཞ 》 མེད་ཀྱང་ )མགྲིན་གཅིག་ཏུ་བསྡེབས་ལ་སྐད་གསང་མཐོན་པོས་འདི་སྐད་ཅེས། གང་ལ་སེར་སྣ་རྣམ་ཆགས་པ། །རྣམ་བཅོམ་དྲི་མ་མེད་མཛད་ཅིང་ ༑ ༑ ཐུགས་ཞི ་གནོད་ པ་མི་མངའ་དེས། ཁྱེད་ལ་བདེ་ལེགས་མཛད་པར་འགྱུར།། འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཛུད་མཛད་ཅིང༌། །ཆོས་རྣམས་ཐམས་ཅད་སྟོན་པ་དེས། ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ཞིག་བདེ་ལ་མངའ་མཛད་དེས། ཁྱེད་ལ་བདེ་ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས།

ཁྱེད་ལ་བདེ་ལེགས་མཛད་པར་འགྱུར། །གང་ཞིག་འཁོར་བར་འཁོར་བ་ཡི། །སེམས་ཅན་ཀུན་གྱི་རྟེན་གྱུར་ཅིང༌། །གླིང་དང་དཔུང་གཉེན་གྱུར་པ་དེས ༑ ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་རྣམས་མངོན་སུམ་གྱུར ༑ ༑ གཙང་ཞིང་བཀྲུ་བ་མི་མངའ་བ། །གསུང་གཙང་གཙང་མར་མཛད་པ་དེས། ཁྱེད་ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པས། །ཕུན་སུམ་ཚོགས་དོན་འབྱོར་གྱུར་ཅིང༌། །དོན་གྲུབ་ཚོགས་ཀྱང་གྲུབ་པ་དེས། ཁྱེད་ལ་བདེ་ལེགས་མཛད་པར་འགྱུར། །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་གཡོས་ཤིང༌། །སེམས་ཅན་ཐམས་ཅད་རབ་དགའ་དེས། ཁྱེད་ལ་བདེ་ལེགས་མཛད་པར་འགྱུར། །བྱང་ཆུབ་སྙིང་པོར་གཤེགས་པ་ན། །ས་དག་རྣམ་དྲུག་གཡོས་གྱུར་ཅིང༌། །བདུད་ཡིད་མི་བདེར་གྱུར་པ་དེས། ཁྱེད་ལ་བདེ་ལེགས་མཛད་པར་འགྱུར། །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་རྣམ་གསུང་ཞིང༌། །ཐུབ་པའི་སྙན་པ་གང་བྱུང་དེས། ཁྱེད་ལ་བདེ་ལེགས་མཛད་པར་འགྱུར

༑ ༑ ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་མཛད་ཅིང་ ༑ ༑ ཚོགས་ཀུན་དབང་དུ་མཛད་པ་དེས། ཁྱོད་ལ་བདེ ་ལེགས་མཛད་པར་འགྱུར །། སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་∶ལྷར་བཅས་བདེ་ལེགས་ (《 ཞ 》 ཚངས་པའི་ལྷ་རྣམས་ ) དང༌། །འབྱུང་པོ་ཀུན་གྱི་བདེ་ལེགས་ནི། ཁྱེད་ལ་རྟག་ཏུ་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང༌། །ལྷ་རྣམས་ཀྱིས་ནི་བསམས་པ་ཡིས། ཁྱེད་ཀྱི་འདོད་དོན་གང་ཡིན་པ། །དོན་དེ་དེ་རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག ཁྱེད་ཅག་ལམ་འགྲོ་བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །ཉི་མའི་གུང་ལ་བདེ་ལེགས་ཤིང༌། ཁྱེད་ཅག་ཀུན་དུ་བདེ་ལེགས་ཤོག ཁྱེད་ཅག་སྡིག་པར་མ་གྱུར་ཅིག །སངས་རྒྱས་ལྷ་རྣམས་སྟོང་ ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གསུམ་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 184PAGE 183 EMBED CorelDRAW.Graphic.9 