༄༅། །རྡོ་རྗེ་ཕུར་པའི་མངོན་པར་རྟོགས་པ་བཞུགས་སོ། ། 

༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །དཔལ་རྡོ་རྗེ་གཞོན་ནུའི་བསྙེན་པ་བྱེད་པར་འདོད་པས། དང་པོར་སྐད་ཅིག་གིས་རྣམ་པར་མི་རྟོག་པའི་ངང་ལས་རང་གི་སེམས་ཉིད་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་དུ་བསམས་ཏེ། སྥ་ར་ཎ་ཕཊ་ཅེས་པས་སྤྲོས། སཾ་ཧ་ར་ན་ཧཱུྃ་ཞེས་པས་བསྡུས་པ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པར་གྱུར། དེ་སྤྲཽས་འདུས་པ་ལས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པས་འགྱིང་བག་དང་ལྡན་པར་བསམ ༑ དེའི་ལྟེ་བར་ཧཱུྃ་གཅིག་བསམ་དེ་རྩ་དབུ་མ་ནས་བྱུང་སྟེ་ཀླད་པའི་རྒྱས་ལ་བྱོན ༑ སྣ་བུག་གཡས་པ་ནས་འཐོན་ཏེ་མདུན་གྱི་ནམ་མཁར་ཡི་གེ་ཧཱུྃ་སྦྲེལ་མ་ཞིག་ཏུ་གྱུར་ཏོ། །དེ་ནས་བཛྲ་དྷྲྀ་ཀ་ཅེས་པས་ཧཱུྃ་གཅིག་བྱེ་ནས་བདག་ལ་ཐིམ་པས་བདག་ཉིད་རྡོ་རྗེ་སེམས་དཔར་གནས་པ་དེ་ཞེ་སྡང་རྡོ་རྗེར་གྱུར་ཏེ། སྐུ་མདོག་མཐིང་ནག་ཞལ་གསུམ་ཕྱག་དྲུག་པ། གཡས་དཀར་བ་གཡོན་དམར་བ། དབུས་མཐིང་ནག ཕྱག་གཡས་དང་པོས་རྡོ་རྗེ་རྩེ་ལྔ་པ། གཡོན་དང་པོས་དྲིལ་བུ། བར་མ་གཉིས་ཀྱིས་འཁོར་ལོ་དང་རིན་པོ་ཆེ། ཐ་མ་གཉིས་པདྨ་དང་རལ་གྲི་བསྣམས་པ། ཞལ་ཁྲོ་ལ་འཛུམ་པ་རིན་པོ་ཆེའི་རྒྱན་གྱིས་བརྒྱན་པ། སྐུ་རུ་སྣང་བ་མ་ཡིན་པའི་ཡུམ་དང་བཅས་པར་བསྒོམ་མོ། །དེ་ནས་མ་སཱུརྱ་མཎྜལ་ཞེས་པས་ལག་པ་གཡས་པའི་མཐིལ་དང་སོར་མོ་རྣམས་ལ་ཉི་མའི་དཀྱིལ་འཁོར་རེ་བསམ་མོ ༑ ༑ ཨ་ཙཎྡྲ་མཎྜལ་ཞེས་གཡོན་པའི་མཐིལ་དང་སོར་མོ་རྣམས་ལ་ཟླ་བའི་དཀྱིལ་འཁོར་རེ་བསམ། དེ་ནས་གཡས་པའི་མཐིལ་དུ་ཧཱུྃ། སོར་མོ་ལ་ཨོཾ་ཨཱཿཧཱུྃ་སྭཱཧཱ་ཞེས་པ་བསམ། གཡོན་པའི་མཐིལ་དུ་ཨ། སོར་མོ་ལ་ཡུམ་ལྔའི་ས་བོན་བསམ ༑ དེ་ལས་ཡབ་ཡུམ་བཅུར་གྱུར་ཏེ། ས་མ་ཡ་སྟྭཾ། ཞེས་པས་ཐལ་མོ་སྦྱར་ཏེ་བརྡས་བསྐུལ། བཛྲ་ཨཉྫ་ལི་ཧཱུྃ། ཞེས་སོར་མོ་བསྣོལ་བས་རྗེས་སུ་ཞུགས། བཛྲ་བནྡྷ་ཞེས་པས་སོར་མོ་བརྡབས་ཏེ་གཅིག་ཏུ་གྱུར། ཨོཾ་བཛྲ་ཨཉྫ་ལི་ཞེས་པ་ལ་སོགས་པས་ཡབ་ཡུམ་དུ་བསྐྱེད་པས་སྦྱོར་བའི་མཚམས་ནས་ཁྲོ་ཆུང་མཚོན་ཆ་སྣ་ཚོགས་པ་ཐོགས་པ་མང་པོ་བྱུང་སྟེ།

ལག་མཐིལ་དུ་ཧཱུྃ་དང་ཨ་ལ་ཐིམ། དེ་ནས་ཨ་ཞེས་བརྗོད་པས་ཡང་ཁྲོ་ཆུང་ཐམས་ཅད་སྤྲོས་པས་དེ་རྣམས་ཀྱིས་དགྲ་དང་བགེགས་ཐམས་ཅད་ཧཱུྃ་ཧཱུྃ་དང་ཕཊ་ཕཊ་ལ་སོགས་པ་རྔམ་པའི་སྒྲ་དང་བཅས་ཏེ་བསྐྲད་པར་བསམ། དེ་ནས་ཧཱུྃ་ཞེས་བརྗོད་པས་དེ་རྣམས་འདུས་ཏེ་འོད་དུ་ཞུ་ནས་བདག་གི་ཐུགས་ཀར་ཐིམ་པར་བསམ། དེ་ནས་མཚོན་ཆ་སྣ་ཚོགས་པ་བདག་གི་སྣ་བུག་ནས་བྱུང་སྟེ་མདུན་དུ་བསམ། དེ་ནས་ཨོཾ་བྷྲཱུཾ་ཧཱུྃ་ཞེས་པ་ལ་སོགས་པ་བརྗོད་པས་ཕྱོགས་ནས་མཚོན་ཆ་བབས་པས་མདུན་ན་མར་ལ་ཐིམ་པས་མེའི་ཕུང་པོ་ལྟར་འབར་ཞིང་རིའི་ཕུང་པོ་ཙམ་དུ་བསམ་ལ། དེ་རེ་རེ་ནས་རིམ་པས་བླངས་པར་བསམ་སྟཻ་རང་རང་གི་ཕྱག་རྒྱས་བཅིངས་ཏེ་མཚམས་བཅད་དོ། །ཡང་ངག་ཏུ་ཧཱུྃ་ངའི་དཀྱིལ་འཁོར་ཞེས་པ་ལ་སོགས་པ་གཞུག བཛྲ་ཡཀྵ་ལ་སོགས་པའི་སྔགས་རེ་རེ་བརྗོད་དེ་གཡས་ནས་བསྐོར་བས་བགེགས་རྣམས་བསྐྲད་དེ་ར་བར་གྱུར ༑ གཡོན་ནས་བསྐོར་ཏེ་ཕཊ་བཞག་སྟེ་ཧཱུྃ་ཡན་ཆད་བརྗོད་པས་མཚོན་ཆའི་གུར་དུ་གྱུར་ནས་བགེགས་ཀྱིས་མི་ཚུགས་པར་བསམ་མོ། །ཕྱག་རྒྱ་ནི་གུང་མོ་བསྲངས་ཏེ་མཛུབ་མོ་གཞན་ཕྱོགས་བཞི་ནས་བཙུགས་པ་ནི་རྡོ་རྗེའི་ཕྱག་རྒྱའོ། ། མཛུབ་མོ་བཀུག་སྟེ་མཐེ་བོང་གིས་མནན་ནས་གཞན་བརྐྱང་བ་ནི་རལ་གྲིའི་ཕྱག་རྒྱའོ ༑ ༑ ཐལ་མོ་སྦྱར་ཏེ་སོར་མོའི་རྩེ་མོ་བསྣོལ་བ་ནི་འཁོར་ལོའི་ཕྱག་རྒྱའོ། ། སོར་མོ་རྣམས་རྩེ་སྤྲད་དེ་སྲིན་ལག་གཉིས་ནང་དུ་བཀུག་པ་ནི་རྒྱ་གྲམ་གྱི་ཕྱག་རྒྱའོ ༑ ༑ སོར་མོའི་རྩེ་མོ་རྣམས་བཀུག་སྟེ་མགོ་བོ་ལྟར་བྱས་པ་ནི་དབྱུག་ཏོའི་ཕྱག་རྒྱའོ ༑ ༑ ཕྱག་རྒྱ་དེ་རྣམས་བཅིང་ཞིང་སྟེང་ཡང་རྡོ་རྗེའི་ཞེས་པ་དང༌། རྡོ་རྗེའི་མཚམས་ལས་མ་འདའ་ཞིག་ཅེས་པའི་མགོར། སྟེང་ཡང་རལ་གྲི་ཞེས་པ་ལ་སོགས་པ་བཅུག་ལ་རིམ་པ་ལྔར་མཚམས་བཅད་དོ། །དེ་ནས་སྲིད་པའི་རྩེ་མོ་ཞེས་པ་ནས་དེངས་ཤིག་པའི་བར་བརྗོད་པས་ཤིན་ཏུ་བརྟན་ཞིང་གཟི་བརྗིད་དང་ལྡན་པར་བསམ། དེ་ནས་རང་གི་མིག་གཡས་པར་མ་ལས་ཉི་མ་ལ་རཾ་བསམས་ཏེ།

གཡས་པའི་སྤྱན་ཟུར་ཅེས་པ་ནས་འསྲེག་པའི་བར་བརྗོད་དོ། །རཾ་ཞེས་བརྗོད་དེ་མིག་བཟློག་པས་རཾ་གྱི་འོད་ཟེར་གྱིས་བགེགས་ཐམས་ཅད་བསྲེག་པར་བསམ་སྟེ་ཐལ་བར་བུན་སོང་བར་བསམ། གཡོན་པར་ཟླ་བ་ལ་ཨ་བསམས་ཏེ། གཡོན་པའི་སྤྱན་ཟུར་ཞེས་པ་ནས་གསོ་བར་བྱ་བའི་བར་བརྗོད་དེ། ཨ་ཞེས་པ་དང་གཡོན་པ་ཟློག་པས་ཨའི་འོད་ཟེར་བྱང་ཆུབ་ཀྱི་སེམས་ཀྱིས་ཐལ་བ་ལ་སྔར་བཞིན་གསོལ་བར་བསམ། དེས་མཚམས་ལྔ་ཡང་སྣང་ལ་རང་བཞིན་མེད་པ་གཞའ་ཚོན་ལྟ་བུར་བསམ་མོ། །དང་པོ་མཚམས་བཅད་པའོ། །དེ་ནས་བཤགས་པ་བྱ་བ་ནི། བཛྲ་ས་མ་ཡ་ཛཿཞེས་བརྗོད་པ་དང༌། སེ་གོལ་ལྕགས་ཀྱུ་དང་བཅས་པ་བརྡབས་པས་སྲུང་བའི་འཁོར་ལོའི་ནང་དུ་བླ་མ་དང་ཐ་མི་དད་ཀྱི་དཀྱིལ་འཁོར་སྤྱན་དྲངས་ཏེ། དེ་ཡང་དུས་གསུམ་གྱི་བདེ་བར་གཤེགས་པ་བཛྲ་ཀཱི་ལ་ཡའི་ངོ་བོར་བསྡུས་ལ། མདུན་གྱི་ནམ་མཁའ་ལ་བཞུགས་པར་བསམ་མོ། ། དཀྱིལ་འཁོར་གྱི་བཀོད་པ་མངོན་པར་བསམ། དེའི་འཁོར་ན་ཡེ་ཤེས་དང་ལས་ལས་གྲུབ་པ་ལ་སོགས་པའི་མཁའ་འགྲོ་དང་དཔའ་བོ་ཐམས་ཅད་ཡེ་ཤེས་ཀྱི་སྤྱན་དང་ལྡན་པ་ཐམས་ཅད་ཀྱང་སྤྲིན་ཕུང་ཙམ་དུ་བསམ་ལ། དེའི་སྤྱན་སྔར་རང་གི་སྡིག་སྒྲིབ་སྦྱང་བར་བྱ་བའི་ཕྱིར་བརྗོད་མེད་དང་དམ་ཚིག་ཉི་ཤུ་པས་བཤགས། ཉམས་ཆགས་བསྐང་བའི་ཕྱིར་མཁའ་འགྲོ་རྣམས་ལའང་བཤགས་པ་བྱས་ལ་གསོལ་བ་གདབ། དེ་ནས་ཨ་ལ་ལ་ཧོ་ཞེས་པའི་ཚོགས་ཀྱིས་བྱིན་ཕབ་ལ། རྔ་དང་དྲིལ་བུ་ལ་སོགས་པ་སྒྲ་དང་བཅས་པ་བརྗོད་དེ། མདུན་གྱི་ཚོགས་ཀྱི་ཞིང་དེ་ཐམས་ཅད་ཛཿཧཱུྃ་གིས་རང་གི་ཐུགས་ཀར་བསྟིམ་མོ། །དེ་ནས་དམ་རྫས་བྱིན་གྱིས་བརླབ་པ་ནི། བདག་གི་ཐུགས་ཀ་ནས་ཡི་གེ་རྃ་དམར་པོ་ཞིག་འཕྲོས་ཏེ། བདུད་རྩིའི་སྣོད་ལ་རེག་པས་མེའི་དཀྱིལ་འཁོར་དུ་གྱུར་ཏེ། མི་གཙང་བ་དང་ལྷག་མ་ལ་སོགས་པ་བསྲེག་པར་བསམ། ཡྃ་ཞིག་འཕྲོས་པས་རླུང་གིས་གཏོར་བར་བསམ། ཁྃ་ཞིག་འཕྲོས་པས་ཆུས་བཀྲུས་ཏེ་དག་པར་བསམ། དེ་ནས་བྷྲཱུྃ་ཞིག་འཕྲོས་ཏེ་དེ་ལས་བནྡྷ་འབར་བའི་སྣོད་ཤིན་ཏུ་ཆེ་བར་བསམ།

དེའི་ནང་འཁོར་ལོ་རྩིབས་བཞི་པ་ཞིག་གི་ལྟེ་བ་ལ་ཉི་མ་གཉིས་བསམ། དེ་བཞིན་དུ་ཤར་དུ་ཟླ་བ་ལ་ཨོཾ་དཀར་པོ་གཉིས། ལྷོར་རིན་པོ་ཆེ་ལ་སྭཱ་སེར་པོ་གཉིས། ནུབ་དུ་པདྨའི་སྟེང་དུ་ཨཱཿདམར་པོ་གཉིས། བྱང་དུ་ཨ་གྲུ་གསུམ་ལ་ཧཱ་ལྗང་གུ་གཉིས་བསམ ༑ དེ་ནས་བཛྲ་རཏྣ་ཞེས་པ་ལ་སོགས་པ་བརྗོད་པས་དབུས་ཀྱི་ཧཱུྃ་དེ་ལས་རྡོ་རྗེ་དང་དྲིལ་བུར་གྱུར། ཤར་དུ་ཨོཾ་ལས་འཁོར་ལོ་དང་དྲིལ་བུ། ལྷོར་སྭཱ་ལས་རིན་པོ་ཆེ་དང་དྲིལ་བུ། ནུབ་ཏུ་ཨཱ་ལས་པདྨ་དང་དྲིལ་བུ། བྱང་དུ་ཧཱ་ལས་རལ་གྲི་དང་དྲིལ་བུར་གྱུར་ཏོ། །དེ་ལ་རྐྱེན་གྱི་སྔགས་ཧཱུྃ་བཛྲ་དྷྲྀ་ཀ་ཅེས་པ་ལ་སོགས་པ་བརྗོད་པས་དབུས་ཀྱི་མི་བསྐྱོད་པ་ཡབ་ཡུམ། ཤར་དུ་རྣམ་སྣང༌། ལྷོར་རིན་འབྱུང༌། ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ་ཡབ་ཡུམ་དུ་གྱུར་ཏོ། །དེའི་སྟེང་དུ་ཡི་གེ་བྷྲཱུཾ་གསུམ། དེ་ནས་བདག་གི་ལག་པ་གཡོན་པའི་མཐེབ་སྲིན་གྱི་སྟེང་དུ་རྟ་མགྲིན་ཡབ་ཡུམ་སྐད་ཅིག་གིས་བསམ། དེ་གཉིས་སྦྱོར་བ་མཛད་པའི་བྱང་ཆུབ་ཀྱི་སེམས་དེ་ཡི་གེ་འབྲུ་གསུམ་ལ་ཕོག དེ་གསུམ་ཡང་འོད་དུ་ཞུ་སྟེ་རྒྱལ་བ་ཡབ་ཡུམ་བཅུ་ལ་ཕོག་པས་ཡབ་ཡུམ་བཅུ་སྦྱོར་བའི་བརྡས་བསྐུལ་ཏེ། ས་མ་ཡ་ཧོ་ཞེས་པ་ལ་སོགས་པ་བརྗོད་པས་སྦྱོར་བའི་མེས་འོད་དུ་ཞུ། དེ་ལས་འོད་འཕྲོས་སྣོད་བཅུད་ལ་ཁྱབ་པ་བསྡུས་ཏེ་བདུད་རྩི་ལ་ཐིམ་པས་འཇིག་རྟེན་གྱི་ཁམས་ཙམ་དུ་དཀར་ལྟེམ་མེར་བསམས་ལ། གསང་སྔགས་བརྒྱ་རྩ་བརྒྱད་བརྗོད་དོ། །དེ་ནས་གཡས་སུ་གཏོར་བས་བགེགས་བསྐྲད། གཡོན་དུ་གཏོར་བས་རྫས་དང་ཡོ་བྱད་བསྲུང་བར་བསམ་མོ། །གཏོར་མའི་དུས་སུ་བདག་གི་ཐུགས་ཀ་ནས་ཧཱུྃ་མཐིང་ནག་ཅིག་སྤྲོས་པས་རྟོག་སྒྲིབ་དང་བག་ཆགས་བསྲེགས་ཏེ་མི་དམིགས་པར་བསམ ༑ ཡང་ཨོཾ་དམར་པོ་ཞིག་འཕྲོས་པས་དེ་ཞུ། འཕྲོས་པས་སྣོད་བཅུད་ཀྱི་རྩེ་བཅུད་བསྡུས་ཏེ་བདུད་རྩིར་གྱུར་པར་བསམ། ཡང་ཨོཾ་ཞེས་བརྗོད་པས་ཨོཾ་གྱི་འཕྲོ་འདུས་བདུད་རྩི་དེ་ཉིད་ཀྱང་ཡེ་ཤེས་ལྔ་དང་ལྡན་པའི་རྒྱལ་བ་ལྔའི་བདག་ཉིད་སྐུ་གསུང་ཐུགས་ཡོན་ཏན་ཕྲིན་ལས་ལྔ་དང་ལྡན་པ་བསམ་གྱིས་མི་ཁྱབ་པར་བསམ

༑ དེ་ལ་ཨོཾ་ཞེས་པས་འོད་ལོངས་སྤྱོད་དུ་བསམ་མོ། །དེ་ནས་བྱིན་གྱིས་བརླབ་པའི་སྔགས་བདུན་བརྗོད་དོ། །དེ་ནས་ཏིང་ངེ་འཛིན་རྣམ་གསུམ་བསྒོམ་པར་བྱ་སྟེ། དང་པོ་དེ་བཞིན་ཉིད་ཀྱི་ཏིང་ངེ་འཛིན་ནི་དངོས་པོའི་གནས་ལུགས་ཤེས་བྱའི་འདུག་ཚུལ་ཆོས་ཉིད་ཅིའི་ངོ་བོར་ཡང་མ་གྲུབ་པ་སྤྲོས་པ་ཐམས་ཅད་དང་བྲལ་བ་ཡིན་པ་ལ་དེ་ལྟར་བསྒོམ་པ་ནི་དེ་བཞིན་ཉིད་དོ། །དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་ཅིང་དེའི་ངང་ལས་མ་འདས་པ་ནི་ཀུན་ཏུ་སྣང་བ་ཡིན་ཏེ། དེ་ལྟར་ཆོས་ཅན་ཐམས་ཅད་ལ་ཡོད་པའི་ཆོས་ཉིད་དེ་རང་ཆས་སུ་གནས་ཀྱང་དེ་ལྟར་མ་རྟོགས་པའི་སེམས་ཅན་དག་རེ་སྙིང་རྗེ་ནམ་མཁའི་ངོ་བོར་བསྒོམ་སྟེ། དེ་ནི་ཀུན་ཏུ་སྣང་བའི་ཏིང་ངེ་འཛིན་ཏོ། ། རྡོ་རྗེ་ཁྲོས་པ་ཞེས་པའི་ཏིང་ངེ་འཛིན་ཏོ། །དེ་ནས་མཚོན་ཆེན་ཞེས་པ་ནས་བསྒོམ་པར་བྱ་ཞེས་པའི་བར་བརྗོད་དེ། རྒྱུའི་ཏིང་ངེ་འཛིན་ནི་གོང་དུ་དེ་བཞིན་ཉིད་ནི་ཤེས་རབ། ཀུན་སྣང་ནི་ཐབས་ཏེ། དེ་གཉིས་ཀྱིས་རང་གི་ཤེས་པའི་རྒྱུད་དག་པར་བྱས་ནས་ཐབས་ཤེས་རབ་གཉིས་སུ་མེད་པའི་རང་རིག་པ་གསལ་བ་མ་འགགས་པ་ཅི་ཡང་མ་ཡིན་པ་དེ་ཡི་གེ་ཧཱུྃ་མཐིང་ནག་ཅིག་ཏུ་བསྒོམ། དེ་ནི་རྣམ་ཤེས་ཀྱི་ངོ་བོ་བྱང་ཆུབ་སེམས་ཀྱི་རང་བཞིན་དེ་རྟེན་དང་བརྟེན་པའི་དཀྱིལ་འཁོར་བསྐྱེད་པའི་རྒྱུའོ། །དེ་ནས་དབང་ཆེན་གྱི་དཀྱིལ་འཁོར་བསྐྱེད་པར་བྱ་སྟེ། ཧཱུྃ་དེ་ལས་ཡི་གེ་རྃ་དམར་པོ་ཞིག་ཆད་དེ། འོད་འཕྲོས་འདུས་པ་ལས་མེའི་དཀྱིལ་འཁོར་ཏུ་གྱུར་ཏེ། སེམས་ཅན་གྱི་ལས་དང་ཉོན་མོངས་པ་དང་སྣོད་ཀྱི་ལྗན་ལྗིན་ཐམས་ཅད་བསྲེག་པར་བསམ། ཡྃ་ཞེས་པས་ཡྃ་དུད་ཁ་ཆད་དེ་འཕྲོས་པས་རླུང་གི་དཀྱིལ་འཁོར་དུ་གྱུར་ཏེ་འཁོར་བའི་སྐྱོན་དེ་གཏོར་བར་བསམ། ཁྃ་ཞེས་པས་ཁྃ་ལས་ཆུའི་དཀྱིལ་འཁོར་དུ་གྱུར་ཏེ་བཀྲུས་ཏེ་དག་པར་བསམ། དེ་ལྟར་མ་དག་པ་འཁོར་བའི་སྐྱོན་ཐམས་ཅད་སྦྱངས་ལ་དག་པའི་དཀྱིལ་འཁོར་བསྐྱེད་པར་བྱ་སྟེ།

ཧཱུྃ་ལས་འོག་གི་ཕྱོགས་སུ་ཧ་ལྗང་གུ་གཅིག་འཕྲོས་ཏེ། ཧ་ཀརྨ་རཀྵ་ཧཱུྃ་ཞེས་བརྗོད་པས་དབང་ཆེན་རླུང་གི་ དཀྱིལ་འཁོར་ཆེན་པོ་རྒྱ་གྲམ་གྱི་དབྱིབས་གྲུ་གསུམ་སྲ་ཞིང་འཐས་པ་རབ་གནོན་གྱི་བུའི་མཐུའམ། ཚན་པོ་ཆེའི་རྡོ་རྗེའི་མཐུ་ཡང་ཐལ་བར་བྱེད་པར་བསྐྱེད་དོ། ། དེའི་སྟེང་དུ་ཧཱུྃ་ལས་ཁྃ་དཀར་པོ་འཕྲོས་ཏེ། ཁྃ་ཁ་ས་མེ་ཞེས་བརྗོད་པས་ཆུའི་དཀྱིལ་འཁོར་དུ་གྱུར་ཏོ། །ཡང་རླུང་ལས་སུྃ་སེར་པོ་འཕྲོས་པ་ལས་སུྃ་ནི་རི་ཏི་ཞེས་པས་གསེར་གྱི་ས་གཞི་ཆེན་པོར་གྱུར་ཏེ། མཚོ་ལ་དར་ཆགས་པར་གྱུར་ཏོ། ། དེའི་སྟེང་དུ་ཧཱུྃ་ལས་རྃ་དམར་པོ་འཕྲོས་པ་ལས་རྃ་རྃ་མེ་ཞེས་བརྗོད་པས་མེའི་དཀྱིལ་འཁོར་དུ་གྱུར་ཏེ། མེ་ཕྱེད་ཐུར་དུ་ཐིམ་པས་འབྱུང་བ་དྲོད་ཀྱི་ཆ་མཉམ། ཕྱེད་ཡར་བྱུང་བས་འབྱུང་བ་ལྔའི་མཐའ་ལ་འཇའ་ཚོན་སྣ་ལྔས་བསྐོར་བར་བསམ་མོ ༑ ༑ དེའི་སྟེང་དུ་ཧཱུྃ་ལས་ཨེ་མཐིང་སྐྱ་ཞིག་འཕྲོས་ཏེ། ཨྃ་བྷྲཱུཾ་ཞེས་བརྗོད་པས་ནམ་མཁའི་དཀྱིལ་འཁོར་དུ་གྱུར་ཏེ། ཡུམ་ཀུན་ཏུ་བཟང་མོའི་མཁའི་རང་བཞིན་དུ་བསམ་མོ། །དེ་ཡང་སྤྱིར་ཁྱབ་པར་བསྒོམ་སྟེ། རྒྱུད་ལས། ནམ་མཁའ་སྤྱིར་ཁྱབ་ཕོ་བྲང་གཞལ་ཡས་ཁང༌། །ཞེས་འབྱུང་བས་སོ། །འབྱུང་བ་བཞི་པོའང་ཡུམ་བཞིའི་མཁར་བྱིན་གྱིས་བརླབ་པའོ། །དེ་ནས་ཡང་བྷྲཱུཾ་ལས་ར་དམར་ནག་བཞི་འཕྲོས་ཏེ། ར་རཀྟ་ཛྭ་ལ་མཎྜ་ལ་ཞེས་བརྗོད་པས་རཀྟའི་རྒྱ་མཚོ་རྦ་རླབས་འཁྲུགས་པ་ཞིང་གི་གནས་རྒྱུ་བ་དབུས་མཐོ་ན་མཐའ་དམའ་བ། མཐའ་མཐོ་ན་དབུས་དམའ་བ་ལྟ་བུར་གྱུར་ཏོ། །དེའི་སྟེང་དུ་ཀེཾ་སྔོན་པོ་ཆད་པ་ལས་ཀེཾ་ནི་རི་ཏི་ཛྭ་ལ་མཎྜལ་ཞེས་བརྗོད་པས། ཀེང་རུས་ཀྱི་རི་རབ་དཔག་ཚད་འབུམ་ཕྲག་དྲུག་ཁྲི་ཞེང་དང་དཔངས་སུ་ཡོད་པར་རཀྟའི་ནང་དུ་བརྒྱད་ཁྲི་ནུབ་སྟེ། ཡར་བརྒྱད་ཁྲི་འཕགས་པ་སྐེད་པ་ནས་ཉི་ཟླ་འཁོར་ཞིང་འབར་བ་བརྟན་ཞིང་མི་གཡོ་བའི་ཕྱིར་གྲྭ་བཞི་ནས་གནམ་ལྕགས་ཀྱི་གཟེར་ཆེན་བཏབ་པ། ཆུ་སྲིན་གྱི་རྒྱལ་མཚན་བཞི་མངོན་དུ་བྱུང་སྟེ་མཚན་པར་བསྐྱེད་དོ།

།དེའི་སྟེང་དུ་བྷྲཱུྃ་སྨུག་ནག་གཅིག་ཆད་དེ། བྷྲཱུཾ་བི་ཤུདྡྷེ་ཛྭ་ལ་མཎྜལ་ཧཱུྃ་ཞེས་བརྗོད་པས་རིན་པོ་ཆེ་ལྔ་ལས་གྲུབ་པའི་གཞལ་ཡས་ཁང་ཞི་བའི་ཕོ་བྲང་དུ་བསྐྱེད་དེ། དེ་ཡང་ཤར་ཤེལ་དཀར་པོ་ལས་གྲུབ་པ། ལྷོ་གསེར། ནུབ་བྱི་རུ། བྱང་ཨིནྡྲ་ནཱི་ལ་ལས་གྲུབ་པ། དབུས་བཻ་ཌཱུརྱ་སྔོན་པོ། ཤར་ན་ཤེལ་གྱི་རྡོ་རྗེ་དཀར་པོའི་ཀ་བ་དང༌། གདུང་དང༌། གྲལ་མ་དང༌། ཕྱམ་ཡོད་པ། ལྷོ་གསེར་གྱི་རིན་པོ་ཆེའི་ཀ་བ་དང༌། གདུང་གཉིས། གྲལ་བུ་ལ་སོགས་པ་ཐམས་ཅད་ཀྱང་གསེར་གྱི་རིན་པོ་ཆེ་ལས་བྱས་པ། ནུབ་ཏུ་བྱི་རུ་དམར་པོ་ལས་གྲུབ་པའི་པདྨའི་ཀ་བ་གཉིས་དང༌། གདུང་དང༌། གྲལ་བུ་དང༌། ཕྱམ་དང༌། བྱང་དུ་ཨིནྡྲ་ནཱི་ལ་ལས་བྱས་པའི་རལ་གྲིའི་ཀ་བ་གཉིས་དང༌། གདུང་དང༌། ཕྱམ་དང་ ༑ གྲལ་བུ་ཤར་གྱི་གདུང་གིས་ནུབ་ཀྱི་ཀ་བ་ལ་སླེབ་ནུས་ཀྱི། གདུང་བྲེ་གཉིས་ཀྱིས་ཀྱང་ཤར་གྱི་ཀ་བ་ལ་སླེབ་པའོ། །བྱང་དང་ལྷོར་ཡང་དེ་ལྟར་རོ། ། སྟེང་ན་བཻ་ཌཱུརྱ་ལས་གྲུབ་པའི་རྒྱ་ཕུབ་རྩེ་མོ་རྡོ་རྗེ་ནོར་བུ་ཕྱུར་བུར་བྱས་པ། ཤར་ཤེལ་གྱི་སྒོ། ལྷོ་གསེར། ནུབ་བྱྀ་རུ། བྱང་ཨིནྡྲ་ནཱི་ལའི་སྒོ། སྒོ་བཞི་ན་རྟ་བབས་དང་བཅས་པ། རྩིག་པ་ཡེ་ཤེས་ལྔའི་རང་བཞིན་ནི་ཆོས་ཀྱི་དབྱིངས་ཀྱི་རང་བཞིན་ཅན་དེའི་ཕྱི་ལྗང་གུ། དེའི་ཕྱི་ན་དམར་པོ། དེའི་ཕྱི་ན་སེར་པོ། ཐ་མ་ན་དཀར་པོས་བསྐོར་བ། ཁ་ཁྱེར་ལ་རིན་པོ་ཆེའི་དོ་ཤལ་དང་ཟ་ར་ཚགས་འཕྱང་བ་རྨང་ན་གཞི་སྟེགས་དང་བཅས་པའོ། །ཕྱི་ནང་མེད་པར་གསལ་བ། གཞི་སྟེགས་དེའི་ཁ་ན་ཡར་གཟུགས་ཀྱི་རྡོ་རྗེ་དཀར་མོ་མེ་ལོང་ཐོགས་པས་བསྐོར་བ། དེའི་ཕྱི་ན་སྒྲའི་ལྷ་མོ་པི་ཝང་དང་གླིང་བུ་ཐོགས་པ་སྔོན་མོས་བསྐོར་བ། དྲིའི་ལྷ་མོ་སེར་མོ་སྤོས་ཁང་ལ་སོགས་པ་ཐོགས་པ། དེའི་ཕྱི་ན་རོའི་ལྷ་མོ་དམར་མོ་ཞལ་ཟས་བསྣམས་པ། རེག་གི་ལྷ་མོ་ལྗང་གུའམ་ཁྲ་མོ་ན་བཟའ་བསྣམས་པས་བསྐོར་བའོ ༑༑ གཞན་ཡང་ཏཱ་ལའི་སྐྱེ་ཤིང་དང་ཁྲུས་ཀྱི་རྫིང་བུ་དང༌།

མ་བཏབ་པའི་ལོ་ཏོག་ལ་སོགས་པས་བརྒྱན་པ། དེའི་ཕྱི་རིམ་རྡོ་རྗེའི་ར་བ་དང༌། མེའི་འོད་ཀྱིས་བསྐོར་བའོ། །དེའི་དབུས་སུ་ཧཱུྃ་ལས་འོད་མཐིང་ནག་འཕྲོས་པ་ལས་ཨེ་གྲུ་གསུམ་འབར་བ། བང་རིམ་སུམ་བརྩེགས་དང་བཅས་པ་རྡོ་རྗེ་ར་བ་མུ་ཁྱུད་དང་བཅས་པ ༑ དེའི་ཕྱི་རོལ་འཁོར་ལོ་རྩིབས་བཅུ་པ་གཉིས་སྟེང་འོག་ཏུ་ཟུག་པའི་རྩིབས་མཆན་ཨེ་གྲུ་གསུམ་རེས་མཚན་པ། དེའི་ཕྱི་རིམ་བར་ཁྱམས་གཉིས་ལ་ཕྱོགས་རེ་རེ་ན་གློ་འབུར་གཉིས་གཉིས་ཏེ་བཅུ་དྲུག་ཡོད་པར་བསྐྱེད་དོ། །གཞལ་ཡས་ཁང་དེའི་ནང་དུ་དབུས་སུ་ཧཱུྃ་ལས་མྃ་འཕྲོས། མ་སཱུརྱ་མཎྜལ་ཞེས་པ་ཉི་མའི་དཀྱིལ་འཁོར ༑ ཨ་ལས་ཨ་ཙཎྜ་མཎྜལ་ཞེས་པས་ཟླ་བའི་གདན། པྃ་ལས་པྃ་པདྨ་མཎྜལ་ཞེས་པས་པདྨའི་གདན། དེའི་སྟེང་དུ་མ་ཧཱ་དེ་ཝ་ཛཿཞེས་པ་དང༌། ཨུ་མ་དེ་ཝཱི་ཛཿཞེས་པས་དབང་ཕྱུག་ཕོ་མོ་བྱི་བཅིངས་སུ་གདན་དུ་བཏིང་ངོ༌། །ཕྱག་ལེན་དུ་སྐབས་འདིར་ཁྲོ་བོ་ལ་སོགས་པའི་གདན་ཡང་བསྐྱེད་དོ། །ད་ནི་བརྟེན་པ་ལྷ་བསྐྱེད་པར་བྱ་སྟེ། དབུས་ཀྱི་ལྟེ་བ་ལ་དབང་ཕྱུག་ཕོ་མོའི་སྙིང་གར་ཧཱུྃ་དེ་བབས་པས་དྲག་པོའི་ཕྲིན་ལས་ཡིན་པས་རྩ་སྔགས་ཙམ་གྱིས་བསྐྱེད་ཟེར། ཡང་ན་ཧཱུྃ་ལས་སྤྲོས་པ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། དེ་འཕྲོས་འདུས་པ་ལས་རྩ་སྔགས་སྒྲའི་ཚུལ་དུ་བྱུང་བ་ལས་སྐུར་བསྐྱེད་དེ། ཞལ་གསུམ་ཕྱག་དྲུག

གཡས་དཀར་བ། གཡོན་དམར་བ། དབུས་མཐིང་ནག གཡས་དང་པོ་རྡོ་རྗེ་རྩེ་དགུ ༑ བར་མ་རྡོ་རྗེ་རྩེ་ལྔ། གཡོན་དང་པོ་མེ་དཔུང༌། བར་མ་ཁ་ཊྭཱཾ་ག ཐ་མ་གཉིས་ཕུར་བུ་འདྲིལ་བ། སྐུ་ཆེ་ཞིང་ཡན་ལག་རགས་པ། མཆེ་བ་གཙིགས་པ། སྤྱན་གསུམ་དམར་བ། རལ་པ་ཁམ་ནག་གྱེན་དུ་བརྫེས་པ། གླང་ཆེན་གྱི་ཀོ་རློན་དང་ ༑ ཞིང་ཆེན་གྱི་གཡང་གཞི་གསོལ་བ། སྟག་གི་ཤམ་ཐབས་ཅན། སྦྲུལ་དཀར་ཁྲས་དབུ་རྒྱན་བྱས་པ། དམར་ཁྲས་སེ་རལ་ཁ་བྱས་པ། ལྗང་ཁྲས་སྐཻད་ཆིངས་བྱས་པ། ནག་ཁྲས་རྐང་གདུབ་དང་ལག་གདུབ་བྱས་པ། ཐོད་པ་རློན་པའི་དོ་ཤལ་དུ་བྱས་པ། ཐོད་སྐམ་གྱི་ཐོད་ཕྲེང་དུ་བྱས་པ། གཞན་ཡང་རཀྟའི་ཐིག་ལེ་དང་ ༑ ཞག་གི་ཟོ་རིས་དང༌། ཐལ་ཆེན་གྱི་ཚོམ་བུས་བརྒྱན་པའོ། །ཞི་བའི་ཆ་ལུགས་རྫོགས་པའི་རྟགས་སུ་རིན་པོ་ཆེའི་དཔུང་རྒྱན་དང་གདུབ་བུ་དང་མགུལ་རྒྱན་ལ་སོགས་པས་ཀྱང་བརྒྱན་པའོ། །དེ་ནས་སྙིང་རྗེ་ཞེས་པའི་ཚིགས་བཅད་བརྗོད་དེ། །རང་གི་ཕུང་པོ་དང་ཁམས་དང་སྐྱེ་མཆེད། སྐྲ་ཉི་ཁྲི་ཆིག་སྟོང༌། བ་སྤུ་བྱེ་བ་ཕྲག་ཕྱེད་དང་བཞི་ལ་སོགས་པ་ཐམས་ཅད་ཀྱང་རྡོ་རྗེ་གཞོན་ནུ་རང་འདྲ་བས་གོ་མཚམས་མེད་པར་གཏམས་པར་བསྒོམ། དེ་ནས་སྙིང་གི་ནང་དུ་བྷྲཱཾ་ལས་རིན་པོ་ཆེའི་གཞལ་ཡས་ཁང་སོར་བཞི་པ་གཅིག་བསྐྱེད། དེའི་སྒོ་སྲུང་རྟ་མགྲིན་ཡབ་ཡུམ་གྱིས་བྱས་པ་ཤར་གྱི་སྒོ་གཅིག་པའོ། །དེའི་སྟེང་དུ་མ་ལས་ཉི་མའི་སྟེང་དུ་ཧཱུྃ་ལས་ཡེ་ཤེས་སེམས་དཔའ་མཚོན་གང་བའོ། །དེའི་ཐུགས་ཀར་ཟླ་བ་ལ་ཧཱུྃ་ལས་རྡོ་རྗེ་ནས་འབྲས་ཙམ་གྱི་ལྟེ་བ་ལ་ཧཱུྃ་ཡུངས་འབྲུ་ཙམ་གྱི་མཐའ་མ་ཀཱི་ལ་ཡ་སྐྲ་ཤད་ཙམ་གྱིས་བསྐོར་བར་བསམ་ཞིང༌། དེ་ནི་འཆི་མེད་སྲོག་གི་ལུང་ཞེས་ཀྱང་བྱ ༑ ཐུགས་ཡེ་ཤེས་བསྒོམ་པ་ཞེས་ཀྱང་བྱའོ། །དེ་ནས་ཡུམ་བསྐྱེད་པ་ནི་ལུས་དང་གྲིབ་མའི་ཚུལ་ཏེ། དཱི་བ་ཏཱ་ཙ་ཀྲ་ཞེས་པའི་སྔགས་བརྗོད་པ་དང༌། ཡབ་ཀྱི་གཡོན་གྱི་ཆ་ལ་བརྟེན་ནས་བཞུགས་པ་སྐུ་མདོག་སྔོན་མོ། གཡས་གྲི་གུག་གམ་དྲིལ་བུ།

གཡོན་རཀྟ་འཛིན་པས་ཡབ་ལ་སྟོབས་པ། རྒྱན་ཡབ་དང་འདྲ་བ། འཁྱུད་པའི་ཚུལ་དུ་བསྒོམ་མོ། །དེ་ཡང་སེམས་དཔའ་སུམ་བརྩེགས་སུ་བསྐྱེད་དོ། །དེ་ནས་རྡོ་རྗེ་གཞོན་ནུའི་ཞེས་པའི་ཚིགས་བཅད་གཉིས་བརྗོད་དེ། འཁོར་བདག་ཉིད་ཀྱིས་གསོལ་བ་བཏབ་བོ། །དེ་ནས་ཐབས་ཀྱི་སྤྱོད་པས་ཞེས་པ་ཚིགས་བཅད་གཅིག་བརྗོད་དོ། །བདག་ཀྱང་བྱིན་གྱིས་བརླབས་ཏེ། བདག་གིས་གནས་གསུམ་དུ་ཡིག་འབྲུ་གསུམ་བསྐྱེད་པའམ། ཡང་ན་མི་བསྐྱེད། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་བརྗོད་པས། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་བདག་ཡིན་པར་ང་རྒྱལ་བྱ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭབྷཱ་ཝ་ཨཱཏྨ་ཀོ྅་ཧཾ།། ཞེས་གསུང་བྱིན་གྱིས་བརླབས། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ ༑ ཞེས་པས་ཐུགས་བྱིན་གྱིས་བརླབ་བོ། །དེ་ནས་ཨོཾ་བཛྲ་ཤྲཱི་ཧེ་རུ་ཀ་ཀརྨ་ཀྲོ་དྷཱི་ཤྭ་རི་ཧཱུྃ། ཞེས་བརྗོད་པས་དཔྲལ་བར་བཛྲ་ཧེ་རུ་ཀ་ཡབ་ཡུམ་བསམ་མོ། །དེ་བཞིན་དུ། རཏྣ་ཤྲཱི་ཧེ་རུ་ཀ་རཏྣ་ཀྲོདྷཱི་ཤྭ་རི་ཏྲཱྃ། པདྨ་ཤྲཱི་ཧེ་རུ་ཀ་པདྨ་ཀྲོ་དྷཱི་ཤྭ་རི་ཧྲཱི། ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷཱི་ཤྭ་རི་ཨཿ བུདྡྷ་ཤྲཱི་ཧེ་རུ་ཀ་བུདྷཱ་ཀྲོ་དྷཱི་ཤྭ་རི་ཨོཾ། ཞེས་བརྗོད་པས་རྣ་ལྟག་གི་གཡས་ནས་བརྩམས་ཏེ། སྤྱི་བོའི་བར་དུ་རིགས་ལྔ་ཡབ་ཡུམ་གྱི་མཚན་ཏེ་དབང་བླང་བའོ། །དེས་ནི་བདག་ཉིད་རྩ་བའི་དཀྱིལ་འཁོར་དུ་བསྐྱེད་པ་བསྟན་པའོ། །ད་ནི་ཕྱོགས་བཅུའི་ཁྲོ་བོའི་དཀྱིལ་འཁོར་བསྐྱེད་པར་བྱ་སྟེ ༑ ཡབ་ཡུམ་ཐབས་ཤེས་རབ་གཉིས་སུ་མེད་པའི་བྱང་ཆུབ་ཀྱི་སེམས་ལས། མ་དམར་མོ་ཉི་ཤུ་ལས་ཉི་མའི་དཀྱིལ་འཁོར་ཉི་ཤུར་གྱུར་ཏེ། དེའང་རིམ་པ་གཉིས་པ་ནས་གྲུ་ཆད་དང་གློ་འབུར་ལ་སྤྲོ། ཡབ་ཡུམ་གྱི་བྱང་སེམས་ལས་ཀྱང་ཕྱོགས་མཚམས་སྟེང་འོག་ཏུ་རྡོ་རྗེ་རྩེ་གསུམ་ཤེལ་བྲག་དཀར་པོར་བལྟམས་པའི་སྟེང་དུ། དེ་ནས་ཡང་བྱང་སེམས་ལས་ཛཿདམར་པོ་ལས་ལྕགས་ཀྱུ་དམར་པོ་གྲངས་མེད་པ་འཕྲོས་ཏེ།

ཡང་ཤར་ཕྱོགས་ནས་བརྒྱ་བྱིན་ཕོ་མོའི་སྙིང་ག་ནས་བཟུང་ནས། ཨིནྡྲཱ་ཡ་ཛཿཞེས་པས་ཤར་དུ་བརྒྱ་བྱིན་ཕོ་མོ་བྱི་བཅིངས་སུ་བསྣོལ་བའི་གདན་བཏིང་ངོ་ ༑ ༑ དེ་ལྟར་ཨགྣ་ཡེ་ཛཿཞེས་པས་ཤར་ལྷོ་མེ་ལྷ་ཕོ་མོ། ཡ་མཱ་ཡ་ཛཿཞེས་པས་ལྷོ་རུ་གཤིན་རྗེ་ཕོ་མོ། རུ་དྲཱ་ཡ་ཛཿཞེས་པས་ལྷོ་ནུབ་ཏུ་སྲིན་པོ་ཕོ་མོ། བ་རུ་ཎཱ་ཡ་ཛཿཞེས་པས་ནུབ་ཏུ་ཆུ་ལྷ། བཱ་ཡ་བེ་ཛཿཞེས་པས་ནུབ་བྱང་དུ་རླུང་ལྷ། ཀུ་བེ་རཱ་ཡ་ཛཿབྱང་དུ་གནོད་སྦྱིན། བྷཱུ་ཏཱ་ཡ་ཛཿཞེས་བྱང་ཤར་དུ་དབང་ལྡན། སཱུརྱ་ཙནྡྲཱ་ཡ་ཛཿསྟེང་དུ་ཉི་མ་ཟླ་བ། ཨ་དྷི་པ་ཏ་ཡེ་ཛཿའོག་ཏུ་ས་བདག་ཕོ་མོ་བཏིང་ངོ༌། །སྟི་ར་བཾ་ཞེས་པས་གནས་ཡུལ་གྱི་མ་མོ་སྒོ་མ་ལ་ཞིང་རྐྱང་པ་རེ་གདིང་ངོ༌། །དབང་ཕྱུག་མ་ལ་དར་གྱི་གདན་རེ་གདིང་ངོ༌།། ཕྱག་ལེན་དུ་སྐབས་འདིར་ཁྲོ་བོའི་གདན་ཀྱི་སྐབས་སུ་འདིང་ན་ཁྲོ་བོ་བཅུ་དང་འདྲ། གནས་ཀྱི་ཡུལ་གྱི་མ་མོ་ལ་ཞིང་རྐྱང་རང་ལས་མི་བཞེད་དོ། །དེ་ནས་ཨོཾ་བཞིས་གསང་བའི་ཡུམ་བཞི་བསྐྱེད། ཕྱག་ལེན་དུ་འོག་ཏུ་བསྐྱེད་དོ། །དེ་ནས་བྱང་སེམས་འཕྲོས་པ་ལས་ཧ་བརྒྱད་ཧེ་བརྒྱད་ཀྱིས་གནས་ཡུལ་གྱི་མ་མོ་བསྐྱེད་ནས། དེ་ནས་ཁྲོ་བོ་བསྐྱེད་དོ། །ཕྱག་ལེན་དུ་བདག་གི་ཐུགས་ཀའི་ཧཱུྃ་ལས་ཁྲོ་བོ་ཧཱུྃ་ཀཱ་ར་བཏོན་ཏོ། །ཨོཾ་བཛྲ་ཀྲོ་དྷ་ཧཱུྃ་ཀཱ་ར་གརྫ་ག རྫ་ཧཱུྃ་ཕཊ། ཅེས་བརྗོད་ཙམ་གྱིས་སྟེང་གི་རྩེབས་ལ་ཉི་ཟླ་ཕོ་མོའི་སྟེང་དུ་ཧཱུྃ་ཀཱ་ར་བསྐྱེད་དོ། །ཨོཾ་བཛྲ་ཀྲོ་དྷཱི་ཤ་ཡ་ཧཱུྃ་ཕཊ། ཅེས་པས་ལུས་དང་གྲིབ་མའི་ཚུལ་དུ་ཡུམ་སྒྲ་འབྱིན་མས་འཁྲིལ་བར་བསྒོམ། བཛྲ་མུཏྐ་ར་ཞེས་པས་གཡས་ཀྱི་གཤོག་འདེགས་ལ་ཕག་གི་མགོ་ཅན་དཀར་པོ་གཡས་ན་ཐོ་བ་ཐོགས་པ་བསྐྱེད། བཛྲ་ཤ་མུཏྐ་ཧོཿཞེས་པས་ཡབ་ཀྱི་གཤོག་འདེགས་ཡིན་ལ། རྨིགས་བུའི་མགོ་ཅན་དམར་པོ ༑ གཡས་ན་དྲིལ་བུ་ཐོགས་པ་བསྐྱེད་དོ། །དེ་ཡང་ཧཱུྃ་ཀཱ་ར་ནི་སྐུ་མདོག་སྔོ་སྐྱ། གཡས་དཀར། གཡོན་དམར། གཡས་པར་མདའ། གཡོན་པར་གཞུ།

ཡུམ་གཡས་པ་དྲིལ་བུ། གཡོན་པདྨ་རཀྟས་བཀང་བའོ། །དེ་ལྟར་རྩ་བའི་སྔགས་ཀྱིས་རྐྱེན་བྱས་ཏེ་སྟོབས་པོ་ཆེ་བསྐྱེད་དོ། །དེའང་ཤར་དུ་རྣམ་པར་རྒྱལ་བ་དཀར་པོ་གཡས་ན་རྡོ་རྗེ་བསྣམས་པའོ། །སྟག་གི་མགོ་ཅན་གཡས་རྡོ་རྗེ་ཐོགས་པ་དང༌། བྱ་རྒོད་མགོ་ཅན་གཡས་ལྕགས་ཀྱུ་ཐོགས་པའོ། །ལྷོར་གཤིན་རྗེ་གཤེན་སྔོན་པོ་གཡས་བེ་ཅོན་བསྣམས་པའོ། །ཤྭ་བའི་མགོ་ཅན་གཡས་དགྲ་སྟ། འུག་པའི་མགོ་ཅན་གཡས་ཞགས་པ་ཐོགས་པའོ། །ནུབ་ཏུ་རྟ་མགྲིན་དམར་པོ་གཡས་རྡོ་རྗེ་ལུ་གུ་རྒྱུད་བསྣམས་པའོ། །བྱི་ལའི་མགོ་ཅན་གཡས་སྦྲུལ་ཞགས། པུ་ཤུད་མགོ་ཅན་གཡས་རྔ་ཡབ་ཐོགས་པའོ། །བྱང་དུ་བདུད་རྩི་འཁྱིལ་བ་ལྗང་གུ་གཡས་རྡོ་རྗེ་རྒྱ་གྲམ ༑ སེང་གེའི་མགོ་ཅན་གཡས་རྡོ་རྗེ་རྒྱ་གྲམ། ཕ་ཝང་གི་མགོ་ཅན་གཡས་མེ་སྒྲཽན་ཐོགས་པའོ། །ཤར་ལྷོར་དབྱུག་སྔོན་ཅན་གཡས་དབྱུག་ཏོ། བྱ་རོག་མགོ་ཅན་གཡས་མེ་དབལ་བསྣམས་པའོ། །ལྷོ་ནུབ་ཏུ་མི་གཡོ་བ་སྔོན་པོ་གཡས་རལ་གྲི ༑ གཟིག་གི་མགོ་ཅན་གཡས་རལ་གྲི། ཁྭའི་མགོ་ཅན་གཡས་ལྕགས་ཀྱུ་ཐོགས་པའོ ༑ ༑ ནུབ་བྱང་དུ་གཞན་གྱིས་མི་ཐུབ་པ་སྔོན་པོ་གཡས་ཁ་ཊྭཱཾ་ག་བསྣམས་པའོ ༑༑ སྤྱང་ཀིའི་མགོ་ཅན་གཡས་ན་བ་དན་ཐོགས་པ་དང༌། ཁྲའི་མགོ་ཅན་གཡས་ན་བྱ་ཁྲ་ཐོགས་པའོ། །བྱང་ཤར་དུ་ཁམས་གསུམ་རྣམ་རྒྱལ་སྔོན་པོ་གཡས་ན་ལྕགས་ཀྱུ་བསྣམས་པའོ། །དྲེད་མོའི་མགོ་ཅན་གཡས་ན་རྡོ་རྗེ་ཐོགས་པའོ ༑ ༑ སྲེ་མོའི་མགོ་ཅན་གཡས་ལྕགས་ཀྱུ་ཐོགས་པའོ། །འོག་ཏུ་སྟོབས་པོ་ཆེ་དུད་ཁ་གཡས་པ་ན་ཁ་ཊྭཱཾ་ག་བསྣམས་པའོ། །དོམ་གྱི་མགོ་ཅན་གཡས་ཏྲི་ཤཱུ་ལ་ཐོགས་པ་དང༌། བྱི་བའི་མགོ་ཅན་གཡས་སོག་ལེ་ཐོགས་པའོ། ཁྲོ་བོ་རྣམས་ཀྱི་ཕྱག་དང་པོ་གཉིས་ན་རྡོ་རྗེ་དང་བྷནྡྷ་ཁྲག་གིས་གང་བ་བསྣམས་པའོ། །ཐ་མ་གཉིས་ཕུར་པ་འདྲིལ་ཞིང་ཡུམ་ལ་འཁྱུད་པའོ། །ཡུམ་ཐམས་ཅད་གཡས་དྲིལ་བུ། གཡོན་བྷནྡྷ་དམར་པོ་གཙོ་བོ་ལ་སྟོབས་པའོ། ཁྲོ་བོའི་གཡོན་བར་པ་དང༌། ཕྲ་མེན་གྱི་གཡོན་ཐམས་ཅད་ཕུར་པ་བསྣམས་པའོ།

ཁྲོ་བོ་ཐམས་ཅད་གཡས་དཀར་པོ ༑ གཡོན་དམར་པོ། ཕྲ་མེན་ཐམས་ཅད་གཙོ་བོ་དང་སྐུ་མདོག་འདྲའོ། །སྟག་ལ་སོགས་པའི་ཕྲ་མེན་གྱི་ཆིབས་ནི་རང་རང་གི་མདོག་དེ་དག་ཐམས་ཅད་ཀྱང་ཕོ་ཉ་མཆེ་བ་ཅན་རྣམས་གཡས་ཀྱི་གཤོག་འདེགས་པའོ། །སྡེར་མོ་ཅན་ཐམས་ཅད་ཡབ་ཀྱི་གཡོན་གྱི་གཤོག་འདེབས་པའོ། །ཡང་སྤྲུལ་གསུམ་གྲངས་མེད་པ་བསྒོམ་མོ ༑ ༑ དེ་ནས་ཧ་བརྒྱད་བརྗོད་པས་གློ་འབུར་རེའི་ནང་དུ་ཞིང་གི་སྟེང་དུ་གཽ་རཱི་ཁྲོ་མོ་བརྒྱད་སྐུ་མདོག་གཞུང་དང་མཐུན་པ་ལས་གཡས་ཞིང་དབྱུག་གཡོན་ཕུར་བུ་འཛིན་པར་བསྐྱེད། དེའི་ཕྱི་ཁྱམས་ལ་སིདྷ་བརྒྱད་དེ། བརྒྱད་བརྗོད་པས་གཽ་རཱི་བཞི་མཐུན་པར་བསྐྱེད། ཕཊ་བཞིས་སྒོ་མ་བཞི། ཤར་གྱི་ཁྱི་གདོང་མ་སྔོན་མོ་ལྕགས་ཀྱུ་བསྣམས་པ། ལྷོར་ཕག་གདོང་མ་སེར་མོ་གཡས་ཞགས་པ་ཅན། ནུབ་ཏུ་ལྕགས་སྒྲོག་མ་དམར་མོ་སེང་གེའི་གདོང་ཅན། བྱང་དུ་དྲིལ་བུ་མ་ལྗང་གུ འམ་ཁྲོ་མོ་སྐེ་གའི་གདོང་པ་ཅན་ནོ། །དེ་ཐམས་ཅད་ཀྱི་གཡོན་དུ་ཕུར་བུ་བསྣམས་པ་བསྐྱེད ༑ བྷྱོ་ཉི་ཤུ་རྩ་བརྒྱད་ཀྱིས་མེ་རིའི་ནང་ན་ཚུར་གཞལ་ཡས་ཁང་ལ་ལྟ་བའི་དབང་ཕྱུག་ཉི་ཤུ་རྩ་བརྒྱད་རིགས་དང་མཐུན་པར་བསྐྱེད། དེའི་ཕྱི་རོལ་ཏུ་དུར་ཁྲོད་འབར་བར་ཤ་ཟ་མཁའ་འགྲོ་བསམ། སྲུང་མ་བཅུ་གཉིས་ཀྱང་གཞལ་ཡས་ཁང་གི་ཟུར་བཞི་ན་གསུམ་གསུམ་བསམ་མོ། །དཀྱིལ་འཁོར་གྱི་ལྷ་དྲུག་ཅུ་རྩ་གཉིས་པོ་ཀུན་ཀྱང་སེམས་དཔའ་སུམ་བརྩེགས་སུ་བསྐྱེད་དོ། །དེ་ཐམས་ཅད་ཀྱང་སྤྲིན་དཔུང་ཙམ་སྟེ་རླུང་གིས་ཀྱང་མི་ཐར་བར་བསམ་མོ། །ནང་དུ་གསང་བའི་ཡུམ་བཞི་ནི་དམར་མོ་སྟེ། མདུན་དུ་ཀརྨ་ལུ་ཀ་ཆུ་སྲིན་གྱི་རྒྱལ་མཚན་ཅན། རཱ་ག་ས་མ་སྟེ་མདའ་གཞུ་འཛིན་མ། ཁ་ཊྭཱཾ་ག་དཔྲལ་བ་ལ་ནི་རྩེ་གསུམ་བསྣམས་པ ༑ གྷཎྜ་ཛ་ལ་སྟེ་དྲིལ་བུ་འཛིན་པའོ། །དེ་ལྟར་བསྐྱེད་པ་དེའང་མ་མོ་རྣམས་མ་ཡིན་པ། ཁྲོ་བོ་རྣམས་ནི་དུར་ཁྲོད་ཀྱི་ཆས་ཚང་བའོ། །རིན་པོ་ཆེའི་རྒྱན་ནི་ཐམས་ཅད་ལའོ། །ད་ནི་ཡེ་ཤེས་ཀྱི་དཀྱིལ་འཁོར་སྤྱན་དྲངས་ཏེ་བསྟིམ་ལ།

སྐྱེ་མེད་རྣམ་དག་ཅེས་པ་ནས་བཞེངས་ཞེས་པའི་བར་དུ་བརྗོད་དོ། །ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་ལོངས་སྤྱོད་རྫོགས་པའི་སྐུར་བཞེངས་པར་བསྐུལ་ལོ། ། དེ་ནས་དབུས་ཀྱི་མཐིང་ནག་ཅེས་པ་ནས་ཀརྨ་ཀཱི་ལ་ཞེས་པའི་བར་བརྗོད་དེ། ཐམས་ཅད་ཀྱང་རིགས་ལྔར་བཞེངས་ཏེ། དེ་ཐམས་ཅད་ཀྱང་སྲས་མཆོག་ཕུར་པའི་སྐུ་སྟོད་ཞལ་གསུམ་ཕྱག་དྲུག་སྨད་ཕུར་བུའི་རྣམ་པར་བསྒྲུབ་བོ། །དེ་ནས་དཱི་བ་ཏཱ་ཙ་ཀྲ་ཞེས་པ་ནས་ཧཱུྃ་ཕཊ་ཅེས་པའི་བར་དུ་བརྗོད་དོ། །ཕུར་བུའི་སྐུ་ཞིག་ཏུ་བྱས་ལ་བསྟོད། དེ་ནས་ཀྱང་ཧཱུྃ་མཛད་ཅེས་པ་ནས། བཞེངས་ཤིག་གི་བར་གྱིས་ཆོས་སྐུ་ལས་ལོངས་སྐུ་ཁྲོ་བོར་བཞེངས་སོ། །དེ་ནས་ཏ་ཀྲྀ་ཏ་ཞེས་པ་ནས། དངོས་གྲུབ་སྩོལ་གྱི་བར་བརྗོད་དོ། ཁྲོ་བོ་དེ་རྣམས་ཀྱང་ཕུར་བུའི་སྐུ་སྲས་མཆོག་ཏུ་བསྒྲུབ་བོ། །དེ་ནས་ཡེ་ཤེས་པ་དེ་ལ་དམ་ཚིག་པས་ཕྱག་བྱས་ཏེ་ཁྲོ་རྒྱལ་འདུས་ཞེས་བརྗོད། དེའི་སྤྱན་སྔར་དམ་བཅས་ཏེ་བདེ་བར་གཤེགས་སོ། ཁྱེད་ཅེས་པ་ནས་གྲུབ་གྱུར་ཅིག་གི་བར་དུ་བརྗོད་དོ། །བསྟོད་ཅིང་བསྟིམ་མོ། །དེ་ཡང་དང་པོ་གཙོ་བོ་བསྟིམ་པ་ནི་དཔའ་བོ་སྒེག་པོ་ཞེས་པ་ནས། ཀཱི་ལ་ཡ་ཡི་དངོས་གྲུབ་སྩོལ་ཞེས་པའི་བར་བརྗོད་ལ། ཡེ་ཤེས་སེམས་དཔའ་དང་དམ་ཚིག་སེམས་དཔའ་གཉིས་སུ་མེད་པར་བསམ། དེ་ནས་ཨོཾ་བཛྲ་ཀ་ར་མུཏྐ་ར་ཤྭ་ར་ཞེས་པ་ལ་སོགས་པ་བརྗོད་དེ། གསང་བའི་ཡུམ་བཞི་སྐད་ཅིག་གིས་བསྐྱེད་ལ། གཙོ་བོ་ལ་བསྟིམས་པས་གཡས་དང་གཡོན་དམར་སྟེ། གཡས་ལྗང་ནག་དང་གཡོན་དམར་ནག་དབུས་མཐིང་ནག་ཏུ་གྱུར་ནས་ཤིན་ཏུ་ཁྲོ་བར་བསམ་མོ། །དེ་ནས་ཧཱུྃ་མཛད་སྒྲ་འབྱིན་ཞེས་པས་ཁྲོ་བོ་བཅུ་དམ་ཚིག་པ་ལ་བསྟིམ། དེ་ནས་གཽ་རཱི་བན་བྱིས་ཞེས་པ་ནས། དྲིལ་བུ་སྣ་ཚོགས་མདོག་ཅེས་པས་གནས་ཡུལ་གྱི་མ་མོ་དང་སྒོ་མ་གསལ་བར་བལྟའོ། །ཕུར་པ་རྫས་ཀྱི་དཀྱིལ་འཁོར་ནི། བསྙེན་པའི་སྐབས་སུ་རྫས་དང་ཡོ་བྱད་ལ་དགོད་དོ། །དེ་ནས་དཀྱིལ་འཁོར་རྫོགས་པ་དང༌།

ལྷ་མོ་སྤྲོ་བ་དང༌། རང་ལ་རང་ངམ། རིགས་བྱེད་པས་མཆོད་བསྟོད་བྱ་སྟེ། དང་ལ་བདེ་བར་གཤེགས་སོ་ནས་གནས་དེའི་ཨའི་བར་གྱིས་ཀུན་བཟང་གི་མཆོད་པ་དང༌། ཕྱིའི་མཆོད་པས་མཆོད། དེ་ནས་རང་བྱུང་ཞེས་པ་ནས་པཉྩ་ཨ་མྲྀ་ཏ་ཁཱ་ཧི་ཞེས་པའི་བར་གྱིས་བདུད་རྩིས་མཆོད། དེའང་འཇིག་རྟེན་པ་མན་ཆད་དུ་ན་མཿསརྦ་ཏ་ཐཱ་ག་ཏེ་མི་འཇུག་གོ །དེ་ནས་བླ་མེད་མཆོག་ཅེས་པ་ནས། ཤྲཱི་བྷནྡྷ་ཤྲཱི་ཁཱ་ཧི་ཞེས་པའི་བར་གྱིས་གཏོར་མས་མཆོད་དེ། འདིར་གཏོར་མ་བསྔོས་པས་ཆོག་གསུང་ངོ་ ༑ ༑ བགྲེས་པོ་རྣམས་ནི་གཏོར་ཆུང་རེ་མཛད་སྐད། དེ་ནས་ཐོག་མར་ཞེས་པ་ནས་ཚིག་བཞིས་སྦྱོར་སྒྲོལ་གྱི་མཆོད་པ་དབུལ། འཁྲིལ་བའི་ཞེས་པ་རྣམས་བོདྷི་ཙིཏྟའི་དར་གྱིས་ཐབས་ཤེས་རབ་ཀྱི་མཆོད་པ་སྟེ། ཟག་མེད་བདེ་བའི་པཱུ་ཛ་དབུལ ༑ མཉམ་པའི་ཞེས་པ་ནས་པྲ་བེ་ཤའི་བར་གྱིས་གཉིས་མེད་བདུད་རྩི་བྱང་ཆུབ་སེམས་ཀྱི་མཆོད་པ་དབུལ། དེ་ནས་ཧེ་རུ་ཀ་ཡི་ཞེས་པ་ནི་རཀྟ་ཚར་གསུམ་གྱིས་མཆོད་པ་སྟེ། དང་པོ་རཀྟ་དམར་གྱི་མཆོད་པ། ང་ནི་ཟ་བྱེད་ཅེས་པ་མན་ཆད་ཁམས་གསུམ་ཡོངས་སུ་སྒྲོལ་བའི་མཆོད་པར་བཞེད་དོ། །དེ་ནས་གྲུ་གསུམ་མཐིང་ནག་ཅེས་པས་བདག་ཉིད་ལ་བདག་ཉིད་ཀྱིས་ཆེ་བའི་ང་རྒྱལ་གྱིས་བསྟོད་དོ ༑ ཁ་ཁ་ལན་བག་བྱའོ། །ཞེས་པའི་བར་གྱིས་གཙོ་བོ་ཡབ་ཡུམ་ལ་བསྟོད་དོ། ། དེ་མན་ཆད་ཁྲོ་བོ་བཅུ་ནས་དབང་ཕྱུག་མ་ཡན་ཆད་ནི་ཤིན་ཏུ་འདྲེ་གདོན་དྲག་པོ་འདུལ་བ་ལ་སོགས་པ་བྱེད་ན་བསྟོད་བསྐུལ་བྱའོ། །དེ་ལྟར་མི་བྱེད་ན་འཛབ་དབུལ་བར་བྱ་སྟེ། བདག་དམ་ཚིག་པར་གསལ་བའི་ཏིང་ངེ་འཛིན་སེམས་དཔའི་ཧཱུྃ་ལས་ཨེ་བྷྲཱུྃ་མཎྜལ་ལ་ཛཿཞེས་བརྗོད་པས། མདུན་གྱི་ནམ་མཁའ་ལ་ཡེ་ཤེས་ཀྱི་ལྷ་ཆུ་དང་འོ་མ་ངང་པས་འབྱཻད་པ་ལྟར་བྱས་ཏེ་མདུན་དུ་བཞག་གོ །དེ་ལ་ཨེའི་གཞལ་ཡས་ཁང་གདན་ཉི་ཟླ་པདྨ་དང་བཅས་པའི་སྟེང་དུ་ཀཱི་ལ་བརྗོད་པས་རང་འདྲ་བའི་ཡེ་ཤེས་པ་གཏོད་ལ་བཞག བདག་ཇི་ལྟ་བར་མདུན་ན་མོའང་སེམས་དཔའ་སུམ་བརྩེགས་སུ་བྱས་ལ།

རྡོ་རྗེ་གཞོན་ནུའི་སྐུ་ཕར་འགྲོ་ཚུར་འགྲོ་བྱེད་ཅིང་མགལ་མེ་ལྟར་འཁོར་བར་བཟླས་པ་བྱ་སྟེ། དེ་ལྟར་བརྒྱ་རྩ་བརྒྱད་ནས་སྟོང་ལ་སོགས་པ་ནུས་ཚད་བཟླས་སོ། །དེ་ནས་མཇུག་ཏུ་ཡེ་ཤེས་པ་འོད་དུ་ཞུ་ནས་བདག་ལ་ཐིམ་པས་བདག་འོད་དང་གཟི་བྱིན་དང་ལྡན་པར་བསམ་མོ། །འཛབ་བསྟོད་དང་ལ་བྱའོ། །དེ་ནས་སྐབས་འདིར་རང་གི་སྲུང་མའི་བསྐུལ་ཡང་ བྱའོ ༑༑ ༑༑ དེ་ནས་ཚོགས་བཤམས་ལ་རྩ་སྔགས་སམ་བདུད་རྩི་འཁྱིལ་བས། དེ་ནས་རྃ་ཡྃ་ཁྃ་ཞེས་པས་སྦྱངས། གཏོར་མ་བྱིན་གྱིས་བརླབས་པ་ལྟར་འདོད་པའི་ཡོན་ཏན་ལྔར་བྱིན་གྱིས་བརླབས། དེ་ནས་དམིགས་མེད་མཁའ་ལྟར་ཞེས་པ་ནས་ཧྲཱིཿའི་བར་དུ་བརྗོད་ལ། ཚོགས་ཀྱི་ཞིང་སྤྱན་དྲངས། དེ་ནས་བཛྲ་དྷཱུ་པེ་ནས་རོལ་དུ་གསོལ་གྱི་བར་གྱིས་མཆོད། བླ་མེད་ཅེས་པའི་ཚིགས་བཅད་གཅིག་གིས་མཆོད་པ་འཕུལ་ལ། དེ་ནས་འདྲེ་གདོན་ལ་སོགས་པ་གནོད་པ་ཆེ་ན་ཕོ་ཉ་བཞི་སྦག་ཏུ་བསྐུལ། དེ་ལྟ་མ་ཡིན་ན་ཁྲོ་བོ་བཅུ་མན་ཆད་ཀྱི་ཕོ་ཉ་བཏང༌། ཡང་ན་སྲུང་མ་བཅུ་གཉིས་ཙམ་བསྐུལ། དེ་ནས་རྒྱུད་ལུང་བསྐུལ་ཡང་དགའ། དེ་ལྟ་དགྲ་བགེགས་བཀུག་ལ་ཚོགས་ལ་བསྟིམ་ལ། དེ་ནས་རྣལ་འབྱོར་པས་ཕུར་བུ་གདབ། དེ་ནས་དུམ་བུ་གསུམ་དུ་བཅད་ལ། དང་པོ་སྒེག་པོ་དཔའ་བོས་བསྟོད་པ་དབུལ། བར་དུ་ལུས་ཀྱི་ཞེས་པས་བཤགས་ལ་དབུལ། ཐ་མ་བཻ་ཌཱུ་ར་ཞེས་པས་བསྟབས་ཏེ

༑ དཀྱིལ་འཁོར་གྱི་ལྷ་ཚངས་པའི་མཚན་ནས་བརྗོད་ཅིང་དགྲ་བགེགས་ཆེ་གེ་མོ་ཁཱ་ཧི་ཞེས་དབུལ། དེ་ནས་རང་ལྷའི་ང་རྒྱལ་གྱིས་བཟའ། དེ་ནས་རྣལ་འབྱོར་ཕོ་མོ་ཐམས་ཅད་ཀྱིས་ལོངས་སྤྱད་དེ་ཚིམ་པར་བྱའོ། །དེ་ནས་ལྷག་མ་བསྡུས་ལ་ལྷག་ཆོག་བྱ་སྟེ། བདག་ཉིད་ཕཊ་ཀྱིས་ཞེས་པ་ནས་དབུལ་བར་བྱའི་བར་གྱིས་བསྟན་ཏེ། དེའི་དོན་ཡང་མདུན་གྱི་ཡེ་ཤེས་པའི་ཐུགས་ཀ་ནས་ཕཊ་ནག་པོ་ཞིག་འཕྲོས་ཏེ། བདག་གི་སྙིང་གར་ཐིམ་པས་བདག་གི་ལས་དང་ཉོན་མོངས་པའི་སྒྲིབ་པ་སྦྱངས་པར་བསམ། དེ་ནས་ཨོཾ་བཛྲ་ཀཱི་ལ་ཡ་ཞེས་པ་ནས་བྷྱོའི་བདག་དམ་ཚིག་གི་འཁོར་ལོ་གསལ་བཏབ་ལ། ཨོཾ་ཁྲོ་ལ་ཁྲོས་ཞེས་པ་ནས་ས་མ་ཡ་ཕཊ་ཀྱི་བར་དུ་བརྗོད་པས་བདག་གི་ཐུགས་ཀར་ཡེ་ཤེས་པ་མདུན་དུ་བཀོད་པ་དང༌། ཚོགས་ཀྱི་ཞིང་སྤྱན་དྲངས་པ་ཐིམ་པར་རོ་གཅིག་ཏུ་གྱུར་པར་བསམ། དེ་ནས་ལྷག་མ་ཟ་བའི་བྱེ་བྲག་གི་དང་པོ་ཕོ་ཉ་དང༌། ཕྲ་མེན་དང༌། འབར་བ་དང༌། དབང་ཕྱུག་མ་དང༌། མ་བདུན་སྲིང་བཞི་ཕོ་ཉ་སུམ་བརྒྱ་དྲུག་ཅུ་རྣམས་བློས་བཀུག་ལ་མཆོད་དོ། །དེ་ཡང་བཅོམ་ལྡན་ཞེས་པ་ནས་གཙོ་མོ་བརྒྱད་ལ་གཏོར་མ་སྦྱིན་པའི་སྔགས་ཡན་ཆད་བརྗོད་ནས་གྷོ་རུ་དྲས་ཁ་ཆུ་གདབ། དེས་དབང་ཕྱུག་མ་བརྒྱད་པོ་དང༌། དེ་ལ་དང་པོ་ཕུད་ཀྱིས་ཞེས་པ་ནས། ད་ཚུར་སྤྱོན་ཡན་ཆད་ཀྱིས་ལྟ་བ་བསྟན་ཏེ། དེ་ནས་མར་རིམ་པས་ཁྲག་དམར་གྱིས་མཆོད། དེ་ནས་གཏོར་མ་བཏང༌། བརྟེན་མ་བསྐྱང༌། ཡར་བཟློག་ལ་རུ་ལུ་བཟླས། འབྲང་རྒྱས་ཀྱིས་བཀྲ་ཤིས་བྱ། ཡེ་ནས་མཉམ་ཉིད་ཀྱིས་ལྷག་ཆད་བཤགས། བཟོད་པར་གསོལ། སྨོན་ལམ་བཏབ་ལ། དབང་བསྡུས་ལ་ཅི་བདེར་གནས་སོ། །དེ་ནི་ནུབ་གཅིག་གི་དབང་དུ་བྱས་པའོ། །དེ་ནས་བསྙེན་པ་རང་དུ་བྱེད་ན་ཐུན་དང་པོ་ལ་མཚམས་ནས་ཚོགས་ཡན་ཆད་བྱས་ལ། ཐུན་གཉིས་པ་ལ་དཔའ་བོ་སྒེག་པོ་ཞེས་པ་ན་མར་གྱིས་དཀྱིལ་འཁོར་གསལ་གདབ་བོ། །ཡང་ཚོགས་ཟིན་པ་དང་ཐུན་མཚམས་ཀྱི་བྱ་བ་བྱ། གསུམ་པ་ལ་དཀྱིལ་འཁོར་བསྡུས་ལ་དབུགས་དབྱུང༌།

ཡང་ཉིན་མོའི་ཐུན་ལ་ཡང་སྔ་དྲོ་ཚར་བར་བྱ། གཉིས་པ་མན་ཆད་སྔར་དང་འདྲ། གཏོར་མ་ནམ་འདེགས་རེས་ཀྱིས་ལྷག་ཆོག་ཡན་ཆད་བྱ་སྟེ་རྫོགས་པར་བྱ། དེ་ནས་དཀྱིལ་འཁོར་བསྡུས་ཙ་ན་དབྱུག་ཏོ་རྒྱ་གྲམ་ལ་བསྡུས་པ་ནས་ཧཱུྃ་ཐིག་ལེ་ལ་བསྡུ། ཐིག་ལེ་སྟོང་པར་བསྡུ་བའི་དབང་དུ་བྱས་ལ་སྟོང་པའི་ངང་ལ་གནས་པར་བྱའོ། །སྤྱོད་ལམ་གྱི་དུས་སུ་རྡོ་རྗེ་གཞོན་ནུའི་ང་རྒྱལ་གྱིས་བྱའོ། །ཤིན་ཏུ་གདོན་དྲག་པོ་བྱུང་བ་ལ་སོགས་པ་ལ་བྱེད་ན་མཆོད་པའི་རྟིང་ལ་ཕོ་ཉ་བཞི་སྦག་བྱ་སྟེ་དཀྱིལ་འཁོར་གྱི་ལྷའི་བསྟོད་བསྐུལ་ཟིན་ནས་བཛབ་བྱ། དེ་ནས་མ་མོ་སྤྱི་བཅོལ་དང་རང་གང་བྱེད་བྱ། དེ་ནས་བདུད་འདུལ་མཆེད་བཞི་ཡན་ཆད་བྱ། ཚོགས་མ་གྲུབ་ན་ཕོ་ཉ་བཞི་སྦག་བཏང༌། ཕུར་པ་ལྔ་བྱིན་གྱིས་བརླབས་པ་ལ་སོགས་པ་བྱས་ལ་གདབ་པའི་ལས་བྱ། མཚོན་གྱིས་གཏུབས། གཏུན་དུ་བརྡུང༌། དེ་ནས་བསྟབས་པ་ཡང་ཕུར་བུའི་ལྷ་དང༌། གནས་ཡུལ་དང་དབང་ཕྱུག་མ་ལ་བསྟབས་པ་མན་ངག་ལྟར་བྱའོ ༑ ༑ ཕུར་པ་རྫས་ཀྱི་དཀྱིལ་འཁོར་བསྟན་ཏོ། །ཕུར་བུ་བརྒྱ་རྩ་བརྒྱད་དམ། ཉི་ཤུ་རྩ་གཅིག་གམ། ཁྲོ་བོ་བཅུར་བྱིན་གྱིས་བརླབས་པ་གསུམ་པ་ལ་བཞི་ཤར་ཏེ་གནས་སོ། བར་ཆད་ཀྱི་བགེགས་ཀྱིས་མི་ཚུགས་པར་བྱ་བའི་ཕྱིར་གུ་གུལ་སྦྱར་མས་ཀྱང་བདུག ཐུགས་དམ་གནད་ལ་བབས་པར་བསྐུལ་བའི་ཕྱིར་ཡུངས་དཀར་གྱི་རྒྱལ་པོས་ཀྱང་བརྡེག དེའི་དུས་སུ་དགོངས་པ་ཡང་ནམ་མཁའི་དབྱིངས་སུ་ཨེ་གྲུ་གསུམ་འབར་བ་ཡུམ་གྱི་མཁར་བྱིན་གྱིས་བརླབས་ལ། དེའི་ནང་དུ་ཕུར་བ་བསྒྲེང་བའི་ཟབས་སུམ་ཆ་མན་ཆད་ཙམ་ནུབ་པ་དེ་ཡང་ཕྲ་མོ་རིང་པོ་མ་ཡིན་ཏེ་རི་རབ་ལྟར་བརྟན་ཞིང་མི་འགྱུར་བར་བསམ། དེ་ནི་ཕུར་པ་རྫས་ཀྱི་དཀྱིལ་འཁོར་ཞེས་བྱ། ཡང་ན་སྒྲུབ་པའི་རྫས་དང་དབང་དུ་བསྡུ་བའི་རྫས་ལིངྒའི་རྫས་དང་གདབ་ཕུར་དང་བསྙེན་ཕུར་ལ་སོགས་པ་དཀྱིལ་འཁོར་དུ་བཀོད་པ་ལ་ཕུར་པ་རྫས་ཀྱི་དཀྱིལ་འཁོར་ཞེས་བྱའོ། །དེ་ནས་ཕུར་བུའི་དབང་བསྐུར་ཞིང་བྱིན་གྱིས་བརླབ་པ་བྱ་སྟེ།

དང་པོ་རྡོ་རྗེ་གཞོན་ནུ་རྩ་བའི་དཀྱིལ་འཁོར་དུ་བསྒོམ་པ་དང་ ༑ དེ་ནས་ཁྲོ་བོ་བཅུའི་དཀྱིལ་འཁོར་དུ་བསྒོམ་པ་དང༌། ཕུར་བུ་རྫས་ཀྱི་དཀྱིལ་འཁོར་བསྒོམ་པ་ལ་སོགས་པ་དངོས་པོ་དང་མཚན་མར་སྣང་བ་ནི་སྐུ་མི་ཟད་པ་རྒྱན་གྱི་འཁོར་ལོ་ཞེས་བྱའོ། །དེ་ནི་སྐུ་བྱིན་གྱིས་བརླབས་པའོ། །དེ་ནས་ཀུན་གྱི་ཐུགས་ཀར་མ་ལས་ཉི་མའི་དཀྱིལ་འཁོར་གྱི་སྟེང་ན་རྟ་མགྲིན་ཡབ་ཡུམ། དེའི་ཐུགས་ཀར་ཨ་ལས་ཟླ་བའི་དཀྱིལ་འཁོར་བསྒོམ། ཨ་སྐྱེ་བ་མེད་པ་དོན་གྱི་གསུང་ཡིན། ཨ་ཡིག་འབྲུ་སྣང་བ་ཚིག་གི་གསུང་ངོ༌། །དེ་ལྟར་ཚིག་གི་གསུང་དང་ ༑ དོན་གྱི་གསུང་དུ་བྱིན་གྱིས་བརླབས་པའོ། །ཟླ་བའི་དཀྱིལ་འཁོར་གྱི་སྟེང་ན་ཡེ་ཤེས་སེམས་དཔའ་དེའི་ཐུགས་ཀ་ནས་རྡོ་རྗེ་དཔལ་བེའུ་ནས་ཙམ། དེའི་ཆང་ཟུང་ལ་ཧཱུྃ་ཡུངས་འབྲུ་ཙམ་གྱིས་བསྐོར་བ་ནི་ཐུགས་ཀྱི་རང་བཞིན་ཡིན་པས་ཐུགས་བྱིན་གྱིས་བརླབས་པའོ། །དེ་ལྟར་སྐུ་གསུང་ཐུགས་བྱིན་གྱིས་བརླབས་ནས་དབང་བསྐུར་བ་ནི། ཡི་གེ་གཞན་གྱི་ལུགས་ཀྱིས་དང་ལ་བསྐུར་དབང་བསྐུར ༑ སྐུས་གསུང་དབང་བསྐུར། གསུང་གིས་ཐུགས་དབང་བསྐུར་བའི་རྒྱུ་ཡིན་པ་ལས་འདིར་དྲག་པོའི་ལས་ཡིན་པས། དང་ལ་ཐུགས་དབང་བསྐུར་ཏེ། ཡབ་ཡུམ་ཐབས་ཤེས་རབ་གཉིས་སུ་མེད་པ་ལྷག་པའི་བྱང་ཆུབ་ཀྱི་སེམས་དེ་ཡུམ་གྱི་མཁའ་ལ་བབས་ནས་དགེས་པའི་ཉམས་སུ་བཏང༌། སླར་རྡོ་རྗེའི་ལམ་དུ་བྱུང་ནས་རྒལ་ཚིགས་ཀྱི་རྩ་བརྒྱུད། ཡབ་ཀྱི་ཐུགས་ཀར་བྱུང་ནས་ཐུགས་ཀ་ནས་ཕུར་བུ་དཀྱིལ་འཁོར་ལ་འཕྲོས་པས་བྱང་སེམས་དེ་ཧཱུྃ་དུ་གྱུར་པའི་ཐུགས་ཡེ་ཤེས་ཀྱིས ༑ ཕུར་བུ་ཕར་དབང་བསྐུར་ཏེ། ཧཱུྃ་ལ་ཐིམ། དེ་ནས་ཡང་ཧཱུྃ་ཞེས་བརྗོད་པས་ཕུར་བུའི་ཐུགས་ཀ་ནས་ཧཱུྃ་དེ་བྱུང་ནས་གསང་བའི་ཡུམ་བཞི་དང༌། གནས་ཡུལ་མའི་ཐུགས་ཀར་ཐིམ་ནས་དགྱེས་པའི་རོས་ཚིམ་ནས་ཐུགས་ཡེ་ཤེས་སུ་དབང་བསྐུར ༑ དེ་ནས་ཡང་ཧཱུྃ་ཞེས་བརྗོད་པས། དེ་ཀུན་གྱི་ཐུགས་ཀ་ནས་ཕྱོགས་བཅུའི་ཁྲོ་བོ་བཅུའི་ཐུགས་ཀར་ཐིམ།

དགྱེས་པའི་རོས་ཚིམ་པས་ཐུགས་དམ་བསྐུལ། དེ་ནས་ཡང་ཧཱུྃ་ཞེས་བརྗོད་པས། ཁྲོ་བོ་བཅུའི་ཐུགས་ཀ་ནས་བྱུང་ནས། དུས་གསུམ་གྱི་སངས་རྒྱས་ཀུན་གྱི་ཐུགས་ཀར་འཕྲོས་པས། དགྱེས་པའི་རོས་ཚིམས་ནས་ཐུགས་དབང་བསྐུར། དེ་ཡང་ཧཱུྃ་ཞེས་དེ་བཞིན་གཤེགས་པའི་ཐུགས་ཀ་ནས་བྱུང༌། ཁམས་གསུམ་གྱི་སེམས་ཅན་ལ་ཕོག་པས་གཟུང་འཛིན་གྱི་བག་ཆགས་ཐམས་ཅད་བསྲེགས་སྦྱངས་ནས། སེམས་ཅན་གྱི་ཡིད་ཐུགས་སུ་བྱིན་གྱིས་བརླབས། དེ་ནས་ཧཱུྃ་དཻ་རྣམས་ཚུར་བྱུང་ནས་ཐུགས་ཀའི་ཧཱུྃ་ལ་ཐིམ་པས་བདག་སྐུ་མདོག་མཐིང་ག་ལས་དུད་ཁར་གྱུར། དཀྱིལ་འཁོར་གྱི་ལྷ་ཀུན་ཡང་དུད་ཁར་གྱུར། དེ་ནས་ཡང་ཧཱུྃ་དེ་ཐུགས་ཀ་ནས་བྱུང༌། ཡང་སླར་ཐུགས་ཀར་ཐིམ་ནས་རང་གི་ལྗགས་ཀྱི་སྟེང་དུ་བྱུང་ནས་ཕུར་པ་རྫས་ཀྱི་དཀྱིལ་འཁོར་གྱི་རྫས་ལ་ཕོག་པས་གསུང་དབང་བསྐུར་ཏེ་གོང་མའི་གོ་རིམ་བཞིན་དུ་གསུངས་པ་ཁོ་ནར་དབང་བསྐུར་རོ། ཁམས་གསུམ་གྱི་སེམས་ཅན་ལ་གསུང་གིས་དབང་བསྐུར་ནས་སླར་བདག་གི་ལྗགས་ལ་ཐིམ་པས་བདག་དུད་ཁ་ལས་སྨུག་ནག་ཏུ་གྱུར། དཀྱིལ་འཁོར་གྱི་ལྷ་ཀུན་ཀྱང་སྨུག་ནག་ཏུ་གྱུར་ཏོ། །དེ་ནས་ཡང་ཧཱུྃ་དེ་སྒལ་ཚིགས་ཀྱི་ཧ་བརྒྱུད་ནས་སྣ་བུག་ཏུ་བྱུང་ནས་སྣའི་རྩེ་མོར་གནས་པ་དང་སླར་ཡང་དབུགས་དང་འགྲོགས་ནས་སྣ་བུག་གཡོན་ནས་ནང་དུ་ཞུགས། ཀླད་པའི་རྒྱས་སུ་བྱུང༌། སྤྱི་བོ་ནས་འཐོན་ཏེ། ཕུར་པ་རྫས་ཀྱི་དཀྱིལ་འཁོར་གྱི་སྤྱི་བོར་ཐིམ་ནས་དབང་བསྐུར། དེ་ནས་ཡང་ཧཱུྃ་ཞེས་བརྗོས་པས་ཕུར་པའི་སྤྱི་བོ་ནས་འཐོན་ནས་སྔར་གྱི་བཞིན་དུ་དབང་བསྐུར། མཐར་བདག་གི་སྤྱི་བོར་སླར་ཐིམ་པས་སྨུག་ནག་ལས་ལེ་བརྒན་དུ་གྱུར། དཀྱིལ་འཁོར་གྱི་ལྷ་ཡང་ལེ་བརྒན་དུ་གྱུར་པས། དུས་གསུམ་གྱི་དེ་བཞིན་གཤེགས་པ་དང་ཁམས་གསུམ་གྱི་ཡི་དམ་དང༌། སྣང་ཞིང་སྲིད་པའི་ཆོས་ཐམས་ཅད་དུས་གཅིག་ཏུ་འདུས་པའི་རྟགས་སུ། བྱི་རུའི་སྡོང་པོ་ཕྱིས་པའམ། མེ་དཔུང་ཆེན་པོ་འབར་བ་ལྟར་དམར་ལམ་མེ་བསྒོམས་ལ།

གཟོད་གདབ་པའི་ལས་བྱའོ། །ད་ནི་འདི་ན་མར་གདབ་པའི་ལས་བྱ་སྟེ། དེ་ཡང་དང་ལ་སྲོག་ཚེ་ཡེ་ཤེས་སུ་བསྒྱུར་བ་བསྟན་པ་ལས། བདག་རྡོ་རྗེ་གཞོན་ནུར་བསྒོམས་པའི་ཐུགས་ཀར་རིན་པོ་ཆེའི་གཞལ་ཡས་ཁང་སོར་བཞི་པ་བསྒོམ། དེའི་སྟེང་དུ་མ་ལས་ཉི་མ་ཞུད་ལོ་ཙམ་གྱི་སྟེང་དུ། ཨ་ལས་ཟླ་བ་མེ་ལོང་ཙམ་དེའི་སྟེང་དུ་པདྨ་གྲོ་རྒན་གླེབས་པ་ཙམ་མམ་སྲན་མ་ཕྱེད་བཀས་ཙམ་གྱི་སྟེང་དུ་ཡེ་ཤེས་སེམས་དཔའ་མཚོན་གང་པ་དེའི་ཐུགས་ཀར་རྡོ་རྗེ་དཔལ་བེའུ་ནས་ཙམ་གྱི་ལྟེ་བ་ལ་ཧཱུྃ་ཡུངས་འབྲུ་ཙམ་ལ་ཀཱི་ལ་ཡས་བསྐོར་བར་བསྒོམས། དེ་ཡང་སོ་སོར་ལྷག་ཆད་མེད་པར་བཟླས་པར་བྱ་སྟེ། ཨོཾ་བཛྲ་ཀཱི་ལི་ཀཱི་ལ་ཡ་ཆེ་གེ་མོ་མཱ་ར་ཡ་ཧཱུྃ་ཕཊ། ཅེས་བརྗོད་པས་གོང་མའི་ཧཱུྃ་དེ་ལས་ཡེ་ཤེས་ཀྱི་ལྷ་རྡོ་རྗེ་གཞོན་ནུ་ཞལ་གསུམ་ཕྱག་དྲུག་པ་མཚོན་གང་བ་ཞིག་ཙར་གྱིས་བྱུང་ནས། བསྒྲལ་བར་བྱ་བ་དེའི་ལུས་བཤིག་པར་སླ་བར་བྱ་བའི་ཕྱིར། དང་ལ་ཁོའི་རྣམ་པར་ཤེས་པ་དང་ཕུང་པོ་ཁམས་དང་སྐྱེ་མཆེད་ལ་སོགས་པ་ལྷ་དང་ལྷ་མོའི་རང་བཞིན་ཡིན་པས་དེ་རྣམས་རྡོ་རྗེ་གཞོན་ནུའི་སྤྲུལ་པས་ཚུར་བསྡུས་ལ ༑ ཕྱི་ནས་ལུས་དགྲ་བགེགས་དང་ལུག་གསོབ་ལྟར་གནས་པ་དེ་ཡང༌། སྤྲུལ་པས་ཚུར་དྲངས་ལ་མདུན་གྱི་ལིངྒ་ལ་པྲ་བེ་ཤ་ཡ་ཕཊ། ཨ་བེ་ཤས་བསྟིམ། དེ་ལྟར་གྲངས་མེད་པར་བྱའོ། །རྡོ་རྗེ་གཞོན་ནུ་ཐུགས་ཀར་བསྡུས་པ་དེ་ལ་ཐུགས་ཀྱི་སྒོ་རུ་ཤར་བ་དང་རྣམ་པར་ཤེས་པ་རང་གི་སྙིང་གར་བསྡུས་པའི་སྙྀང་གི་སྒོ་རུ་ཤར་བ་ཞེས་བྱའོ། །དེ་ལྟར་བསྒོམས་པ་དེ་ཡང་ཁྲོ་བོའི་སྐུའོ། །རྡོ་རྗེ་ཕུར་པའི་མངོན་པར་རྟོགས་པ་བླ་མ་ས་ཆེན་ཀྱི་ཕྱག་དཔེ་ལས་བརྒྱུད་པ་ཡིན་ནོ།། །། ༄༅། །ཕུར་པའི་ལས་བྱང་བཞུགས། ། ༄༅། །ཧཱུྃ་ཨ་ལ་ལ་ཧོ། ས་མ་ཡ་ཧོཿས་མ་ཡ་སྟྭཾ། འཕགས་མཆོག་ཐུགས་རྗེ་ཅན་གྱི་དུས་ལ་བབ། ཁྱད་པར་བསྟན་པའི་དུས་ལ་བབ། །མཐུ་ཆེན་མཐུ་ སྟོབས་བཅོམ་ལྡན་འདས། །བྱིན་ཆེན་བྱིན་རློབས་བཅོམ་ལྡན་འདས།

།དབང་ ཆེན་དབང་བསྐུར་བཅོམ་ལྡན་འདས། །དངོས་གྲུབ་མཆོག་སྩོལ་བཅོམ་ལྡན་ འདས ༑ ༑ བདག་གི་ལས་ཀྱི་འབྲས་བུ་མཆིས་པར་མཛོད། །ཛཿཧཱུྃ་བྃ་ཧོཿརྡོ་རྗེ་ ཁྲོས་པས་ཞེ་སྡང་གཅོད། །མཚོན་ཆེན་སྔོན་པོ་འབར་བའི་ངང༌། །ནམ་མཁའི་དཀྱིལ་ནས་ཐིགས་པ་ཤར། །སྲོག་གི་སྒོ་རུ་ཤར་བ་དང༌། །སྙིང་གི་སྒོ་རུ་བསྒོམ་པར་བྱ། །སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ། ། ཕུང་པོ་རྡོ་རྗེས་གཏམས་བྱས་ནས། །རྣམ་པར་ཤེས་པ་རྡོ་རྗེར་བསྒོམ། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱཾ་བྃ་ཧཱུྃ་ཕཊ། ཨོཾ་དཱིབྟ་ཙཀྲ་ཧ་ན་ཧ་ན་ཧཱུྃ་ཕཊ། རྡོ་རྗེ་གཞོན་ནུའི་རིག་འཛིན་རྣམས། །སྲིད་པ་རྡོ་རྗེ་གྲུབ་མཛོད་ཅིག།སྲིད་པ་རྡོ་རྗེ་ཕུར་པའི་ལྷ ༑ ༑ ཡེ་ཤེས་ཁྲོ་བོ་གྲུབ་པར་མཛོད། །སངས་རྒྱས་ཀུན་གྱི་ཡེ་ཤེས་སྐུ། །ང་ཉིད་རྡོ་རྗེ་ཆོས་དབྱིངས་ལས། །འབར་བའི་ཁྲོ་བོ་མི་བཟད་པ། །སྐུ་ཡི་དབྱིབས་སུ་བདག་གྱུར་ཅིག །ཐབས་ཀྱི་སྤྱོད་པས་འགྲོ་དོན་དུ། །བྱམས་དང་སྙིང་རྗེས་གང་འདུལ་བ། །སངས་རྒྱས་ཕྲིན་ལས་རྫོགས་མཛད་པ། །དབང་དང་བྱིན་རླབས་འདིར་སྩོལ་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷེ་ཤྭ་རི་སྟྭཾ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷེ་ཤྭ་རི་སྟྭྃ། ཨོཾ་རཏྣ་ཤྲཱི་ཧེ་རུ་ཀ་རཏྣ་ཀྲོ་དྷེ་ཤྭ་རི་སྟྭཾ། ཨོཾ་པདྨ་ཤྲཱི་ཧེ་རུ་ཀ་པདྨ་ཀྲོ་དྷེ་ཤྭ་རི་སྟྭྃ། ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷེ་ཤྭ་རི་སྟྭྃ། ཨོཾ་བཛྲ་ཀྲོ་དྷེ་ཧཱུྃ་ཀཱ་ར་ཧཱུྃ་གརྫ་གརྫ་ཧཱུྃ། ཨོཾ་བཛྲ་ཀྲོ་དྷེ་ཏི་ཤ་བྱ་ཧཱུྃ་ཕཊ། བཛྲ་ཨུ་ཡ་ཀ་མུ་ཁ་ཧེ། བཛྲ་ཨུ་ཤི་ཀ་མུ་ཁ་ཧེ། ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ། ཧ་ན་ཧ་ན་ཧཱུྃ་ཕཊ། ཨོཾ་བཛྲ་ཀྲོ་དྷ་ལ་སྱ་ཀེ་ཧཱུྃ་ཕཊ ༑ བཛྲ་བྱཱ་གྷྲྀ་མུ་ཁ་ཧེ། བཛྲ་ཏྲ་ཏ་མུ་ཁ་ཧེ།

ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ། ཨོཾ་བཛྲ་ཀྲོ་དྷ་ཏྲ་ཏེ་ཧཱུྃ་ཕཊ། བཛྲ་ཙ་མ་ར་མུ་ཁ་ཧེ། བཛྲ་ཏྲ་ན་མུ་ཁ་ཧེ། ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ། ཨོཾ་བཛྲ་ཀྲོ་དྷ་ཤྨ་ན་པ་ཏི་ཧཱུྃ་ཕཊ། བཛྲ་ཧ་རི་ཀ་མུ་ཁ་ཧེ་བཛྲ་ཨུ་ལཱུ་ཀ་མུ་ཁ་ཧེ། ཨོཾ་བཛྲ་ཨཱརྱ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ ༑ ཨོཾ་བཛྲ་ཀྲོ་དྷི་མུ་ལ་ཧ་ཧཱུྃ་ཕཊ། བཛྲ་བྱཱ་གྷྲྀ་མུ་ཁ་ཧེ། ཨོཾ་བཛྲ་ཀྲོ་དྷ་ཡ་གྲྀ་ཝ་ཧཱུྃ ༑ ཧུ་ལུ་ཧུ་ལུ་ཧཱུྃ་ཕཊ། བཛྲ་ཀྲོ་དྷ་ཛཱ་ཏི་ཧཱུྃ་ཕཊ། བཛྲ་ཛྭ་ལ་མུ་ཁ་ཧེ། བཛྲ་པཀྵི་ཏ་མུ་ཁ་ཧེ། ཨོཾ་བཛྲ་ཀྲོ་དྷ་ཨ་པ་རཱ་ཛི་ཏ་ཧཱུྃ་ཏི་ཧཱུྃ་ཕཊ། ཨོཾ་བཛྲ་ཀྲོ་དྷ་ཤ་ཡ་ཏི་ཧཱུྃ་ཕཊ་བཛྲ་བཛྲེ་ཙ་ཏ་མུ་ཁ་ཧེ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་བཱ་ཡ་བེ་ཧཱུྃ་ཕཊ། བཛྲ་སི་ཧ་མུ་ཁ་ཧེ། བཛྲ་ཏི་ཏི་ལ་མུ་ཁ་ཧེ། ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛ་ཡ་ཧཱུྃ། བྷྀནྡྷ་བྷིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཡ་ཧཱུྃ་ཕཊ། བཛྲ་ཏ་ཤ་མུ་ཁ་ཧེ། བཛྲ་ན་ཀུ་ལ་མུ་ཁ་ཧེ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ་སྥཽ་ཊ་སྥཽ་ཊ་ཧཱུྃ་ཕཊ ༑ ཨོཾ་བཛྲ་ཀྲོ་དྷ་ཙུནྡ་མུ་ནེ་ཧཱུྃ་ཕཊ། བཛྲ་རིག་ཤི་ཀ་མུ་ཁ་ཧེ། བཛྲ་སི་ཀ་མུ་ཁ་ཧེ ༑ དེ་ནས་ཧ་བརྒྱད་ཧེ་བརྒྱད་ཕཊ་བྷྱོ་ཉི་ཤུ་རྩ་བརྒྱད་བརྗོད་དོ།། །། སྐྱེ་མེད་རྣམ་དག་ཆོས་ཀྱི་དབྱིངས་ཉིད་ལས། །སྐྱེ་བའི་ཆོ་འཕྲུལ་འཇིགས་པའི་སྐུར་སྟོན་པ། །ཕྱོགས་བཅུའི་རྒྱལ་བ་ཡབ་ཡུམ་མ་ལུས་ཀུན།། སངས་རྒྱས་འདུས་པའི་སྲས་པོ་བཛྲ་ཀཱི་ལ་ཡ། །ཞེ་སྡང་བདུད་འདུལ་ཁྲོ་བོའི་རྒྱལ་པོ་དབྱིངས་ནས་བཞེངས། །རྡོ་རྗེ་སྲིན་པོ་ཕུར་བུ་བསྒྲུབ་པའི་ཕྱིར། །མཐིང་ནག་གྲུ་གསུམ་འབར་བའི་གནས་འདིར་གཤེགས། །བཛྲ་ཀཱི་ལ་ཡ་ཛཿ ཤར་ཕྱོགས་སྨུག་ནག་གྲུ་གསུམ་འབར་བའི་དཀྱིལ་འཁོར་ནས། །བུདྡྷ་འདུས་པའི་སྲས་མཆོག་ཀཱི་ལ་ཡ། །གཏི་མུག་བདུད་འདུལ་ཁྲོ་བོའི་རྒྱལ་པོ་དབྱིངས་ནས་བཞེངས།།

རྡོ་རྗེ་སྲིན་པོ་ཕུར་བུ་བསྒྲུབ་པའི་ཕྱིར། །མཐིང་ནག་གྲུ་གསུམ་འབར་བའི་གནས་འདིར་གཤེགས། །བུདྡྷ་ཀཱི་ལ་ཡ་ཛཿལྷོ་ཕྱོགས་སེར་ནག་གྲུ་གསུམ་འབར་བའི་དཀྱིལ་འཁོར་ནས། །རིན་ཆེན་འདུས་པའི་སྲས་མཆོག་ཀཱི་ལ་ཡ། །ང་རྒྱལ་བདུད་འདུལ་ཁྲོ་བོའི་རྒྱལ་པོ་དབྱིངས་ནས་བཞེངས། །རྡོ་རྗེ་སྲིན་པོ་ཕུར་བུ་བསྒྲུབ་པའི་ཕྱིར ༑ ༑ མཐིང་ནག་གྲུ་གསུམ་འབར་བའི་གནས་འདིར་གཤེགས། །རཏྣ་ཀཱི་ལ་ཡ་ཛཿནུབ་ཕྱོགས་དམར་ནག་གྲུ་གསུམ་འབར་བའི་དཀྱིལ་འཁོར་ནས། །པདྨ་འདུས་པའི་སྲས་མཆོག་ཀཱི་ལ་ཡ།།འདོད་ཆགས་བདུད་འདུལ་ཁྲོ་བོའི་རྒྱལ་པོ་དབྱིངས་ནས་བཞེངས། །རྡོ་རྗེ་སྲིན་པོ་ཕུར་བུ་བསྒྲུབ་པའི་ཕྱིར། །མཐིང་ནག་གྲུ་གསུམ་འབར་བའི་གནས་འདིར་གཤེགས། །པདྨ་ཀཱི་ལ་ཡ་ཛཿབྱང་ཕྱོགས་ལྗང་ནག་གྲུ་གསུམ་འབར་བའི་དཀྱིལ་འཁོར་ནས། །ཀརྨ་འདུས་པའི་སྲས་མཆོག་ཀཱི་ལ་ཡ། །ཕྲག་དོག་བདུད་འདུལ་ཁྲོ་བོའི་རྒྱལ་པོ་དབྱིངས་ནས་བཞེངས། །རྡོ་རྗེ་སྲིན་པོ་ཕུར་བུ་བསྒྲུབ་པའི་ཕྱིར། །མཐིང་ནག་གྲུ་གསུམ་འབར་བའི་གནས་འདིར་གཤེགས། །ཀརྨ་ཀཱི་ལ་ཡ་ཛཿདཱིབ་ཏ་ཙཀྲ་ཕུར་བུའི་ལྷ། །དམར་པོ་གཅེར་བུ་རལ་པ་ཅན། །སྐུ་སྟོད་ཁྲོ་བོ་ཆེན་པོ་ལ། །ཞལ་གསུམ་ཕྱག་ཀྱང་དྲུག་པ་སྟེ།། རལ་གྲིའི་སྐྲ་ལ་ཕུར་བུའི་སོ། །ལྟེ་བ་མན་ཆད་སྐུ་ཡི་ཆ་རྣམས་ནི། །ཨུཏྤལ་སྔོན་པོའི་འདབ་མ་འདྲ། །འབར་བའི་ཕྲེང་བ་འཁྲུགས་པའི་འོད།

།ལྕགས་ཀྱི་ཕུར་པ་ཟུར་གསུམ་པ། །དྲག་པོ་གྱུར་པའི་ཕུར་བུ་སྟེ། །བཏབ་ན་ལྷ་ཡང་བརླག་འགྱུར་ཏེ ༑ ༑ གནོད་བྱེད་བགེགས་ལ་སྨོས་ཅི་དགོས། །ཨོཾ་བཛྲ་ཀཱི་ལ་ཡ་སརྦ་བིགྷྣཱཾ་བཾ་ཧཱུྃ་ཕཊ ༑ ཧཱུྃ་མཛད་ལ་སོགས་ཡེ་ཤེས་ཁྲོ་བོ་བཅུ། །གདུག་པའི་འཁོར་ཚོགས་མ་ལུས་ཀུན་འདུལ་བ། །རྡོ་རྗེ་སྲིན་པོ་ཕུར་པ་བསྒྲུབ་པའི་ཕྱིར། །བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། །ཏ་ཀྲྀ་ཏ་ཁྲོ་རྒྱལ་གདུག་པ་འདུལ་ལ་སོགས། །ཧཱུྃ་དང་ཕཊ་ཀྱིས་ཕྱོགས་སྐྱོང་ཞབས་ཀྱིས་མནན། །འཇིགས་བྱེད་ཆེན་པོ་ཁྲོ་རྒྱལ་ཡབ་ཡུམ་བཅས། །སྲིད་པའི་ཕུར་བུ་བསྒྲུབ་ཕྱིར་གཤེགས་སུ་གསོལ ༑ ༑ སྲིད་པའི་ཕུར་བུ་བསྒྲུབ་པ་དང༌། །དབང་དང་དངོས་གྲུབ་བླང་བའི་ཕྱིར ༑ ༑ དམིགས་མེད་མཁའ་དབྱིངས་དག་པ་ནས། །ཡེ་ཤེས་ཁྲོ་བོ་གཤེགས་སུ་གསོལ ༑ ༑ ཨོཾ་ཨེ་ཧྱེ་ཧི་བྷ་ག་ཝཱན། མ་ཧཱ་ཀཱ་རུ་ཎི་ཀ་དྲྀ་ཤྱ་ཧོཿ ས་མ་ཡ་ཧོཿ ས་མ་ཡ་སྟྭཾ། ཛཿཧཱུྃ་བྃ་ཧོཿ པྲ་བེ་ཤ་ཡ་ཕཊ། ཨ་ཝེ་ཤ་ཡ་ཨ། ཡེ་ཤེས་ཁྲོ་རྒྱལ་གཤེགས་ནས་ཀྱང༌། །རྟགས་དང་མཚན་མ་བསྟན་པ་དང༌། །ཀཱི་ལ་ཡ་ཡི་དངོས་གྲུབ་སྩོལ། ཁྲོ་རྒྱལ་འདུས་པའི་སྲས་མཆོག་ཀཱི་ལ་ཡ། །ཐུགས་རྗེ་ངང་ཉིད་ཞི་བའི་སྐུ་ལ་ཕྱག་འཚལ་ལོ། །སྐྱེ་མེད་དབྱིངས་ནས་སྤྲུལ་པའི་སྐུ་བྱུང་བ། །འཇིགས་བྱེད་རྔམ་སྟབས་ཁྲོ་བོའི་ཚུལ་དུ་སྟོན། ཁྲོ་རྒྱལ་སྐུ་ལ་གཉིས་མེད་ལྷུན་སྦྱོར་བ། །འཁོར་ལོ་རྒྱས་འདེབས་མ་ལ་ཕྱག་འཚལ་ལོ། །མ་གཡོས་ཆོས་མཆོག་སྐུ་གསུང་ཐུགས་ཀྱི་བདག ༑ སྡུག་བསྔལ་ལོག་པར་འཁྱམ་པའི་སེམས་ཅན་རྣམས། །ཐུགས་རྗེ་དབྱེར་མེད་དབྱིངས་སུ་སྡུད་མཛད་པ། །སྤྲུལ་པའི་ཁྲོ་བོ་རྣམས་ལ་ཕྱག་འཚལ་ལོ། ཁྲོ་མོ་དབང་ཕྱུག་སྐུ་ལ་ཉེར་གནས་པ། །ཐབས་དང་ཤེས་རབ་འབྲེལ་བའི་དཀྱིལ་འཁོར་ནས། །མཁའ་འགྲོ་མི་བཟད་འབར་བའི་སྤྲིན་འཕྲོ་བ། །གདུག་པ་འདུལ་མཛད་དེ་ལ་ཕྱག་འཚལ་ལོ། །ནམ་མཁའི་ལུས་ཅན་གར་ཡང་ཐོགས་མེད་ཅིང༌།། འདོད་རྒུར་སྒྱུར་བའི་གཟུགས་ཅན་འཕྲུལ་མོ་ཆེ།

།མ་སྲིང་བྱམས་པའི་ཚུལ་དུ་གྲོགས་མཛད་མ། །ཕྱི་ནང་མཁའ་འགྲོའི་ཚོགས་ལ་ཕྱག་འཚལ་ལོ། །ཨ་ཏི་པུ་ཧོ་པྲ་ཏི་པུ་ཧོ། །བདེ་བར་གཤེགས་པ་ཁྱེད་ཅི་འདྲ། །དེ་འདྲ་ཁོ་ནར་བདག་གྱུར་ཅིག ༑ སྤྱོད་པ་རྨད་བྱུང་བསམ་ཡས་པ། །འགྲོ་ལ་ཕན་ཕྱིར་བདག་གིས་ཀྱང༌། ། བྱང་ཆུབ་སེམས་མཆོག་དམ་པ་དང༌། །སྐུ་གསུང་ཐུགས་ཀྱི་ཕྱག་རྒྱ་འདི། །སྲོག་གི་ཕྱིར་ཡང་མི་གཏང་ན། །རྡོ་རྗེ་རྒྱལ་པོས་བྱིན་གྱིས་རློབས། །དུས་ངན་ཐ་མའི་འཇིག་རྟེན་འདིར། །སངས་རྒྱས་མཛད་དཀའ་བདག་གིས་བགྱི། །བྱང་ཆུབ་སྤྱད་དཀའ་བདག་གིས་སྤྱད། །རྡོ་རྗེ་རྣལ་འབྱོར་དཀྱིལ་འཁོར་འདིར། །བདག་ཅག་བསམ་པ་འགྲུབ་གྱུར་ཅིག །ཛཿཧཱུྃ་བྃ་ཧོཿ དཔའ་བོ་སྒེག་པ་འཇིགས་སུ་རུང་བ་དང་ ༑ ༑ དགོད་དང་གཤེ་དང་འཇིགས་སུ་རུང་བ་དང༌། །སྙིང་རྗེ་རྔམ་དང་ཞི་བ་ལ་སོགས་པ། །སྐུ་ཡི་དངོས་པོ་ཤིན་ཏུ་བཟང་པོ་ཡིས། །བདུད་བཞི་རྟག་ཏུ་འཇོམས་པས་དཔའ་དཔའ་འདྲ། །རྒྱན་དང་ཆ་ལུགས་ལྡན་པས་སྒེག་སྒེག་འདྲ།། སྐུ་ཆེ་ཡན་ལག་རགས་པས་འཇིགས་འཇིགས་འདྲ། །ཞལ་གཡས་དཀར་ལ་བཞད་པས་དགོད་དགོད་འདྲ། །ཞལ་གཡོན་དམར་ལ་གདངས་པས་གཤེ་གཤེ་འདྲ ༑ ༑ ཞལ་དབུས་མཐིང་ལ་རྔམ་པས་ཁྲོ་ཁྲོ་འདྲ། །རྒྱུད་དྲུག་ཐུགས་རྗེས་འཛིན་པས་སྙིང་རྗེ་ཆེ་ཆེ་འདྲ། །གདུག་པ་ཞལ་དུ་འདྲེན་པས་རྔམ་རྔམ་འདྲ། །དེ་འདྲ་ཁྲོ་བོ་འཇིགས་པའི་སྐུར་བསྟན་ཡང༌། །ཆོས་སྐུ་མཚན་མ་མེད་པས་ཞི་ཞི་འདྲ། །རྡོ་རྗེ་རྩེ་དགུས་ས་དགུའི་རྟོག་པ་འཇོམས། །རྡོ་རྗེ་རྩེ་ལྔས་རྒྱུད་ལྔ་རབ་ཏུ་སྒྲོལ། །ཡེ་ཤེས་མེ་དཔུང་འབར་བས་ཉོན་མོངས་སྲེག་པར་བྱེད། ཁ་ཊྭཱཾ་རྩེ་གསུམ་དུག་གསུམ་རྩད་ནས་གཅོད། །རི་རབ་ཕུར་བུས་ཁམས་གསུམ་དབང་དུ་སྡུད། །དེ་འདྲའི་ཁྲོ་བོ་འཇིགས་སྐུར་གཤེགས་ནས་ཀྱང༌། །བཛྲ་ཀཱི་ལ་ཡ་ཡི་དངོས་གྲུབ་སྩོལ ༑ ༑ ཞེས་བསྟོད་དོ། །ཨོཾ་ཤྲཱི་བཛྲ་མུངྒ་ར་ཤ་ཡ་ན་མཿ ཨོཾ་ཤྲཱི་བཛྲ་རཱ་ག་ས་མ་ཡ་ན་མཿ ཨོཾ་ཤྲཱི་བཛྲ་ཁ་ཊྭཱཾ་ག་པྲ་ཛྭ་ལ་ཡ་ན་མཿ ཨོཾ་ཤྲཱི་བཛྲ་གྷཎྜེ་ཙ་ལ་ཡ་ན་མཿ

ཧཱུྃ་མཛད་སྒྲ་འབྱིན་ཕག་དང་རྨིགས་བུའི་མགོ །རྣམ་རྒྱལ་སྙེམས་མ་སྟག་དང་བྱ་རྒོད་མགོ །དབྱུག་སྔོན་སྡེར་མོ་གཡག་དང་བྱ་རོག་མགོ །གཤིན་རྗེ་དུར་ཁྲོད་ཤ་བ་འུག་པའི་མགོ །མི་གཡོ་གཏུན་ཁུང་གཟིག་དང་ཁྭ་དའི་མགོ །རྟ་མགྲིན་གཏུམ་མོ་བྱི་ལ་པུ་ཤུད་མགོ །གཞན་གྱིས་མི་ཐུབ་མདའ་སྙེམ་སྤྱང་ཀི་ཁྲ་ཡི་མགོ །བདུད་རྩི་རླུང་འབྱིན་སེང་གེ་ཕ་ཝང་མགོ ཁམས་གསུམ་གསོད་མ་དྲེད་དང་སྲེ་མོའི་མགོ། སྟོབས་ཆེན་བསྐྱོད་མ་དོམ་དང་བྱི་བའི་མགོ །དེ་འདྲའི་ཁྲོ་བོ་འཇིགས་སྐུར་གཤེགས་ནས་ཀྱང༌། །རྟགས་དང་མཚན་མ་བསྟན་པ་དང༌། །ཀཱི་ལ་ཡ་ཡི་དངོས་སུ་གྲུབ་སྩོལ། །ཛཿཧཱུྃ་བྃ་ཧོཿཞེས་བརྗོད་དེ། གནས་དང་ཡུལ་གྱི་ཕྱག་རྒྱ་ནི། །ཀཽ་རཱི་བན་བྱིས་དབྱུག་པ་སྔོ། །ཙཽ་རཱི་མདའ་གཞུ་འགེངས་པ་སེར། །པྲ་མོ་ཆུ་སྲིན་རྒྱལ་མཚན་དམར། །བེ་ཏཱ་བྱིས་ཟ་རྡོར་འཕྱང་གནག །པུཀྐ་དམར་སེར་བྱིས་རྒྱུ་འདྲེན ༑ ༑ ཀསྨ་དུང་དམར་ཁྲག་འཐུང་ལྗང༌། །སྨ་ཤ་མཐིང་ནག་བྱིས་སྙིང་ཟ།། ཙནྡྷ་མཆོག་སྐྱེ་སེར་ལུས་འབྲེལ། །འབར་བའི་གདན་ལ་གཤེགས་ནས་ཀྱང༌།། མཆོད་བཞེས་དམ་སྐོངས་དབང་དང་དངོས་གྲུབ་སྩོལ། །སིཾ་ཧ་དཀར་པོ་སྣོལ་སེང་སེང་ ༑ ༑ བྱཱ་གྷྲྀ་གནས་ལྟ་སྣོལ་མ་སྟག །སྲི་ལ་ནག་མོ་ཞིང་ལྡག་ཝ། །ཤོ་ན་འདྲ་ལྟས་མཐིང་ག་ཁྱི། །ཀྲྀ་ཏ་མགྲིན་དམར་རྒྱུ་མགོ་རྒོད། །ཀང་ཀ་ཀང་ཕྲག་སྣར་མགོ་རིང༌། ཁ་ཁྭ་ཁན་རོག་བན་གྲི་ནག །ཧུ་ལུ་དྷོ་རྒྱུ་མཐིང་ཚོགས་འུག །པུ་ཤུད་གདོང་ཅན་སྔོན་མོ་ལྕགས་ཀྱུ་འཛིན། །བྱ་རོག་གདོང་ཅན་སེར་མོ་མཆེ་ཞགས་ཅན། །ཉི་ཟླ་ལྕགས་སྒྲོག་མེ་འབར་མ། །ཐལ་བྱེད་དྲིལ་བུ་སྣ་ཚོགས་མདོག ༑ འབར་བའི་གདན་ལ་བཞུགས་ནས་ཀྱང༌། །མཆོད་བཞེས་དམ་སྐོངས་དབང་དང་དངོས་གྲུབ་སྩོལ། །བདེ་བར་གཤེགས་པ་ཁྲོ་རྒྱལ་གཙོ། །རྒྱལ་བ་རྒྱ་མཚོ་ཡེ་ཤེས་ཀྱིས། །སྲིད་པ་རྒྱ་མཚོ་མཐའ་ཡས་ཀུན། །ཀུན་བཟང་མཆོད་སྤྲིན་མཆོག་ཏུ་རོལ། ན་མཿསརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུངྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱས་མེ་ཏོག་གཏོར།

ཡང་དང་ཡང་དུ་དག་མོད་ཀྱི། ། འགྲོ་བ་ཀུན་གྱི་དོན་སླད་དུ། །ཕྱག་དང་ཞབས་ནི་བསིལ་ནས་ཀྱང༌། །རྡོ་རྗེའི་གདན་ལ་བཞུགས་སུ་གསོལ། །ཨོཾ་པ་ནི་པ་ན་པེ་ནུ་སུ་ར་ཏོ་ཏི་སུ་པ་ར་མུ་ཏ་ཐཱ་ག་ཏ་སིདྡྷི་ཧཱུྃ། ས་མ་ཡོ་ཏ་མུ། སརྦ་ཏ་ཐཱ་ག་ཏ་མ་ཧཱ་སུ་ཁ་ཏ་ཧཱུྃ། ཨོཾ་ཨཱཿཧཱུྃ་ཤྲཱི་བཛྲ་དྷཱུཔྤེ་དུ། ཤྲཱི་བཛྲ་པུཥྤེ་པུ། ཤྲཱི་བཛྲ་ཨཱ་ལོ་ཀེ་ཧྲཱིཿ ཤྲཱི་བཛྲ་གནྡྷེ་ཨཿ རང་བྱུང་གདོད་ནས་དག་པ་ཡི། །རྩ་བརྒྱད་སྟོང་ལ་སྦྱར་བའི་སྨན། །རིགས་ལྔ་དམ་ཚིག་ལྔ་ཡི་དངོས ༑ ༑ ཡེ་ཤེས་ལྔ་རྫོགས་གྲུབ་པའི་རྫས། །རྒྱུད་ལྔའི་སེམས་ཅན་ཀུན་སྒྲོལ་ཕྱིར ༑ ༑ དུག་ལྔ་སེལ་བའི་བདུད་རྩི་འདི། །ཇི་སྙེད་སངས་རྒྱས་ཐམས་ཅད་དང༌།། བྱང་ཆུབ་སེམས་དཔའི་ཚོགས་ཆེན་པོ། །ཐུགས་དམ་དབྱིངས་ཉིད་བསྐུལ་བའི་ཕྱིར ༑ ༑ འདི་ནི་སྔོན་གྱི་དམ་ཚིག་གོ །ཕྱོགས་བཅུའི་སངས་རྒྱས་ཐམས་ཅད་ལ།། སྐུ་གསུང་ཐུགས་ཀྱི་ངང་ཉིད་དུ། །བདག་ཅག་དད་པས་འབུལ་ལགས་ཀྱིས། ། བཞེས་ཏེ་ཀུན་ཏུ་དགྱེས་མཛོད་ལ། །འཕྲུལ་གྱི་དངོས་གྲུབ་སྩལ་དུ་གསོལ། །ན་མཿསརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་ཧོ། ཤྲཱི་བནྡྷ་ཁཱ་ཧི། པཉྩ་ཨ་མྲྀ་ཏ་ཁཱ་ཧི། བཅོམ་ལྡན་དཔལ་ཆེན་རྡོ་རྗེ་གཞོན་ནུ་དང༌། །ཡུམ་ཆེན་འཁོར་ལོ་རྒྱས་འདེབས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། །ཐུགས་རྗེ་ཆེ་དགོངས་དབང་དང་དངོས་གྲུབ་སྩོལ། །ནམཿསརྦ་འགྲེ། ཡེ་ཤེས་བསྐལ་པ་མེ་ལྟར་འབར་བའི་དཀྱིལ་འཁོར་ནས། །འཇིགས་བྱེད་ཆེན་པོ་ཁྲོ་བོ་བཅུ་རྣམས་ལ། །རྣམ་དག་བདུད་རྩི་ཞེས་སོགས་ཀུན་ལ་འགྲེའོ། ཁྲོ་རྒྱལ་སྐུ་ལ་གཉིས་མེད་ལྷུན་སྦྱོར་བ། ། སྒྲ་འབྱིན་ལ་སོགས་ཁྲོ་མོ་བཅུ་རྣམས་ལ། །རིག་པའི་རྒྱལ་པོའི་ཁྲོ་བོའི་ཐུགས་ལས་སྤྲུལ། །དེ་འཁོར་ལ་སོགས་ཕྲ་མེན་བརྒྱད་རྣམས་ལ། །མཐིང་ག་མཆོད་སྙེམས་རྡོ་རྗེ་གསང་བའི་ཡུམ། །གཽ་རཱི་ལ་སོགས་ཁྲོ་མོ་བརྒྱད་རྣམས་ལ། །སྣ་ཚོགས་མགོ་བརྙན་ཟ་བྱེད་མཆེ་གཤོག་ལ། །སིདྷ་ལ་སོགས་ཕྲ་མེན་བརྒྱད་རྣམས་ལ

༑ ༑ སྟི་ར་འཆིང་སྡོམ་འཆིང་བྱེད་དབང་མོ་ཆེ། །པུ་ཤུད་ལ་སོགས་སྒོ་མ་བཞི་རྣམས་ལ། །དཔལ་གྱི་འཁོར་ཚོགས་ཟ་བྱེད་དབང་མོ་ཆེ། །མཁའ་འགྲོ་ཤུགས་འགྲོ་མ་སྲིང་རྒྱ་མཚོ་ལ། །ན་མཿསརྦ་ཏ་ཐཱ་ག་ཏ་པཉྩ་ཨ་མྲྀ་ཏ་ཁཱ་ཧི། ཁམས་གསུམ་གདུག་པ་མ་ལུས་ཀུན་སྒྲོལ་བའི། །སྐྱེས་བུ་གིང་ཆེན་བཅོ་བརྒྱད་ལ། ། འབྱུང་པོ་ཐམས་ཅད་འདུལ་བར་དམ་བཅས་པའི། །དཔག་བསམ་ཤིང་གི་ལྷ་མོའི་ཚོགས་རྣམས་ལ། །འདོད་པའི་ཁམས་ཀྱི་བུད་མེད་ཉག་གཅིག་མ། །དཔལ་ལྡན་གཉན་གྱི་རྡོ་རྗེ་རེ་མ་ཏཱི། །གདུག་པ་འདུལ་བའི་ཕོ་ཉར་ཁས་བླངས་པའི། །དཔལ་ཆེན་ཐུགས་ལས་སྐྱེས་པའི་ཤྭ་ན་མུ་ཁ་ལ། །ནམ་མཁའི་ལུས་ཅན་གར་ཡང་ཐོགས་མེད་ཅིང༌། །འདོད་རྒུར་བསྒྱུར་བའི་བདག་ཉིད་ཆེན་མོ་ལ། །ཡང་བྱིན་དང་ནི་དེ་བྱིན་དང༌། །བསེ་བྱིན་དང་ནི་ཕག་བྱིན་དང༌། །དམ་ཅན་བསེ་ཡི་ལྷ་མོའི་ཚོགས་རྣམས་ལ། །སྡོམ་ལ་གནས་ཤིང་རིག་འཛིན་གྲུབ་པའི་ལྷ། །ལྷ་དང་ལྷ་མིན་ཕྱོགས་བཅུའི་རྣལ་འབྱོར་ལ། །ཉ་བཞི་དུས་དྲུག་དབེན་གནས་སྲུང་མ་ལ ༑༑ རྣམ་དག་བདུད་རྩིའི་དམ་རྫས་མཉེས་མཆོད་འབུལ།།ཐུགས་རྗེ་བརྩེ་དགོངས་དབང་དང་དངོས་གྲུབ་སྩལ་དུ་གསོལ། །ལེགས་ཉེས་ལྟང་འཛིན་དམ་ཚིག་རྗེས་གཅོད་ལ། །དམ་ཚིག་དབང་དང་ཤེས་རྒྱུད་གབ་སྦས་པའི། །ངེས་པའི་ལུང་སྟོན་རྡོ་རྗེ་སློབ་དཔོན་ལ། །སྔར་གཤེགས་ཁྱད་པར་རིམ་པར་དབང་བསྐུར་བ། །རྒྱལ་ཐེབ་སྤྱན་དང་དཀར་མོ་གང་རྣམས་ལ། །འདི་དང་ཕྱི་མ་གཉིས་ཀར་མི་འབྲལ་བའི ༑ ༑ དམ་ཚིག་གཟུངས་ཀྱིས་འབྲེལ་བའི་མཆེད་ལྕམ་ལ། །རྣམ་དག་བདུད་རྩིའི་དམ་རྫས་མཉེས་མཆོད་འབུལ། །ཐུགས་རྗེ་ཆེ་དགོངས་དབང་དང་དངོས་གྲུབ་སྩལ་དུ་གསོལ། །ཨརྒྷཾ་པྲ་ཏིཙྪ་ཧོ། ཤྲཱི་བནྡྷ། ཁཱ་ཧི། པཉྩ་ཨ་མྲྀ་ཏ་ཁཱ་ཧི། བླ་མེད་མཆོག་གི་མཆོད་པ་དམ་པར་སྦྱར་བ་འདི། །ཡེ་ཤེས་ལྔ་ཡི་འོད་ཟེར་རྣམ་པར་འཕྲོ ༑ ༑ འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། །ཐུགས་དམ་བཞིན་ལས་ཅི་བདེར་བཞེས་སུ་གསོལ། །ཛཿཧཱུྃ་བྃ་ཧོཿ

ཤྲཱི་ཧེ་རུ་ཀ ཨི་དཾ། དྷཱུ་པཾ། པུཾཥྤ། དཱིཔ། གནྡྷཾ ༑ བ་ལིཾ་པྲ་ཏཱིཙྪ་ཧོ། ཧྲཱི་བནྡྷ་ཁཱ་ཧི། ཞེས་ལན་གསུམ་བརྗོད། ཐོག་མར་བདག་ཉིད་རྟོག་སྒོམ་བསྒྲལ། །དེས་ན་གཉིས་མེད་བློ་ཡིས་ནི། །བློ་ངན་འཇིག་རྟེན་སྙིང་རེ་རྗེ། །གཉིས་སུ་མེད་པར་བསྒྲལ་བར་བྱ། །འཁྲིལ་བའི་མཆོད་ཆེན་མཉམ་སྦྱོར་བ། །ཐབས་དང་ཤེས་རབ་གཉིས་མེད་པ། །པདྨ་ལ་ནི་རྡོ་རྗེ་བཞུགས། །བདག་ཉིད་མཆོད་པས་མཉེས་བྱའོ། །ས་མ་ཡ་ཧོཿ ས་མ་ཡ་སྟྭཾ། རཱ་ག་ཡ། ཨ་ནུ་རཱ་ག་ཡཱ་མི། བོདྷི་ཙིཏྟ། མཉམ་པའི་སྒྲུབ་རྫས་ཆེན་པོ་དག །བདག་དང་མཉམ་པའི་ཚོགས་ལ་དབུལ། །བཟའ་དང་བཅའ་དང་བཏུང་དང་བགོ ༑ ལོངས་སྤྱོད་ལྔ་ལྡན་ཐམས་ཅད་ནི། །དཀྱིལ་འཁོར་ལ་ཡང་དཀྱིལ་འཁོར་ཐིམ ༑ ༑ ཨ་ལ་ལ་སྟེ་དཀྱིལ་འཁོར་ལ་ཡང་དཀྱིལ་འཁོར་ཐིམ། །ཛཿཧཱུྃ་བྃ་ཧོཿཤྲཱི་ཧེ་རུ་ཀ་མ་ཧཱ་བཛྲ་ཨ་བེ་ཤ་ཡ་ཨ་བེ་ཤ་ཡ་པྲ་ཝེ་ཤ་ཡ་པྲ་ཏིཙྪ་ཧོ་ཤྲཱི་བནྡྷ་ཁཱ་ཧི། ཧེ་རུ་ཀ་ཡི་གནས་བཅུ་དང༌། །དུར་ཁྲོད་ཆེན་པོའི་གནས་བརྒྱད་ནས། །དཔལ་ཆེན་འཁོར་བཅས་སྤྱན་དྲངས་ཏེ། །དུར་ཁྲོད་མཆོག་གི་གནས་འདི་རུ། །ཞིང་ཆེན་གསར་རྙིང་སྟི་རར་བཅས། །དམར་གྱི་ཨརྒྷཾ་རྒྱ་མཚོར་བསྐྱིལ། །མཁའ་འགྲོ་འབར་བའི་ཚོགས་བཅད་ཀྱིས། །མ་ལུས་གཤེགས་ནས་བསྣམས་སུ་གསོལ། ། ཛཿཧཱུྃ་བྃ་ཧོཿ ཤྲཱི་ཧེ་རུ་ཀ་མ་ཧཱ་བཛྲ་ས་མ་ཡ་རཀྟ་མུ་དྲ་ས་མ་ཡ་ཁ་ཁ་ཁཱ་ཧི་ཧྲི་ད་པི་པ་ཐ་ཧཱུྃ་ཕཊ། ཧཱུྃ། ང་ནི་ཟ་བྱེད་ཆེན་པོ་སྟེ། ཁམས་གསུམ་མ་ལུས་བསྒྲལ་བ་དང་ ༑ ༑ གདུལ་དཀའ་མཐའ་དག་གདུལ་བའི་ཕྱིར། །ཤ་རུས་ལ་སོགས་བཟའ་བར་བྱ། །ང་ནི་ཁྲག་འཐུང་ཆེན་པོ་སྟེ། །དམར་ཆེན་པོས་ནི་རྒྱ་མཚོར་བསྐྱིལ། ། འཁོར་བའི་དྲ་བ་གཅད་པའི་ཕྱིར། །འཁོར་གྱི་ཕྲ་མེན་ཚོགས་རྣམས་ཀྱིས། །མ་ལུས་གཤེགས་ནས་བསྣམས་སུ་གསོལ། །ཛཿཧཱུྃ་བྃ་ཧོཿཤྲཱི་ཧེ་རུ་ཀ་མ་ཧཱ་མཾ་ས་ཁཱ་ཧི། མ་ཧཱ་རཀྟ་ཁཱ་ཧི། མ་ཧཱ་ཙིཏྟ་ཁཱ་ཧི། མ་ཧཱ་བ་སུ་ཏ་ཁཱ་ཧི། མ་ཧཱ་གོ་རོ་ཙ་ན་ཁཱ་ཧི། མ་ཧཱ་ཨ་མྲྀ་ཏ་ཁཱ་ཧི། དམ་ཚིག་ཆེན་པོའི་དུས་ལ་བབས།

།གྲུ་གསུམ་མཐིང་ནག་ འབར་བའི་དཀྱིལ་འཁོར་ནས། །ཤིན་ཏུ་མི་བཟད་ དཔལ་ཆེན་རྡོ་རྗེ་གཞོན་ནུའི་སྐུ ༑ ༑ ཞེ་སྡང་ཐུགས་མཆོག་ཡཀྵ་ཧེ་རུ་ཀ །ཡེ་ཤེས་སྐུ་མཆོག་རིགས་ཀྱི་འཁོར་གྱིས་བསྐོར། །མི་དམིགས་ཐུགས་ཀྱི་དོན་དམ་ཐུགས་ལ་གསལ། །གསུང་གི་ང་རོས་ཁམས་གསུམ་དབང་དུ་སྡུད། །སྤྲུལ་པའི་བྱིན་རླབས་ཁྲོ་བཅུ་དབྱིངས་ན་དགྱེས ༑ ༑ སྐུ་སྟོད་མཐིང་ནག་འཇིགས་པའི་རྒྱན་གྱིས་བརྒྱན། །གཡས་ཀྱི་ཞལ་མདོག་ལྗང་ནག་བསྟན་པ་ནི། །ཕྲིན་ལས་ཐམས་ཅད་ལྷུན་གྱིས་གྲུབ་པའི་རྟགས།། གཡོན་གྱི་ཞལ་མདོག་དམར་ནག་བསྟན་པ་ནི།། དབང་དྲག་རྣམ་གཉིས་དུས་གཅིག་རྫོགས་པའི་རྟགས། །སྐྱེ་འགྲོ་རྩད་ནས་གཅོད་པའི་མཆེ་གཙིགས་ཤིང༌། ། ཉོན་མོངས་ལོག་པར་ལྟ་བ་འཇོམས་པའི་རྟགས། །རྡོ་རྗེ་རྩེ་དགུ་ཕྱག་ན་བསྣམས་པ་ནི། །ས་དགུའི་རྟོག་འཇོམས་ཡེ་ཤེས་དགུ་དང་སྦྱོར། །རྡོ་རྗེ་རྩེ་ལྔ་ཕྱག་ན་བསྣམས་པ་ནི། །རྒྱུད་ལྔ་སྦྱོང་ཞིང་སྐུ་ལྔ་འདྲེན་པར་མཛད། །ཡེ་ཤེས་མེ་དཔུང་འབར་བ་བསྣམས་པ་ནི། ཁམས་གསུམ་འཁོར་བའི་བག་ཆགས་སྲེག་པར་མཛད ༑ ༑ རྡོ་རྗེ་ཁ་ཊྭཱཾ་བརྡུང་ཞིང་འཁྲོལ་བ་ནི། །བདུད་བཞི་ཐལ་བར་རློག་ཅིང་དབང་དུ་སྡུད། །རི་རབ་ཕུར་བུ་འདྲིལ་ཞིང་འདེབས་པ་ནི།། འགལ་བྱེད་མ་ལུས་ཐམས་ཅད་སྒྲོལ་བར་མཛད། །གླང་ཆེན་སྟག་ལྤགས་ཞིང་ཞེན་རྒྱན་གྱིས་བརྒྱན།། ཆེ་བཙན་དཔེ་མེད་ཁམས་གསུམ་རྒྱལ་བར་སྟོན། །ཐོད་སྤྲུལ་སྣ་ཚོགས་འཇིགས་པས་སྐུ་ལ་བརྒྱན། །བསྐལ་པའི་མེ་ལྟར་འབར་བའི་ཀློང་ན་བཞུགས། །རྔམ་པའི་ཞལ་ནས་ཧཱུྃ་སྒྲ་འབྲུག་སྟོང་སྒྲོགས། །ཞབས་གཉིས་བརྐྱང་བསྐུམ་ཚུལ་གྱིས་དབྱིངས་སུ་སྦྱོར། །ཞབས་གཉིས་གྱད་ཀྱི་འདོར་སྟབས་གདུག་པ་འདུལ། །སྤྲུལ་པའི་བྱིན་རླབས་ཕྱོགས་བཅུར་སྤྲིན་ལྟར་གཏིབས།། ཐུགས་རྗེ་རྩེ་གཅིག་བྲེང་བྲེང་རྒྱུན་དུ་དགོངས། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་པིགྷྣཱཾ་བྃ་ཧཱུྃ་ཧཱུྃ་ཕཊ། ད་ཡུམ་ཨེ་ཀ་ཛ་ཊཱྀ་བསྐུལ་ཏེ། དེ་དང་གཉིས་མེད་སྦྱོར་བའི་ཡུམ་མཆོག་ནི།

།ཨེ་ཀ་ཛ་ཊཱི་གུ་ཧྱ་གསང་བའི་ཡུམ། །པདྨ་གར་གྱི་དབང་ཕྱུག་མཁའ་ཀློང་ནས། །བཻ་ཌཱུར་སྔོན་པོའི་སྐུ་མདོག་གསལ་འཚེར་ཞིང༌། །ཨིནྡྲ་ནཱི་ལ་རལ་པ་གཅིག་ཏུ་འཁྱིལ། ཁམ་ཁམ་ཚིག་ཚིག་རལ་པ་མེ་ལྟར་འབར། །པུཥྤ་རཱ་གའི་འོད་ཟེར་ཕྱོགས་བཅུར་འཕྲོས། ཁྲོ་གཉེར་སྤྱན་ཟླུམ་འཇིགས་པའི་སྡང་མིག་མ། །ཀས་མ་ཀས་མ་རྣོ་དབལ་མཆེ་བ་གཙིགས། །ཐམས་ཅད་ཆེམ་ཆེམ་གསོལ་བའི་རྐན་ཐོག་ཐོག །ཐོད་ཁྲག་རློན་ཆེན་ཕྲེང་བའི་སྦྲུལ་ཞགས་ཀྱིས། །མཐིང་གའི་སྐུ་ལ་རབ་ཏུ་མཛེས་པར་བརྒྱན། ། ཞིང་ཆེན་གཡང་གཞིས་གསང་བ་སྐུ་སྨད་གཡོགས། ཁྲག་མཚོ་ཐ་མར་སྐེམས་ཤིང་ལྗགས་འདྲིལ་མ། །ཐོད་རློན་ཀླད་ཁྲག་བསྲེས་པ་གཡས་ན་ཐོགས། །བྷནྡྷ་རྩེ་གསུམ་འབར་བ་གཡོན་ན་ཐོགས། །འཁོར་ལོའི་རྒྱས་འདེབས་ཟ་བྱེད་དཔལ་གྱི་ཡུམ། །རྡོ་རྗེ་མེ་དཔུང་འབར་བའི་ཀློང་དཀྱིལ་ནས། །ཞིང་ཆེན་བམ་རོ་བསྣོལ་བའི་གདན་སྟེང་ན། །གཟིར་ཅིང་གནོན་པ་བརྐྱང་བསྐུམ་ཚུལ་དུ་བཞུགས། ། ཐམས་ཅད་དབང་དུ་སྡུད་པའི་སྲིང་གཅིག་མ། །བར་སྣང་འཕྱོ་བའི་མེ་ཟ་བྲག་གྱོན་མ། །གླིང་བཞི་ཀུན་ལ་དབང་བའི་དྲག་མོ་རྒྱལ། །སྲོག་གི་སྙིང་པོའི་དོན་ལས་མ་འདའ་ཅིག །དམ་རྫས་དམར་གྱི་ཨརྒྷཾ་འདི་སྦྲེངས་པས།

།ཐུགས་དམ་རྩེ་གཅིག་བྲིང་བྲིང་རྒྱུན་དུ་དགོངས། །རང་རྒྱུད་དག་པའི་རྣལ་འབྱོར་སྒྲུབ་པ་པོ། ། བརྡ་དང་སྦྱུགས་པ་རྔམ་པའི་ཐལ་མོའི་སྒྲས། །རཀྟ་ཆགས་པའི་སྒྲ་ཡིས་གཡབ་འདོར་ན། །གློག་ལྟར་མྱུར་བའི་ཐུགས་རྗེས་འདིར་གཤེགས་ཤིག། ཐལ་མོ་རྡེངས་ཤིང་འཇིགས་པའི་བཤུད་གླུ་ལེན། །བསྡིགས་པའི་གད་མོ་དགོད་ཅིང་ཁྲག་ཆེན་འཐུང༌། །དུས་གསུམ་ཀུན་ལ་མ་བསྒྲིབས་མཁྱེན་མངའ་བ། །དམར་གྱི་དྲི་སྣོམ་ཁྲག་གི་རོ་མྱང་བ། །དཔག་ཚད་བརྒྱད་ཁྲིའི་གནས་ནས་འདིར་གཤེགས་ལ ༑༑ ཤྭ་ཟ་ཁྲག་འཐུང་གླང་པོ་ལས་ཀྱི་རྣམས། །ཡེ་ཤེས་རྨད་བྱུང་དོན་དམ་དགོངས་པ་ཅན། །གཞན་གྱིས་མ་བསྐུལ་ཉིད་ཀྱིས་ཞལ་འཆེས་མ། །དམ་ཚིག་བསྐུལ་ཕྱིར་རྟག་ཏུ་རོལ་མཛོད་ཅིག །ཕྲིན་ལས་གཞུང་བཞིན་ཕོ་ཉ་མང་པོ་འགྱེད ༑ ༑ དམ་ཚིག་གཞུང་བཞིན་ཐམས་ཅད་དབང་དུ་སྡུད། །ཕྲིན་ལས་དུས་ལ་བབ་བོ་སྲིང་གཅིག་མ། །མངོན་སུམ་བསྒྲུབ་པའི་ལས་མཛོད་ད་ཚུར་བྱོན། །ཨོཾ་དཱི་པ་ཏ་ཙཀྲ་ཧཱུྃ། ས་མ་ཡ་ཧོཿ ས་མ་ཡ་སྟྭཾ། ཏྲག་རཀྵ་ཁ་མུནྟ་རུ་ལུ་རུ་སྙིང་ཁ་རག་བཛྲ་དུན་དུན་བྷྱོ། ཧཱུྃ་ཀ་རི་ཀ་པ་ཏ་རི། ན་བལ་ཚུལ་མོ་ཏེ། ཁ་དམ། དི་ཏ་ཏ་ཏམ་ཤཾ་རཾ་རཾ་ཁ་ཁ་ལ་བག་བྷྱོ། དམ་ཚིག་ཆེན་པོའི་དུས་ལ་བབ། །སྤྲུལ་པ་ཆེན་པོའི་དུས་ལ་བབ། །ཕྱག་བརྙན་ཆེན་པོའི་དུས་ལ་བབ། །སྟེང་གི་ཕྱོགས་ནས་དགྲ་དང་བགེགས་འགུགས་པ། ཁྲོ་བོ་ཆེན་པོ་བཛྲ་ཧཱུྃ་ཀ་ར། །དབུ་གསུམ་ཕྱག་དྲུག་གཤོག་པ་ཅན། །རྡོ་རྗེ་ཕུར་བུ་འདྲིལ་ཞིང་འདེབས། །ཞབས་དྲུག་བྲག་སྟེང་ཉི་ཟླ་ཕོ་མོ་གནོན ༑ ༑ རྡོ་རྗེ་སྒྲ་འབྱིན་ཁྲོ་མོ་ཡང༌། །འཇིགས་བྱེད་ཆེན་མོར་སྣང་བ་སྟེ། ། དགྱེས་པའི་ལོངས་སྤྱོད་དོན་དམ་དབྱིངས་ཆེན་ལས། །སྤྲུལ་པའི་ཕོ་ཉ་མང་པོ་ཕྱོགས་བཅུར་འགྱེད། །དགྲ་བགེགས་སྙིང་ནས་དྲོངས་ཤིག་ཁུག །འདི་ཕྱོགས་བཞིར་འགྲེའོ། །ཤར་གྱི་ཕྱོགས་ནས་ཁྲོ་ཆེན་རྣམ་པར་རྒྱལ། །དྲི་ཟ་གནོན༴ རྡོ་རྗེ་སྙེམས་མ་ཁྲོ་མོ་ཡང༌། །ཤར་ལྷོའི་མཚམས་ནས་ཁྲོ་ཆེན་དབྱུག་སྔོན་ཅན།

།མེ་ལྷ་གནོན༴ རྡོ་རྗེ་སྡེར་མོ་ཁྲོ་མོ་ཡང༌། །ལྷོ་ཕྱོགས་ཁྲོ་བོ་ཆེན་པོ་གཤིན་རྗེ་གཤེད། ། གཤིན་རྗེ༴ རྡོ་རྗེ་དུར་ཁྲོད་ཁྲོ་མོ་ཡང༌། །ལྷོ་ནུབ་ཁྲོ་བོ་ཆེན་པོ་མི་གཡོ་མགོན། ། སྲིན་པོ༴ རྡོ་རྗེ་གཏུན་ཁུང་ཁྲོ་མོ་ཡང༌། །ནུབ་ཕྱོགས༴ ཁྲོ་བོའི་རྒྱལ་པོ་རྟ་མགྲིན་རྒྱལ ༑ ༑ ཆུ་ལྷ༴ རྡོ་རྗེ་གཏུམ་མོ་ཁྲོ་མོ་ཡང༌། །ནུབ་བྱང་ཁྲོ་བོ་ཆེན་པོ་གཞན་གྱིས་མི་ཐུབ་པ། །རླུང་ལྷ༴ རྡོ་རྗེ་མདའ་སྙེམས་ཁྲོ་མོ་ཡང༌། །བྱང་གི་ཁྲོ་བོ་ཆེན་པོ་བདུད་རྩི་འཁྱིལ། །གནོད་སྦྱིན༴ རྡོ་རྗེ་རླུང་འབྱིན་ཁྲོ་མོ་ཡང༌། །བྱང་ཤར་ཁྲོ་བོ་ཆེན་པོ་ཁམས་གསུམ་རྣམ་པར་རྒྱལ། །དབང་ལྡན༴ རྡོ་རྗེ་ཁྲོ་མོ་གསོད་མ་ཡང༌།། འོག་གི་ཕྱོགས་ནས་དགྲ་དང་བགེགས་འགུགས་པ། ཁྲོ་བོ་ཆེན་པོ་སྟོབས་པོ་ཆེ། ། དབུ་གསུམ་ཕྱག་དྲུག་གཤོག་པ་ཅན། །རྡོ་རྗེ་ཕུར་བུ་འདྲིལ་ཞིང་འདེབས། ། ཞབས་དྲུག་བྲག་སྟེང་ས་བདག་གནོན། །རྡོ་རྗེ་བསྐྱོད་མ་ཁྲོ་མོ་ཡང༌། །འཇིགས་བྱེད་ཆེན་མོར་སྣང་བ་སྟེ། །དགྱེས་པའི་ལོངས་སྤྱོད་དོན་དམ་དབྱིངས་ཆེན་ལས།། སྤྲུལ་པའི་ཕོ་ཉ་མང་པོ་ཕྱོགས་བཅུར་འགྱེད། །དགྲ་བགེགས་སྙིང་ནས་ཁུག་ཅིག་དྲངས ༑ ༑ བྷྱོ་ཕྱག་བརྙན་ཆེན་མོའི་དུས་ལ་བབ། །དཔལ་གྱི་ཕོ་ཉ་འགུགས་བྱེད་པ ༑ ༑ སྟེང་གི་ཕྱོགས་ནས་བྱུང་བ་ཡི། །རྣམ་རྟོག་མི་མངའ་ཕག་ཕོ་ལ། །མི་ཕོ་ཕག་གི་མགོ་ཅན་ཞོན། །ལག་པ་གཡས་པ་ཐོ་བ་ཐོགས། །གཡོན་པ་ཕུར་བུ་འདྲིལ་ཞིང་འདེབས། །དགྲ་བགེགས་སྙིང་ནས་དྲོངས་ཤིག་ཁུག །ཡན་ལག་ཆིངས་ལ་སྐྱུགས་སུ་ཆུག །དེས་འགྲེའོ། །ཤར་གྱི་ཕྱོགས༴ དཔའ་གཏུམ་ཟ་བྱེད་ཆེན་མོ་ལ། །གཡས་པ་རྡོ་རྗེ་ཐོགས༴ གཡོན་ཕུར་བུས་འགྲེའོ། །ཤར་ལྷོ༴ མི་འགྱུར་གཡག་པོ་ཆེན་པོ་ལ། །གཡས་པ་དབྱུག་ཐོ་ཐོགས། །ལྷོ༴ འཇུག་བྱེད་ཆེན་པོ་ཤ་བ་ལ། །གཡས་པ་དགྲ་སྟ༴ ལྷོ་ནུབ༴ སྤྱོད་རྫོགས་གཟིག་པོ་ཆེན་པོ་ལ།། གཡས་པ་རལ་གྲི༴ ནུབ༴ མཁས་བརྩོན་བྱི་ལ་ཆེན་པོ་ལ། །གཡས་ན་སྦྲུལ་ཞགས༴ ནུབ་བྱང་༴ ཟ་བྱེད་ཆེན་པོ་སྤྱང་ཀི་ལ།

གཡས་ན་བ་དན༴ བྱང་༴ འཇོམས་བྱེད་རྩལ་འཕགས་སེང་གེ་ལ། །གཡས་པ་རྡོ་རྗེ་རྒྱ་གྲམ༴ བྱང་ཤར་ཕྱོགས་ནས་དགྲ་དང་བགེགས་འདུལ་བའི། །སྟོབས་ལྡན་དྲེད་པོ་ཆེན་པོ་ལ། ། གཡས་པ་རྡོ་རྗེ༴ སྨྱོ་བྱེད་དོམ་པོ་ཆེན་པོ་ལ། །གཡས་པ་ཏྲི་ཤཱུལ༴ སྟེང་གི་ཕྱོགས་ནས་དགྲ་དང་བགེགས་འགུགས་པའི། །སྨྱོ་བྱེད་རྨིགས་བུ་ཆེན་པོ་ལ། །གཡས་པ་རྨིགས་བུ་༴ ཤར༴ མཁའ་ལྡིང་ཐོགས་མེད་བྱ་རྒོད་ལ། །གཡས་པ་ལྕགས་ཀྱུ༴ ཤར་ལྷོ༴ རིགས་ཤེས་བྱ་རོག་ཆེན་མོ་ལ། །གཡས་པ་མེ་དབལ༴ ལྷོ༴ མུན་མཐོང་འུག་པ་ཆེན་མོ་ལ། །གཡས་པ་ཞགས་པ༴ ལྷོ་ནུབ་སྦཻད་བྱེད་ཁྭ་ཏ་ཆེན་མོ་ལ ༑ ༑ གཡས་པ་ལྕགས་ཀྱུ༴ ནུབ༴ འོད་ལྡན་གསལ་བཀྲ་པུ་ཤུད་ལ། །གཡས་པ་རྔ་ཡབ༴ ནུབ་བྱང་གསོད་བྱེད་ཁྲོ་མོ་ཆེན་མོ་ལ། །གཡས་པ་ཁྲ་བྱ༴ བྱང་༴ སྒྲིན་མོ་དར་ལྡན་ཕ་ཝང་ལ། །གཡས་པ་སྒྲོན་མེ༴ བྱང་ཤར༴ གསོད་བྱེད་ཟེར་མོ་ཆེན་མོ་ལ། །གཡས་པ་ལྕགས་ཀྱུ༴ དཔལ་གྱི་ཕོ་ཉ་མགྱོགས་བྱེད་མ། །འོག་གི་ཕྱོགས་ནས་འབྱུང་བ་ནི། །དོན་དབྱིངས་སྦྱོར་བའི་བྱི་བ་ལ། །མི་མོ་བྱི་བའི་མགོ་ཅན་ཞོན། །ལག་པ་གཡས་ན་སོག་ལེ་ཐོགས། །གཡོན་པ་ཕུར་བུ་འདྲིལ་ཞིང་འདེབས། །དགྲ་བགེགས་སྙིང་ནས་དྲོངས་ཤིག་ཁུག །ཡན་ལག་ཆིངས་ལ་སྐྱུགས་སུ་ཆུག ཁྱེད་ཀྱི་ཐུགས་དམ་དུས་ལ་བབ། །དཀྱིལ་འཁོར་དེ་ཡི་ཕྱི་རིམ་ན ༑ ༑ གཽ་རཱི་ལ་སོགས་ཁྲོ་མོ་བརྒྱད། །ཕོག་པར་རྒྱོབ་ཅིག་གཽ་རཱི་མ། །སྙིང་ལ་གཟེར་ཅིག་ཙཽ་རཱི་མ། །དབང་དུ་སྡུས་ཤིག་པྲ་མོ་ཧ། །རྡུལ་དུ་རློག་ཅིག་བེ་ཏཱ་ལཱི། ། རྒྱུ་ཞགས་དྲོངས་ཤིག་པུཀྐ་སཱི། །རཀྟ་འཐུངས་ཤིག་གྷསྨ་རཱི། །ཙིཏྟ་དྲོངས་ཤིག་སྨ་ཤ་ནཱི། །མགོ་ལུས་ཕྲོལ་ཅིག་ཙཎྜ་ལཱི། །དཀྱིལ་འཁོར་དེའི་ཕྱི་རིམ་ན། །མུ་ཁ་ཆེན་མོ་ཕྲ་མེན་བརྒྱད། །ཤ་ལ་རོལ་ཅིག་སིདྷ་མ། །རུས་པ་འཆོ་ཞིང་བྱཱ་གྷྲྀ་མ། ཁྲག་ལ་རོལ་ཅིག་སྲི་ལ་མ། །ལྤགས་ཆེན་ཧྲོལ་ཅིག་ཤྭ་ན་མ། །རྒྱུ་ཞགས་དྲོངས་ཤིག་ཀྲྀ་ཏ་མ ༑ ༑ སྙིང་ཁྲག་འཐུངས་ཤིག་ཀྃ་ཀ་མ། །རྒྱུ་ཚིལ་བྲོབས་ཤིག་ཁ་ཁྭ་མ།

།གློ་སྙིང་ཕྱུང་ཤིག་ཨུ་ལཱུ་མ། །དཀྱིལ་འཁོར་དེ་ཡི་ཕྱི་རིམ་ན། །མཐར་བྱེད་ཆེན་མོ་སྒོ་མ་བཞི ༑ ༑ སྙིང་ནས་དྲོངས་ཤིག་ལྕགས་ཀྱུ་མ། །ཡན་ལག་ཆིངས་ཤིག་ཞགས་པ་མ ༑ ༑ དབང་པོ་སྡོམས་ཤིང་ལྕགས་སྒྲོག་མ། །རྡུལ་དུ་རློག་ཅིག་དྲིལ་བུ་མ། ། དཀྱིལ་འཁོར་དེ་ཡི་ཕྱི་རིམ་ན། །དབང་ཕྱུག་ལ་སོགས་ཉི་ཤུ་བརྒྱད། །ཤར་ནས་གཤེགས་པའི་རྣལ་འབྱོར་བདུན། ཁྱེད་ཀྱིས་ཞི་བའི་ལས་མཛོད་ཅིག །ལྷོ་ནས་གཤེགས་པའི་རྣལ་འབྱོར་བདུན། ཁྱེད་ཀྱིས་རྒྱས་པའི་ལས་མཛོད་ཅིག །ནུབ་ནས་གཤེགས་པའི་རྣལ་འབྱོར་བདུན། ཁྱེད་ཀྱིས་དབང་གི་ལས་མཛོད་ཅིག ། བྱང་ནས་གཤེགས་པའི་རྣལ་འབྱོར་བདུན། ཁྱེད་ཀྱིས་དྲག་པོའི་ལས་མཛོད་ཅིག། འབར་མའི་ལྷ་ཚོགས་འཁོར་བཅས་མ་ལུས་ཀུན། །སྔོན་གྱི་དམ་ཚིག་ཆེན་པོས་རྗེས་དགོངས་ཏེ། །གདུག་པའི་དགྲ་བགེགས་མ་ལུས་གདུལ་བ་དང༌། །ཀཱི་ལ་ཡ་ཡི་དངོས་གྲུབ་སྩལ་དུ་གསོལ། ཁྱེད་རང་ཐུགས་དམ་དུས་ལ་བབས། །ཡེ་ནས་མཉམ་ཉིད་ཆོས་སྐུ་དག་པ་ལ། །མ་རིག་དབང་གིས་སྒྲོ་དང་སྐུར་བཏབ་སྟེ། །བདེ་དང་སྡུག་བསྔལ་སྣ་ཚོགས་ངོ་བོར་སྨིན། །དེ་བཟློག་དོན་ཕྱིར་རྒྱལ་བའི་དམ་མནོས་པ། །བདག་ཅག་མ་རིག་ལུས་དང་ངག་སེམས་ཀྱིས། །བག་མེད་ཚུལ་གྱིས་དམ་ལས་འདས་གྱུར་ཏེ། །རྒྱལ་བ་རྒྱ་མཚོའི་ཚོགས་དང་ཅི་འགལ་བ། ། ཐུགས་རྗེ་ཆེ་མངལ་ཁྱོད་ལ་བཟོད་པར་གསོལ། །བཟོད་པར་གསོལ་ལོ་ཚངས་པར་སྩལ་དུ་གསོལ། །ལུས་ཀྱིས་སྡིག་བྱས་སྡིག་པ་ངན་དུ་བགྱིས། །ངག་གིས་ཚིག་འཁྱལ་སྨྲས་པ་ངག་ཏུ་བརྗོད། །སེམས་ཀྱིས་བློ་ནོར་ལོག་པར་བསམས་ལ་སོགས ༑ ༑ འདོད་ཁྲོ་གཏི་མུག་དབང་གིས་ནོངས་བགྱིས་པ། །བཀྲ་བའི་ལྷ་ཚོགས་ཁྱེད་ལ་བཟོད་པར་གསོལ། །བཟོད་པར་གསོལ་ལོ་ཚངས་པར་སྩལ་དུ་གསོལ།། ཡེ་ཤེས་ལྷ་ལ་རྟོག་པ་མི་མངའ་ཡང༌། །དེ་ཡི་འཁོར་དུ་གཏོགས་པའི་ལྷ་སྲིན་རྣམས ༑ ༑ མི་ཡི་སྐྱོན་མཐོང་ཙམ་ན་རླག་པར་མཛད། །ཆགས་ཉམས་འགལ་འཁྲུལ་ཅི་མཆིས་མཐོལ་ལོ་བཤགས། །མཐིང་ནག་གྲུ་གསུམ་འབར་བའི་དཀྱིལ་འཁོར་ནས།

།བཅོམ་ལྡན་རྡོ་རྗེ་གཞོན་ནུ་ཡི། །སྐུ་མདོག་མཐིང་ནག་འཇིགས་ཚུལ་བསྟན་པ་ནི། །ཡབ་ཡུམ་ཐབས་དང་ཤེས་རབ་གཉིས་སུ་མེད། །འཁོར་གྱི་ཁྲ་མེན་ཕོ་ཉའི་ཚོགས་ལ་སོགས། །ཡུན་རིང་དུས་ནས་བསྙེན་ཅིང་བསྒྲུབས་པའི་ལྷ ༑ ༑ དྲག་པོར་འབྱུང་ཁྱེད་དབང་དང་དངོས་གྲུབ་སྩལ་དུ་གསོལ། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱ་ན་བཾ་ཧཱུྃ་ཧཱུྃ་ཕཊ། གཙོ་བོ་ལ་སྟོང་རྩ་བརྒྱད། འཁོར་ལ་བརྒྱ་རྩ་བརྒྱད། གཽ་རཱི་དང་ཙཽ་རཱི་དང་སྒོ་མ་ལ་ཉི་ཤུ་རྩ་རེ་རེ། དབང་ཕྱུག་མ་ལ་བདུན་བདུན་དབུལ་ལོ། །འཛབ་བསྟོད་དོ། །དམིགས་མེད་མཁའ་ལྟར་དག་པ་ཁྱབ་པའི་སྐུ། །སྤྱན་དྲངས་གཤེགས་སུ་གསོལ་བར་མི་དམིགས་པས། །ཐུགས་རྗེའི་ངང་ཉིད་ཆོས་སྐུ་དག་པ་ལ། །ཡེ་ཤེས་སྒྱུ་མར་རོལ་ཏེ་གཤེགས་སུ་གསོལ། །ཡེ་ཤེས་ཕུང་པོ་མཁའ་འདྲ་བ། །སྤྲུལ་སྐུ་ཀུན་གྱི་འབྱུང་གནས་ཆེ། །ཆོས་རྣམས་ཀུན་གྱི་བདག་པོ་སྟེ། །རྡོ་རྗེ་སེམས་དཔའ་གཤེགས་སུ་གསོལ། །རྔམ་པའི་ཞལ་ནས་ཧཱུྃ་སྒྲ་འབྲུག་སྒྲོགས་ཤིང༌། །སེང་གེའི་ང་རོས་ཀྱང་ནི་བསྐྱོད་དུ་མེད། །ཐུགས་རྗེ་ཆེན་པོ་ཐབས་ཀྱིས་འདུལ་མཛད་པ། །དཔལ་ཆེན་ཁྲོ་རྒྱལ་བརྩེ་ཕྱིར་གཤེགས་སུ་གསོལ ༑ ༑ སྙེམས་པ་མི་མངའ་སྟོབས་བཅུར་ཤུགས་ལྡན་ཞིང༌། །མ་འདྲེས་སངས་རྒྱས་ཆོས་རྣམས་ཡོངས་རྫོགས་སྐུ། །མཁའ་འགྲོ་སྒྱུ་མར་རོལ་ཏེ་གཤེགས་སུ་གསོལ ༑ ༑ ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་དྲྀ་ཤྱ་ཧོ། ས་མ་ཡ་སྟྭཾ། ཨེ་ཨ་རལླི་ཧྲིཾ་ཧྲིཾ་ཨོཾ་ཤྲཱི་བཛྲ་དྷཱུ་པ། པུཥྤ། ཨཱ་ལོ་ཀེ གནྡྷེ། རྡོ་རྗེ་བདུག་པ་མས་ནི་མཆོད་བྱས་ཤིང༌། །རྡོ་རྗེ་རབ་ཏུ་གསང་བའི་གླུ་བླངས་ནས། །རྡོ་རྗེ་རབ་ཏུ་དགའ་བའི་གར་བྱས་ཏེ། །རྣལ་འབྱོར་ཚོགས་ཆེན་དག་ལ་རོལ་དུ་གསོལ། །ལྷ་མོ་བརྒྱད་དེས་འགྲེ། རིན་ཆེན་མེ་ཏོག་མ། པདྨ་མར་མེ་མ། ལས་ཀྱི་དྲེ་ཆབ་མ། སྒེགཕྲེང་ ༑ གླུ། གར་མ། བླ་མེད་མཆོག་གི་མཆོད་པ་དམ་པར་སྦྱར་བ་འདི། །ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །འདོད་པའི་ཡོན་ཏན་ལྔ་ཡིས་རབ་བརྒྱན་ཏེ།

། དམ་ཚིག་གསང་བའི་མཆོད་པར་བཞེས་སུ་གསོལ། །ཨོཾ་བཛྲ་ཨཾ་གུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥཽ་ཊ་བཾ། བཛྲ་གྷཎྜེ་ཧོཿ དགྲ་བགེགས་ཚོགས་ལ་བསྟིམ་ལ་བསྒྲལ་ཏེ། ཨོཾ་ཧྲཱིཿཥྟྲཱིཿཝི་ཀྲྀ་ཏཱ་ན་ན་སརྦ་ཤ་ཏྲཱུན་ནཱ་ཤ་ཡ་སྟྭཾ་བྷ་ཡ་ཀ ཞེས་ཚོགས་ལ་ཕུལ་བས་ཕུར་པ་གདབ། དགྲ་བགེགས་བསྒྲལ་ཏེ། འདྲེ་གདོན་ཆེ་ན། དཔལ་ཆེན་ནས། དམ་ཅན་ལ་སོགས་པ་ཕོ་ཉ་ཁྲོ་བོ་བཅུ་རྫོགས་པར་བསྐུལ། དེ་ནས་བདུད་འདུལ་ཡན་ཆད་ཚོགས་དུམ་བུར་བཅད་ལ་དང་པོ་ལ་མཆོད་དེ། སྒེག་པ་དཔའ་བོ་འཇིགས་སུ་རུང་བ་དང༌། །དགོད་དང་གཤེ་དང་འཇིགས་པར་བྱེད་པ་དང་ ༑ ༑ སྙིང་རྗེ་རྔམ་དང་ཞི་བ་ལ་སོགས་པ། །སྐུ་ཡི་དངོས་པོ་ཤིན་ཏུ་བསླབ་པ་ཡི ༑ ༑ གར་བྱས་གྲུབ་པའི་རྣལ་འབྱོར་པ། །གར་གྱི་དབང་ཕྱུག་གཙོ་བོ་ཆེ། །ཟླ་བ་ལ་སོགས་སྙིང་པོ་ལྔ། །མཾ་ལ་སོགས་པ་ཚེ་འཕེལ་དཔའ་བོ་མཆོག །མེ་ཏོག་ལ་སོགས་ཙནྡ་ཕྲེང༌། །བཟང་རྒུར་དབུལ་ལོ་བཞེས་སུ་གསོལ། །ཏི་ར་མ་ལུས་རྫོགས་པ་ཉེ་བར་བསྒྲུབ་པ་ནི། །ཡེ་ཤེས་རྒྱ་མཚོ་ཐམས་ཅད་དགྱེས་ཤིང་མནན་དུ་གསོལ ༑ ༑ བར་པ་ལ་བཤགས་ཏེ། ལུས་ཀྱིས་སྡིག་བགྱིས་སྡིག་པ་ངན་དུ་བགྱིས ༑༑ ངག་གིས་ཚིག་འཁྱལ་སྨྲས་པ་ངག་ཏུ་བརྗོད། །སེམས་ཀྱིས་བློ་ནོར་ལོག་པར་བསམས་ལ་སོགས། །འདོད་ཁྲོ་གཏི་མུག་དབང་གིས་ནོངས་བགྱིས་པ། ། བཀྲ་བའི་ལྷ་ཚོགས་ཁྱེད་ལ་བཟོད་པར་གསོལ། །ཡེ་ཤེས་ལྷ་ལ་རྟོག་པ་མི་མངའ་ཡང་ ༑ ༑ དེ་ཡི་འཁོར་དུ་གཏོགས་པའི་ལྷ་སྲིན་རྣམས། །མི་ཡི་སྐྱོན་མཐོང་ཙམ་ན་རླག་པར་མཛད། །ཉམས་ཆགས་འགལ་འཁྲུལ་མཆིས་པ་མཐོལ་ཞིང་བཤགས།། དེ་ནས་བསྟབས་པ་བྱ་སྟེ། བཻ་ཌཱུར་སྔོན་པོ་རིན་ཆེན་རི་རབ་ལ། །ཉི་མ་སྟོང་གི་འོད་ཟེར་བདལ་བ་ཡི། །སེམས་དཔའ་སྔོན་དུ་འོད་ཀྱི་དཀྱིལ་འཁོར་དུ། །དཔལ་ལྡན་གཟི་བརྗིད་འབར་ལ་ཕྱག་འཚལ་ལོ། །འོད་དཔུང་སྟུག་པོ་སྤྲིན་ལྟར་གཏིབས་པ་ཡི། །འཇིགས་བྱེད་རྔམ་སྟབས་བརྐྱང་བསྐུམ་ཚུལ་དུ་བཞུགས། །ཟ་བྱེད་བསྐལ་པའི་མེ་དཔུང་འབར་བ་ཡིས། །གདུག་པ་ཐམས་ཅད་རྡོ་རྗེའི་ཞལ་དུ་བསྟབས

༑ ༑ མི་བཟད་མཆེ་བ་གཙིགས་པའི་ཞལ་གདངས་ཤིང༌། ཁམས་གསུམ་ཟ་བར་བྱེད་པའི་རྐན་སྒྲ་ཅན། །ཉི་ཟླ་འབར་བའི་སྤྱན་གྱི་སྡང་མིག་གིས།། བགེགས་དཔུང་སྲེག་པར་མཛད་ལ་ཕྱག་འཚལ་ལོ། །དཀྱིལ་འཁོར་གྱི་ལྷ་ཚང་བའི་མིང་ནས་བཏོན་པ་ལ་བསྟབས། དེ་ནས་ལྷག་མ་བསྡུས་ལ་ཆོ་ག་བྱའོ། ། བདག་ཉིད་ཕཊ་ཀྱི་ངང་ཉིད་དུ། །གསལ་ཞིང་བློ་རྟོག་གོམས་པར་བསྒོམ། ཁྲོ་བོ་ཆེན་པོ་ཚོགས་པའོ། །དཀྱིལ་འཁོར་ཆེན་པོ་ཞལ་འབར་བ། །རྔམ་པའི་དཀྱིལ་འཁོར་ཆེན་པོ་དང༌། །བདག་དང་གཉིས་སུ་མེད་པར་བསྒོམ། ཁྲོ་བོའི་ཚོགས་ཀྱི་སྔགས་རྣམས་དང༌། །གནས་དང་ཡུལ་གྱི་ཕྱག་རྒྱ་དང༌། །སླས་དང་བྱི་མོ་བྱི་ཕོ་བྲན་མོའི་ཚོགས། །སོ་སོའི་སྔགས་རྣམས་རྫོགས་པར་འདོན། །ཞལ་གྱིས་རང་སྔགས་ཁྲི་འབུམ་ཡང༌། །རྣམ་གསུམ་གཅིག་ཏུ་བཟླས་ནས་ཀྱང༌། །ཡང་ན་བདུན་ནམ་བརྒྱ་རྩ་བརྒྱད། །སྟོང་ངམ་འབུམ་དུ་དབུལ་བར་བྱ། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱཾ་བཾ་ཧཱུྃ་ཧཱུྃ་ཕཊ། ཧཱུྃ་ཧ་ཧོ་ཕཊ་བྷྱོ། ཞེས་པས་གསལ་བཏབ་ལ། ཁྲོ་བོ་ཁྲོས་པས་ཞི་མཛད་པ། །ཐུགས་རྗེ་ཁྲོ་དཔལ་རྔམ་པའི་ཚོགས། །འབར་བའི་བྱིན་རླབས་རྨད་པོ་ཆེ། །ད་ལྟ་ཉིད་དུ་བདག་ལ་སྩོལ། །ཨོཾ་བཛྲ་ཀྲོ་དྷ་ས་མ་ཡ་སྟྭཾ། ཨོཾ་བཛྲ་ཀྲོ་དྷ་ས་མ་ཡ་ཧཱུྃ། ཨོཾ་བཛྲ་ཀྲོ་དྷ་ས་མ་ཡ་ཕཊ། བཅོམ་ལྡན་རྡོ་རྗེ་གཞོན་ནུ་དང་ ༑ ༑ ཡུམ་ཆེན་འཁོར་ལོ་རྒྱས་འདེབས་ལ། །གྲུབ་པའི་ཚོགས་ཀྱིས་བསྐོར་བ་ནི ༑ ༑ དེ་ནི་ལངྐའི་རྒྱལ་པོ་སྟེ། །སྙིང་རྗེའི་དམ་ཚིག་ཡང་དག་ལྡན། །དེ་བཞིན་སྙིང་རྗེའི་དམ་ཚིག་གིས། །ལངྐའི་ཚོགས་རྣམས་འདིར་འདུས་ཤིག །ང་ནི་དུར་ཁྲོད་བདག་པོ་སྟེ། །གྲུབ་པའི་དམ་ཚིག་ཡང་དག་ལྡན། །དེ་བཞིན་གྲུབ་པའི་དམ་ཚིག་གིས། །གྲུབ་པའི་ཚོགས་རྣམས་འདིར་འདུས་ཤིག །ང་ནི་གསང་བའི་བདག་པོ་སྟེ། །གསང་བའི་དམ་ཚིག་ཡང་དག་ལྡན། །དེ་བཞིན་གསང་བའི་དམ་ཚིག་གིས ༑ ༑ གསང་བའི་ཚོགས་རྣམས་འདིར་འདུས་ཤིག །དུར་ཁྲོད་བརྒྱད་ཀྱི་གནས་བསྲུང་ཞིང༌། །དམ་ཚིག་རྡོ་རྗེ་སྒོ་འབྱེད་མ།

།རྡོ་རྗེ་སྲིན་མོ་འབར་བའི་ཚོགས ༑ ༑ རྡོ་རྗེའི་ཁར་ནི་སྤུ་གྲིའི་སོ། །རྡོ་རྗེའི་སྒྲ་ནི་ཅིར་ཡང་སྒྲོགས། །རྡོ་རྗེ་གཟུགས་ནི་འཇིགས་བྱེད་མ། །དམ་ཚིག་ཧ་ཧའི་སྒྲ་སྒྲོགས་རྣམས། །རྒྱན་གྱི་མཆོད་པ་འདི་བཞེས་ལ། །རྡོ་རྗེ་ལྕམ་དྲལ་བསྲུང་བ་དང༌། །རྐྱེན་ལས་བྱུང་བའི་དགྲ་བོ་རྣམས། །ཡུད་ཙམ་གྱིས་ནི་མེད་པར་མཛོད། །ཅེས་དམར་གྱི་ཨརྒྷས་མཆོད་དོ། །དེ་ནས་རྡོ་རྗེ་དཀྱིལ་འཁོར་གྱི་ཕྱིར་བྱུང་ལ། དཔལ་གྱི་མཁའ་འགྲོ་མ་རྣམས་སྤྱན་དྲངས་ཤིང་མཆོད་པ་བྱ་སྟེ། འཇིག་རྟེན་ལས་འདས་ཕོ་ཉ་མོ། །དཔལ་ཆེན་རྡོ་རྗེ་གཞོན་ནུ་དང༌། །ཡུམ་ཆེན་འཁོར་ལོ་རྒྱས་འདེབས་ལ། །ཕོ་ཉའི་ཚོགས་ཀྱིས་བསྐོར་བ་ནི། །གཟི་ལྡན་འབར་བའི་དཀྱིལ་འཁོར་ནས། །བྱང་ཆུབ་སེམས་ཀྱི་འོད་འཕྲོ་ཅན། །དཀར་པོར་འཕྲོས་པས་དམར་པོར་འཁྱིལ། །དམར་པོར་འཕྲོས་པས་དཀར་པོར་འཁྱིལ། །ཕར་འཁྱིལ་ཚུར་འཁྱིལ་བྱིན་རླབས་ལས། ། སྤྲུལ་པའི་ཕོ་ཉ་བྱུང་བ་ནི། །ཤར་གྱི་ཕྱོགས་ཀྱི་ཕོ་ཉ་མོ། །གསེར་གྱི་སེང་གེ་རྔམ་ཁྲི་ལ། །མི་མོ་སེང་གེའི་ཚུལ་ཅན་ཞོན། །མགོ་བརྒྱ་མ་ལ་ལག་བརྒྱ་མ། །ལག་པ་ལ་ལ་རྡོ་རྗེ་འཆང༌། །ལག་པ་ལ་ལ་ལྕགས་ཀྱུ་འདྲེན། །འདི་འདྲ་གཅིག་པུར་མ་ངེས་ཏེ།

།སྟོང་ཁམས་ཁྱབ་པར་སྤྲུལ་བྱེད་མ། །ཤར་གྱི་ཕྱོགས་ནས་གཤེགས་སུ་གསོལ ༑ ༑ དེ་ཡི་བཀའ་ཉན་ཕོ་ཉ་ནི། །དུང་གི་སྤྱང་མོ་མགོ་དགུ་མ། །གཡུ་ཡི་རལ་པའི་ཅོད་པན་ཅན། །རལ་པ་ལྕང་ལོ་རེ་རེ་ལ། །ཕོ་ཉ་ལྕགས་ཀྱུ་ཐོགས་པ་སྤྲིན་ལྟར་གཏིབས། །ཤར་ལྷོའི་མཚམས་ནས་གཤེགས་སུ་གསོལ། །ལྷོ་ཡི་ཕྱོགས་ཀྱི་ཕོ་ཉ་ནི། །སྟག་གི་རྔམ་ཁྲི་ཆེན་མོ་ལ། །མི་མོ་སྟག་གི་ཚུལ་ཅན་ཞོན། ། མགོ་བརྒྱ་མ་ལ་ལག་བརྒྱ་མ། །ལག་པ་ལ་ལ་ཞགས་པ་ཐོགས། །ལག་པ་ལ་ལ་སྦྱིན་པ་གཏོང༌། །འདི་འདྲ་གཅིག་པུར་མ་ངེས་ཏེ། །སྟོང་ཁམས་ཁྱབ་པར་སྤྲུལ་བྱེད་མ། །ལྷོ་ཡི་ཕྱོགས་ནས་གཤེགས་སུ་གསོལ། །དེ་ཡི་བཀའ་སྡོད་ཕོ་ཉ་ནི། ། ལྕགས་ཀྱི་སྤྱང་མོ་མགོ་དགུ་མ། །ཤེལ་གྱི་རལ་པའི་ཅོད་པན་ཅན། །རལ་པ་ལྕང་ལོ་རེ་རེ་ལ། །ཕོ་ཉ་ཞགས་ཐོགས་སྤྲིན་ལྟར་གཏིབས། །ལྷོ་ནུབ་མཚམས་ནས་ གཤེགས་སུ་གསོལ། །ནུབ་ཀྱི་ཕྱོགས་ཀྱི་ཕོ་ཉ་ནི། །དུང་གི་གླང་པོ་ཕུར་འཇིགས་ལ ༑ ༑ དུང་གི་མི་མོའི་ཚུལ་ཅན་ཞོན། །མགོ་བརྒྱ་མ་ལ་ལག་བརྒྱ་མ། །ལག་པ་ལ་ལ་ལྕགས་སྒྲོག་ཅན། །ལག་པ་ལ་ལ་དབང་དུ་སྡུད། །འདི་འདྲ་གཅིག་པུར་མ་ངེས་ཏེ། །སྟོང་ཁམས་ཁེངས་པར་སྤྲུལ་བྱེད་མ། །ནུབ་ཀྱི་ཕྱོགས་ནས་གཤེགས་སུ་གསོལ། །དེ་ཡི་བཀའ་སྡོད་ཕོ་ཉ་ནི། །ཟངས་ཀྱི་སྤྱང་མོ་མགོ་དགུ་མ། །བསེ་ཡི་རལ་པའི་ཅོད་པན་ཅན། །རལ་པ་ལྕང་ལོ་རེ་རེ་ལ། །ཕོ་ཉ་ལྕགས་སྒྲོག་ཐོགས་པ་སྤྲིན་ལྟར་གཏིབས། །ནུབ་བྱང་མཚམས་ནས་གཤེགས་སུ་གསོལ། །བྱང་གི་ཕྱོགས་ཀྱི་ཕོ་ཉ་ནི། །ལྕགས་ཀྱི་དྲིལ་རྟ་རྐང་གསུམ་མ། །མི་མོ་ལྕགས་ཀྱི་ཚུལ་ཅན་ཞོན། །མགོ་བརྒྱ་མ་ལ་ལག་བརྒྱ་མ། །ལག་པ་ལ་ལ་དྲིལ་བུ་འཁྲོལ། །ལག་པ་ལ་ལ་གནས་ནས་སྤོར། །འདི་འདྲ་གཅིག་པུར་མ་ངེས་ཏེ། །སྟོང་གསུམ་ཁྱབ་པར་སྤྲུལ་བྱེད་མ། །བྱང་གི་ཕྱོགས་ནས་གཤེགས་སུ་གསོལ། །དེ་ཡི་བཀའ་སྡོད་ཕོ་ཉ་ནི། །གཡུ་ཡི་སྤྱང་མོ་མགོ་དགུ་ལ། །གཡུ་ཡི་རལ་པའི་ཅོད་པན་ཅན། །རལ་པའི་ལྕང་ལོ་རེ་རེ་ལ། །ཕོ་ཉ་དྲིལ་ཐོགས་སྤྲིན་ལྟར་གཏིབས།

།བྱང་ཤར་མཚམས་ནས་གཤེགས་སུ་གསོལ། །འོག་གི་ཕྱོགས་ཀྱི་ཕོ་ཉ་ནི། །ལྕགས་ཀྱི་བྱི་བ་ཆེན་མོ་ལ། །མི་མོ་ལྕགས་ཀྱི་ཚུལ་ཅན་ཞོན། །ངོ་ནི་རྔ་ཙམ་རྒྱ་ལོང་མིག །སྤུ་གྲིའི་སོ་ལ་སྤུ་གྲིའི་སྐྲ། ཁ་བརྒྱ་ནས་ནི་ཁུས་འདེབས་ཤིང༌། །མིག་བརྒྱ་ཟློག་སྟེ་ལྟ་བར་བྱེད། །ལྷ་སྲིན་སྡེ་བརྒྱད་ཕུང་བྱེད་ཅིང༌། །འོག་གི་ཕྱོགས་ནས་གཤེགས་སུ་གསོལ། །སྟེང་གི་ཕྱོགས་ཀྱི་ཕོ་ཉ་ནི། །ལྕགས་ཀྱི་སྤྱང་ཀི་བརྒྱད་ཁྲི་ལ། ། ལྕགས་ཀྱི་བྱ་ཁྲ་ཆེན་མོ་ཞོན། །སྐྱ་རིངས་ལུས་ལ་དགུ་ཚིགས་བསྐོར། །གནམ་ཕྱེད་གོས་གྱོན་ཉི་ཟླ་བསྐོར། །ས་ཕྱེད་སྟན་འདིང་ཀླུ་ཟས་གང༌། །མིག་གི་ ༼ ནི༽ ཉི་ཟླ་འཁྱིལ་འདྲ་བ། །ཉི་ཟླ་གཟའ་སྐར་སྐུ་ལ་བརྒྱན། །སྟེང་གི་ཕྱོགས་ནས་གཤེགས་སུ་གསོལ། །ཕོ་ཉའི་ཚོགས་ཆེན་རབ་འཇིགས་ལ། །ཀུན་ཀྱང་རལ་པ་འབར་བ་ལ། །ལྕགས་ཀྱུ་དགྲ་སྟ་རབ་ཐོགས་ཤིང༌། །སྟག་གི་མགོ་དང་མཇུག་མ་ལ ༑ ༑ ཧེ་དང་ཕཊ་ཀྱི་རྔམ་སྟབས་ཅན། །ཞིང་ཆེན་ཡན་ལག་འཛིན་པ་སྟེ། ། འཇིག་རྟེན་ཁམས་ནི་ཀུན་ལ་དབང༌། །བར་སྣང་ཁམས་ན་རྒྱུ་བ་སྟེ། །གཡོན་པའི་ལྕགས་ཀྱུས་སྙིང་ནས་འདྲེན། །གཡས་པའི་སྟ་གྲིས་ངེས་པར་འཇོམས། །སྔོན་གྱི་ཐུགས་དམ་རྗེས་དགོངས་ཏེ། །མཆོད་པ་དམ་པ་འདི་བཞེས་ལ། །བཅོལ་བའི་ཕྲིན་ལས་གྲུབ་པར་མཛོད། །འཇིག་རྟེན་མ་འདས་ཕོ་ཉ་ལ། །གཟུགས་ནི་ཅིར་ཡང་མ་ངེས་ཏེ། །སྟོང་ཁམས་ཁྱབ་པའི་ལུས་ཅན་མ། །ལུས་གཅིག་མ་ལ་མགོ་བརྒྱ་མ། །མགོ་བརྒྱ་མ་ལ་སྤྱན་སྟོང་མ། །ཞལ་གཅིག་མ་ལ་སོ་སྟོང་མ། །གློག་སྟོང་འབར་བའི་ཁ་རླངས་ཅན། ཁྲག་དང་ཐལ་བའི་ཐིག་ལེས་བརྒྱན། །སྐེ་རགས་ཞིང་ཆེན་བ་སུ་དང༌། །གསེར་གྱི་སློག་པ་གོས་སུ་གྱོན། །པྲོ་ཛ་ཨཉྫ་རྒྱན་དུ་བྱས།། གཅེར་བུ་འབར་བའི་ཚོགས་ཆེན་ལ། །གདན་མཆོག་སྨུག་ནག་མེ་འབར་བས།། འཇིག་རྟེན་ཁམས་ཀུན་སྲེག་པར་མཛད། །ཞིང་ལ་སྡོད་ཅིང་འཐབ་ཚུལ་སྟོན། ། གང་ལ་དམིགས་པའི་དགྲ་བོ་ལེན། ཁྲོ་རྒྱལ་སྐུ་ཡི་ཞལ་དུ་སྟོབས། །ཆེམ་ཆེམ་དགོངས་ལ་ས་མ་ཡ།

།སྔོན་གྱི་ཐུགས་དམ་རྗེས་དགོངས་ལ། །འདིར་གཤེགས་བཅོལ་བའི་ཕྲིན་ལས་མཛོད། །ཤ་ཁྲག་དམར་གྱི་མཆོད་པས་མཆོད། །གང་ལ་དམིགས་པ་ནོར་ར་རེ། །དཀྱིལ་འཁོར་དེ་ཡི་ཕྱི་རིམ་ན། །ཕྲ་མེན་ཚོགས་ཀྱིས་བསྐོར་བ་ནི། ཁྱབ་བྱེད་ཆེན་མོ་ཁྱུང་མགོ་མ།། མཐའ་ནས་འཇོམས་པའི་གཤོག་རྒྱངས་ཅན། །དགྲ་བགེགས་མ་ལུས་མཐའ་ནས་བཏུལ། །འཇིགས་བྱེད་ཆེན་མོ་སྤྱང་ཀིའི་མགོ །གང་ལ་དམིགས་པ་ནོར་ར་རེ། ། གསོད་བྱེད་ཆེན་མོ་དྲེད་མོའི་མགོ ༑ གང་ལ་བྱ་བ་སྲོག་ཆོད་ཅིང༌། །འབྱིན་བྱེད་བྱི་ལ་པུ་ཤུད་མགོ །དགྲ་བགེགས་སྙིང་ནས་ད་ཕྱུང་ཤིག །སྨྱོ་བྱེད་ལྟོ་འཕྱེ་རྨིགས་བུའི་མགོ །དགྲ་བགེགས་སྨྱོ་ཞིང་དེད་ལ་ཤོག །རྐུན་བྱེད་ཆེན་མོ་བྱི་བའི་མགོ །དགྲ་བགེགས་བླ་ཚེ་ད་རྐུས་ཤིག །གདུག་བྱེད་ཆེན་མོ་སྟག་གི་མགོ །གདུག་པ་སྣ་ཚོགས་ད་སྟོན་ཅིག ༑ སྒྲོལ་བྱེད་སེང་གེ་ཕ་ཝང་མགོ །གང་ལ་བྱ་བ་རྡུལ་དུ་རློག །ཕྲ་མེན་ཆེན་མོ་ཁྱེད་རྣམས་ཀྱང༌། །བཀའ་ཡི་གཏོར་མ་འདི་ལོང་ལ། །བཅོལ་པའི་ལས་རྣམས་གྲུབ་པར་མཛོད། །འབར་བའི་ཚོགས་ཀྱིས་བསྐོར་བ་ནི། །འབར་བ་ཆེན་མོ་སྐུ་འབར་མ། །དཔལ་ཆེན་སྐུ་ལས་འཕྲོ་ཞིང་འདུད། །འབར་བ་ཉི་མའི་ཞགས་པ་འདེབས ༑ ༑ འབར་མ་མེ་ཁྱེར་གློག་ཕྲེང་འཛིན། །འབར་མ་གཤིན་རྗེ་སྐར་མདའ་འཕེན ༑ ༑ འབར་མའི་སྲིན་མོ་མདུང་ཐུང་འཕེན། །འབར་མའི་ཀླུ་མོ་ལྕེ་འབེབས་མ ༑ ༑ འབར་མ་ཀླུ་བདག་རལ་གྲིའི་སྐྲ། །འབར་མ་གནོད་སྦྱིན་ཁྱུང་ཐོགས་མ། ། འབར་མ་གཏུམ་མོ་བན་གླང་སྣ། །འབར་མ་ཆེན་མོ་ཁྱེད་རྣམས་ཀྱང༌། །སྔོན་གྱི་ཐུགས་དམ་རྗེས་དགོངས་ལ། །བཅོལ་བའི་ལས་རྣམས་གྲུབ་པར་མཛོད། །ཨོཾ་བཛྲ་ཌཱ་ཀི་ནཱི་པྲ་ཏིཙྪ་ཨི་དཾ་བ་ལིཾ་ཧཱུྃ། ཨོཾ་བུདྡྷ་ཌཱ་ཀི་ནཱི་པྲ་ཏཱིཙྪ་ཨི་དཾ་བ་ལིཾ་ཨོཾ། ཨོཾ་རཏྣ་ཌཱ་ཀི་ནཱི་པྲ་ཏཱིཙྪ་ཨི་དཾ་བ་ལིཾ་ཏྲཱྃ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་དཾ་བ་ལིཾ་ཧྲཱིཿ ཨོཾ་ཀརྨ་ཌཱ་ཀི་ནཱི་པྲ་ཏཱི་ཙྪ་ཨི་དཾ་བ་ལིཾ་ཨཱཿདེས་གཙོ་མོ་བརྒྱད་ལ་གཏོར་མ་སྦྱིན་པའི་སྔགས་སོ།

།ཨོཾ་འོག་ཏུ་ཏྲ་ཡ། ཏྲོ་ཏ་ཡ་ཧ་ཀ་ཡ་མ་ཡ་བྲ་ཤ་ཁཱ་ཧི། བག་ཤུ་སུ་ཁ་ན་བུདྡྷ་པྲ་ཧ་པྲ་ཏི་སྟྭཾ་བྷ་ཡ་ཀ དང་པོ་ཕུད་ཀྱིས་མི་མཆོད་རྒྱུས། །ཧེ་རུ་ཀ་ནི་ཕུད་ཀྱི་བདག ༑ བར་དུ་ཚོགས་ལ་མི་རོལ་རྒྱུས། །མ་ཚོགས་དབང་ཕྱུག་ཚོགས་ཀྱི་བདག། བཀའ་ཡི་ཕ་འབབ་མི་གསོལ་རྒྱུས། ཁྱེད་རྣམས་ངེད་ཀྱི་བྲན་དང་གཡོག །ལྷག་མ་ཁ་ཆུས་མི་གདབ་རྒྱུས། །རྗེ་དང་འབངས་སུ་ཁྱད་པར་ཆེ། །རྣམ་གསུམ་གཅིག་ཏུ་མི་བསྲེ་རྒྱུས། །ལྷག་མའི་གནས་སུ་ཁྱད་པར་མེད། །ཡེ་ཤེས་སྒྱུ་མར་སྣང་བའི་སངས་རྒྱས་དང༌། །ལོག་རྟོག་སྒྱུ་མར་སྣང་བའི་སེམས་ཅན་གཉིས། །ཡེ་ཤེས་ལོག་རྟོག་ཁྱབ་པར་བསམ་ཡས་ཀྱང༌། །སྒྱུ་མ་ཡིན་ཕྱིར་སངས་རྒྱས་སེམས་ཅན་མཉམ ༑ ༑ མ་དང་སྲིང་མོ་བུ་མོའི་བུ་མོ་དང༌། །སྲས་དང་བྱི་མོ་བྲན་མོའི་ཚོགས། ། བཀའ་ཡི་གཏོར་མ་འདི་ལོང་ལ། །དབང་ཕྱུག་ང་ཡི་ལས་ཀྱིས་ད་ཚུར་སྤྱཽན། ། དབང་ཕྱུག་ཚོགས་ཀྱིས་བསྐོར་བ་ནི། །སྲས་དང་བྱི་མོ་བྲན་མོའི་ཚོགས། །གྲུབ་པའི་དབང་ཕྱུག་མ་ཚོགས་མ། །ཚངས་མ་ལ་སོགས་ཉི་ཤུ་བརྒྱད། །འཇིག་རྟེན་རྣམས་ཀྱི་སྲེང་མོ་སྟེ། །ལག་ན་གློ་སྙིང་ནང་ཁྲོལ་དང༌། །མཁལ་མ་ཁྲག་རྣམས་སྙིང་པར་འཛིན། །ཟ་ཞིང་ཕྱོགས་རྣམས་ཀུན་ཏུ་རྒྱུག །སྤུ་གྲིའི་སོ་ལ་སྐྲ་ཡེགས་པ ༑ ༑ མཆེ་གཙིགས་སྤྱན་གསུམ་འབྲུ་ཚུགས་ལྟ། །གང་རྒྱངས་སྒྲ་འབྱིན་དུར་ཁྲོད་འབར ༑ ༑ བསད་པའི་ལས་རྣམས་ཀུན་ལ་བརྩོན། །གཡོག་མོ་དང་ནི་ཡང་གཡོག་དང༌། །བྲན་དང་ཡང་བྲན་འཁོར་དང་བཅས། །སྔོན་ཀྱི་དཔལ་ཆེན་ཧེ་རུ་ཀའི ༑ ༑ སྤྱན་སྔར་ཁས་བླངས་དམ་བཅས་པའི། །འཇིག་རྟེན་འདས་དང་མ་འདས་པའི། །ཡེ་ཤེས་ཐོབ་པར་བྱ་བའི་ཕྱིར། །སྒྲུབ་པོ་རྣམས་ཀྱི་ལས་བྱ་ཞིང༌། ། རྡོ་རྗེ་བྱིན་ནས་མིང་བཏགས་ཚེ། །དམ་བཅས་བཞིན་དུ་ཧེ་རུ་ཀའི། །བཀའ་ཡི་གཏོར་མ་འདི་ལོང་ལ། །དེ་ཚེ་སོ་སོའི་གཟུགས་མཆོག་དག །མངོན་པར་སྟོན་ལ་གྲུབ་པར་ཕུལ། །ཇི་སྲིད་གྲུབ་མཆོག་མ་ཕུལ་ཞིང༌། ཁྱད་རྣམས་མངོན་པར་མ་གྱུར་ཏམ། །ཐ་ཚིག་ཟབ་མོ་ཉེར་དགོངས་ཏེ།

།རབ་ཏུ་བསྟན་པའི་གནས་འདི་རུ།། འདུས་པའི་ལས་རྣམས་ཀུན་བྱས་ཏེ། །མ་བདུན་ཚོགས་ཀྱིས་བསྐོར་བ་ནི། །ཤར་གྱི་ཕྱོགས་ཀྱི་མ་མོ་ནི། །དཀར་མོ་དུང་གི་ཐོར་ཚུགས་ཅན། ཁྱེད་ནི་དྲི་ཟའི་རྒྱལ་མོ་སྟེ། །ཆིབས་སུ་རྭ་བཅུ་ཤ་ཕོ་བཅིབས། །དྲི་ཟ་ཡོངས་ལ་དབང་སྒྱུར་ཞིང༌། ། གསེར་དང་མུ་ཏིག་སེ་མོ་དོ། །མ་བདུན་ཚོགས་ཀྱི་གཙོ་ལགས་ཀྱི། །ཤར་གྱི་ཕྱོགས་ནས་གཤེགས་སུ་གསོལ། །ལྷོའི་ཕྱོགས་ཀྱི་མ་མོ་ནི། །སྔོན་མོ་གཟིག་གི་ཤམ་ཐབས་ཅན། ཁྱོད་ནི་གྲུལ་བུམ་རྒྱལ་མོ་སྟེ། །ཆིབས་སུ་གནོད་སྦྱིན་སྲིན་པོ་བཅིབས ༑ ༑ གཤིན་རྗེའི་ཚོགས་ལ་དབང་སྒྱུར་ཞིང༌། །གསེར་དང་མུ་ཏིག་སེ་མོ་དོ ༑ ༑ མ་བདུན་ཚོགས༴ ལྷོ་ཡི་ཕྱོགས་ནས༴ ནུབ་ཀྱི་ཕྱོགས་ཀྱི་མ་མོ་ནི། །དམར་མོ་ཟངས་ཀྱི་ལན་ཕྲན་ཅན། ཁྱོད་ནི་ཀླུ་ཡི་རྒྱལ་མོ་སྟེ། །ཆིབས་སུ་ཆུ་གླང་དཀར་པོ་ཆིབས། །ཀླུ་བྲན་སྟོང་ལ་དབང་སྒྱུར་ཞིང༌། །གསེར་དང་བྱི་རུའི་ཅོད་པན་ཅན ༑༑ མ་བདུན༴ ནུབ་ཀྱི༴ བྱང་གི་ཕྱོགས་ཀྱི་མ་མོ་ནི། །གསེར་གྱི་འོད་ཟེར་མདའ་འཕེན་མ། ཁྱོད་ནི་གནོད་སྦྱིན་རྒྱལ་མོ་སྟེ། །ཆིབས་སུ་ས་ལེ་གྲུས་མ་ཆིབས ༑ ༑ གནོད་སྦྱིན་སྟོང་ལ་དབང་སྒྱུར་ཞིང༌། །གསེར་དང་མུ་མེན་ཐོར་ཚུགས་ཅན ༑ ༑ མ་བདུན༴ བྱང་གི༴ སྟེང་གི་ཕྱོགས་ཀྱི་མ་མོ་ནི། །སྐུ་ནི་བར་སྣང་ཁམས་ན་བཞུགས། །ཆག་གང་ཙམ་གྱིས་གནམ་མ་སླེབ། །དབུ་ནི་ནམ་མཁའི་མཐའ་དང་མཉམ། ཁྱོད་ཀྱི་སྲིན་ལག་མཐེ་བོ་ལ། །རྒྱུ་སྐད་ཉི་ཤུ་རྩ་བརྒྱད་འཆར། །ལྟེ་བའི་ཕྱོགས་ནས་ཉི་ཟླ་འཆར། ཁྱོད་ནི་སྲིད་པའི་མ་མོ་སྟེ། །སྟེང་གི༴ འོག་གི་མ་མོ་ཆེན་མོ་ནི། །རུ་ཏྲ་སྒྲོལ་བའི་མཐུ་ཆེན་མོ། །ཞབས་ནི་རྒྱ་མཚོའི་གཏིང་ན་འཕྱོ།། སྐུ་ནི་བར་སྣང་ཁམས་ན་བཞུགས། །དབུ་ལ་ལྷ་ཆེན་བརྒྱད་ཀྱང་གནས། ཁྱོད་ནི་སྲིད་པའི་མ་མོ་སྟེ། །འོག་གི་ཕྱོགས་ནས་གཤེགས་སུ་གསོལ། །དཔལ་ལྡན་ནག་མོ་ཤུགས་སྒྲོལ་མ། ཁབ་ཀྱི་སྤུ་ལ་སྤུ་གྲིའི་སོ། །ཕྱག་ན་བདུད་རྩི་ཐ་མ་མཐའ། ། ཞལ་ནས་བདུད་རྩི་གྲུངས་མ་གསོལ།

ཁྱོད་ནི་ནམ་མཁའི་རྒྱལ་མོ་སྟེ། །འདིར་གཤེགས་མཆོད་པ་དམ་པ་བཞེས། །རྡོ་རྗེ་ཐ་མ་མདའ་ཡིས་མཚོན་ནས་ནི། ། སྔགས་ཚིག་གཡབ་པའི་བརྡ་ཡིས་སྤྱན་འདྲེན་ན། །ཐུགས་དམ་དབང་གིས་འདིར་གཤེགས་མཆོད་པར་བཞེས། །སྲིང་བཞིའི་ཚོགས་ཀྱིས་བསྐོར་བ་ནི། །གླིང་བཞི་མགྱོགས་མ་ལྷ་ཡི་སྲིང༌། །ཤར་གྱི་མགྱོགས་མ་གཤེགས་སུ་གསོལ། །མཁའ་ལ་ཁྱུ་ལྡིང་གཤིན་རྗེའི་ལྕམ། །ལྷོའི་མགྱོགས་མ༴ དཀར་ཤམ་གཡག་ཐོད་ཀླུ་ཡི་སྲིང་ ༑ ༑ ནུབ་ཀྱི༴ ནག་མོ་སྡེར་ཆེན་གནོད་སྦྱིན་སྲིང༌། །བྱང་གི་མགྱོགས་མ་གཤེགས་སུ་གསོལ། །སྲིང་མོ་ཆེན་མོ་ཁྱེད་བཞི་ཡང༌། ཁྲོ་དང་ཞི་བའི་ལས་མཛད་མ ༑ ༑ གླིང་བཞི་སྤྲུལ་པ་མང་པོའི་ཁྲི་སྟེང་ནས། །དམ་ཚིག་ཅན་ལ་བརྩེ་དགོངས་ལ ༑ ༑ འདིར་གཤེགས་བཅོལ་པའི་ཕྲིན་ལས་མཛོད། །བཅོམ་ལྡན་དཔལ་ཆེན་རྡོ་རྗེ་གཞོན་ནུ་དང༌། །ཡུམ་ཆེན་འཁོར་ལོ་རྒྱས་འདེབས་ལ། །ཕོ་ཉ་སུམ་བརྒྱ་དྲུག་ཅུས་བསྐོར་བ་ནི། །ཚངས་མ་ལ་སོགས་ཉི་ཤུ་བརྒྱད། །གར་མ་ལ་སོགས་ཉི་ཤུ་བརྒྱད ༑ ༑ མ་སྲིང་ལ་སོགས་ཉི་ཤུ་བརྒྱད། །འབར་མ་ལ་སོགས་ཉི་ཤུ་བརྒྱད། ། དབང་ཕྱུག་ཉི་ཤུ་རྩ་བརྒྱད་དང༌། །སྔོན་གྱི་དྲང་སྲོང་ཀ་ཕྱྭཡིས། །ལྷ་ཆེན་བརྒྱད་ལས་མ་བདུན་སྤྲུལ། །མདོར་ན་སུམ་བརྒྱ་དྲུག་ཅུ་རྣམས། །བཀའ་ཡི་གཏོར་མ་འདི་ལོང་ལ། །བཅོལ་བའི་ལས་རྣམས་གྲུབ་པར་མཛོད། །དབང་ཕྱུག་ཉི་ཤུ་རྩ་བརྒྱད་དང༌། །མ་ལྟར་བྱམས་ཤིང་སྲིང་ལྟར་གདུང༌། །གོང་གོང་ཆུམ་ཆུམ་ལས་མཛོད་ཅིག །སྔོན་གྱི་ཐུགས་དམ་རྗེས་དགོངས་ཏེ། །ཤ་ཁྲག་དམར་གྱི་གཏོར་མ་འདི་བཞེས་ལ། །བཅོལ་བའི་ལས་རྣམས་གྲུབ་པར་མཛོད། །བདག་ཉིད་ཆེན་མོའི་དུས་ལ་བབས། །ནམ་མཁའི་ཁམས་ཀྱི་དཔའ་མོ་ཅན། །བར་སྣང་ཁམས་ཀྱི་མཐུ་མོ་སྟེ། །བར་སྣང་ཁམས་ན་རྒྱུ་ན་རྡོ་རྗེ་མཁའ་འགྲོ་མ། །ཆོས་ཀྱི་དབྱིངས་ན་བཞུགས་ཙམ་ན། །རྡོ་རྗེ་གར་གྱི་དབང་ཕྱུག་མ། །རྒྱ་མཚོའི་གཏིང་ན་བཞུགས་ཙམ་ན། །མེ་ཟ་བྲག་གྱོན་མ། །བྷ་གའི་ཀློང་ན་བཞུགས་ན་བྷ་ག་ཏི། །སྟོན་ཞིང་ཤ་བ་ཞོན་ནས་ལྷ་མོ་པརྞ་ཤ་བ་རི།

།ནམ་གྱི་ཕྱེད་ན་རྒྱུ་ན་རྡོ་རྗེ་ནམ་གྲུ་མཐུ་མོ་ཆེ ༑༑ རི་རབ་རྩཻ་ལ་བཞུགས་ནས་གླིང་བཞི་སྐྱོང་མཛད་མ། །གླིང་བཞི་ཀུན་བྱམས་གྲགས་མོ་རྒྱལ། །མིང་གཅིག་མ་ལ་མིང་དགུ་མ། །མིང་དགུ་མ་ལ་མཁན་སྟོང་མ ༑༑ གང་ལ་བྱ་བ་ནོར་ར་རེ། །བསྐྱོད་ཅིག་རི་རབ་རྩེ་ནས་བསྐྱོད། །མ་གཡེལ་མ་གཡེལ་དམ་ཅན་མ། །བཅོལ་པའི་ལས་རྣམས་གྲུབ་པར་མཛོད། །ཤྭ་ན་མུ་ཁའི་དུས་ལ་བབ། །ཟངས་ཀྱི་ཝ་མོ་རྐང་གསུམ་མ། །ཟངས་ཀྱི་མི་མོ་ཆེན་མོ་ཞོན། ། མིག་ནི་ཉི་མའི་ཟེར་བས་འཚེར། །སྤུ་ནི་རལ་གྲིའི་སོ་བས་རྣོ། །སྡེར་མོ་ལྕགས་ཀྱུ་འབར་བ་འདྲ། །མཇུག་མ་ལྕགས་ཀྱུ་བརྡེགས་པ་བཞིན། །བང་ནི་གློག་གིས་བསྐྱོད་དུ་མེད། །སྐད་ནི་སྟོང་ཁམས་ཁྱབ་པར་སྒྲོགས། །གཡས་པ་རྡོ་རྗེས་རི་རབ་བསྙིལ ༑ ༑ གཡོན་པ་ཟངས་ཀྱི་ཞགས་པ་ཐོགས། །གང་ལ་བྱ་བ་ནོར་ར་རེ། ཁྱོད་ཀྱི་ཐུགས་དམ་དུས་ལ་བབ། །ས་བདག་ཆེན་མོའི་དུས་ལ་བབ། །རྒྱ་གར་ཡུལ་གྱི་ཕ་མཐའ་ན། །རྒྱ་བལ་གཉིས་ཀྱི་མཚམས་ཤེད་ན། །ཆུ་ནི་བདུད་རྩི་བྱང་ཆུབ་ཆུ།། མེ་ཏོག་པདྨ་དགུན་ཡང་སྐྱེ། །ཡང་ལེ་ཤོད་ཀྱི་བྲག་ཕུག་ཏུ། །སློབ་དཔོན་པདྨ་འབྱུང་གནས་ཀྱི། །སྤྱན་སྔར་ཁས་བླངས་དམ་བཅས་ནས། །ཕུར་པའི་སྲུང་མར་ཞལ་འཆེ་མ། །བསེ་ཡི་ལྷ་མོ་མཆེད་བཞི་ནི། །གཅིག་ནི་བལ་ཡུལ་མཐིལ་ན་བཞུགས ༑ ༑ མར་ཁུའི་མཚོ་ལ་གནས་བཅས་ཤིང༌། ཁྱེད་ཀྱི་བཀའ་ཉན་འབུམ་སྡེ་ནི ༑ ༑ ནང་ཡང་མར་ཁུའི་མཚོ་ལ་འདུ། །ནུབ་ཀྱང་མར་ཁུའི་མཚོ་ལ་འདུ།།རྒྱ་མཚོའི་གཏིང་ན་འདུ་འདུ་ནས། །མཐིང་ནག་རལ་པ་ཤ་ར་ར། །དབང་གི་བསེ་ཁྲབ་སི་ལི་ལི། །རལ་པ་རེ་ལ་ཕུར་པ་རེ། །བསེ་ཡི་རལ་པ་སི་ལི་ལི། ཁྱོད་ནི་བདུད་ཀྱི་བི་མོ་སྟེ། །ཆིབས་སུ་བདུད་རྟ་ནག་པོ་བཅིབས། །ན་བཟའ་བེར་ཆེན་མཐིང་ནག་གསོལ། །བརྡ་ནི་མི་ཕྲད་ལྷོ་བལ་སྐད། །སྐད་ནི་མ་གོ་ལྡབ་མ་ལྡིབ།། དྲི་ནི་མི་ཞིམ་ཆི་ལི་ལི། །གཟུགས་ནི་མི་སྟོན་ལག་བརྒྱ་མ། །གཡས་པ་ལྔ་བཅུ་ལྕགས་ཀྱུ་འཛིན། །གཡོན་པ་ལྔ་བཅུ་ཕུར་པ་འཛིན།

།ལྕགས་ཀྱུས་ཟུངས་ལ་ཕུར་པས་ཐོབ། །བཛྲ་ཀུ་ལནྡྷ་རིའི་དུས་ལ་བབ། །གཅིག་ནི་ཚ་བ་རོང་ན་བཞུགས། ། ཞག་གི་མཚོ་ལ༴ ཁྱེད་ཀྱི་བཀའ་ཉན༴ ནང་ཡང་ཞག་གི༴ ནུབ་ཀྱང་ཞག་གི༴ རྒྱ་མཚོའི་གཏིང་དུ༴ མཐིང་ནག་རལ་པ༴ དབང་གི་བསེ་ཁྲབ༴ རལ་པ༴ བསེ་ཡི་རལ་པ་སིགས་སེ་སིགས། ཁྱོད་ནི་གཟའ་ཡི༴ ཆིབས་སུ་གཟའ་རྟ་ཞུར་པོ་བཅིབས ༑ ༑ ན་བཟའ་བེར་ཆེན་སེར་ཁྲ་གསོལ། །བརྡ་ནི་མི་ཕྲད༴ སྐད་ནི་མ་གོ༴ དྲི་ནི་མི་ཞིམ༴ གཟུགས་ནི་མི་སྟོན༴ གཡས་པ་ལྔ་བཅུ༴ གཡོན་པ་ལྔ་བཅུ༴ ལྕགས་ཀྱུས་ཟུངས་ལ༴ བཛྲ་ཤུ་ལནྡྷ་རིའི༴ གཅིག་ནི་མང་ཡུལ་བསེ་ན་བཞུགས ༑ ༑ རཀྟའི༴ ཁྱེད་ཀྱི༴ ནང་ཡང་རཀྟའི༴ ནུབ་ཀྱང་རཀྟའི༴ རྒྱ་མཚོའི༴ མཐིང་ནག༴ དབང་གི༴ རལ་པ༴ བསེ་ཡི༴ ཁྱོད་ནི་བཙན༴ ཆིབས་སུ་བཙན་རྟ་དམར་པོ་བཅིབས། །ན་བཟའ་བེར་ཆེན་དམར་ཁྲ་གསོལ། །བརྡ་ནི༴ སྐད་ནི༴ དྲི་ནི༴ གཟུགས་ནི༴ གཡས་པ༴ གཡོན་པ༴ ལྕགས་ཀྱུས༴ བཛྲ་ཙ་མུནྡྷ་རིའི༴ གཅིག་ནི་གཉའ་ནམ་འགྲམ་ན་བཞུགས། །འོ་མའི་མཚོ་ལ༴ ཁྱེད་ཀྱི༴ ནང་ཡང་འོ་མའི༴ ནུབ་ཀྱང་འོ་མའི༴ རྒྱ་མཚོའི་གཏིང༴ མཐིང་ནག༴ དབང་གི༴ རལ་པ༴ བསེ་ཡི༴ ཁྱོད་ནི་ཀླུ་ཡི་བུ་མོ་སྟེ། །ཆིབས་སུ་ཀླུ་རྟ་སྔོན་མོ་བཅིབས། །ན་བཟའ་བེར་ཆེན་སྔོ་ཁྲ་གསོལ། །བརྡ་ནི༴ སྐད་ནི༴ དྲི་ནི༴ གཟུགས་ནི་མི་སྡུག་ལག༴ གཡས༴ གཡོན་པ༴ ལྕགས་ཀྱུས༴ བཛྲ་ཀཾ་ཀ་དྷ་རིའི་དུས་ལ་བབས། །དེ་ཡི་ལས་མཁན་ཆེན་མོ་ནི། །གྲུ་འདེགས་རྒྱལ་མོ་ཆེན་མོ་བཞི། །ཅི་བྱད་ཐུགས་རྗེ་མཐུ་མོ་ཆེ། ཁྱོད་ནི་བདུད་ཀྱི་བུ་མོ་སྟེ། །མཐིང་ནག་འབར་བའི་དཀྱིལ་འཁོར་ནས

༑ ༑ མཐིང་ནག་རལ་པ་ཤ་ར་ར། །མཐིང་ནག་ཅོད་པན་པུ་རུ་རུ། །ཕྱག་ན་གསེར་གྱི་ཕུར་བུ་བསྣམས། །གསེར་གྱི་རྔཻཻའུ་ཆུང་དི་རི་རི། །གསེར་གྱི་མདུང་ཐུང་ཆེམས་སེ་ཆེམས། །གསེར་གྱི་རྣ་ཆ་ཝངས་སེ་ཝངས། །ཛཿཟུངས་ལ་གཤེགས་ལ་སོད་ལ་ཤོག མགོ་དང་ཡན་ལག་ཕྲོལ་ལ་ཤོག །དགྲ་བོ་ནྲྀ་ཛཿཞེས་བརྗོད་དེ།། ཡ་ཕྱིན་རྡོ་རྗེ་མཐུ་མོ་ཆེ། ཁྱོད་ནི་གཟའ་ཡི་བུ་མོ་སྟེ། །སྨུག་ནག་འབར་བའི༴ ཞག་གི་རལ་པ༴ ལེ་བརྒན་ཅོད་པན༴ ཕྱག་ན་ཟངས་ཀྱི༴ ཟངས་ཀྱི་རྔེའུ་ཆུང༴ ཟངས་ཀྱི་མདུང༴ ཟངས་ཀྱི་རྣ་ཆ༴ ཛཿཟུངས་ལ༴ མགོ་དང༴ དགྲ་བོ་ནྲྀ་ཛཿ༴ ད་བྱིན་རྡོ་རྗེ༴ ཁྱོད་ནི་བཙན༴ དམར་ནག༴ ཁྲག་གི༴ ལེ་བརྒན༴ ཕྱག་ན་བསེ༴ བསེ་ཡི་རྔཻའུ་ཆུང༴ བསེ་ཡི་མདུང་༴ བསེ་ཡི་རྣ་ཆ༴ ཛཿཟུངས་༴ མགོ་དང་༴ དགྲ་བོ༴ ཕག་བྱིན་རྡོ་རྗེ༴ ཁྱོད་ནི་ཀླུ༴ ལྗང་ནག་འབར༴ ལྗང་ནག་རལ་པ༴ ལྗང་ནག་ཅོད་པན༴ ཕྱག་ན་ལྕགས༴ ལྕགས་ཀྱི་རྔེའུ་ཆུང༴ ལྕགས་ཀྱི་མདུང་༴ ལྕགས་ཀྱི་རྣ་ཆ༴ ཛཿཟུངས་ལ༴ མགོ་དང་༴ དགྲ་བོ་ནྲྀ་ཛཿཞེས་བརྗོད་དེ། ། དཔལ་ལྡན་ནག་མོ་རེ་མ་ཏཱི་ལ་ལས་བཅོལ་ཏེ། མ་གཡེལ་མ་གཡེལ་ཡ་གམ་ཅན ༑༑ དཔལ་ལྡན་ནག་མོ་རེ་མ་ཏི། །ཆིབས་སུ་དྲེའུ་རྟ་རྐང་གསུམ་བཅིབས།། རིན་ཆེན་བསེ་ཡི་སྒ་སྟན་ཅན། །བྱི་རུ་དམར་པོའི་མཐུ་རུ་ཅན། །དྲ་བ་དགུ་ཡི་ལྡེ་མིག་ཅན། །མི་རོ་རྟ་རོ་གཅལ་དུ་བཀྲམ། །མི་ཁྲག་རྟ་ཁྲག་མཚོ་རུ་བསྐྱིལ། །དབུ་ལ་རེ་བའི་གོ་ཅོག་གསོལ། །སྐུ་ལ་རེ་བའི་ཤམ་ཐབས་གསོལ། །ཞལ་ནས་ཁྲག་འཛག་ཙ་ར་ར། །སྤྱན་ནས་ཁྲག་འཛག་ཟུ་ལུ་ལུ། །རལ་པ་དམར་པོ་མེ་འོད་ཅན།། རལ་པའི་གསེབ་ནས་སྐར་མདའ་འཁྲུགས། །གཤིན་རྗེའི་ཡུམ་ཆེན་བདུད་ཀྱི་ལྕམ ༑ ༑ འདོད་པའི་ཁམས་ཀྱི་དབང་ཕྱུག་མ། །དབུ་ལ་བན་དྷ་ལྕང་ལོ་གསོལ། ། སྐུ་ལ་མེ་སྒྲ་ཁྲ་ལ་ལ། །ཕྱག་ན་མདུང་དམར་ཆེམས་སེ་ཆེམས། །ཉིན་བཞིན་ཁྱོ་བདུན་སྐུངས་ནས་སྦེད། །མཚན་བཞིན་ཁྱོ་བདུན་སྐུངས་ནས་འདོན། །སྲོད་ལ་སེར་མོའི་ཆས་སུ་ཞུགས་ནས་ནི། །རཀྴ་སྲིན་པོའི་སྙིང་འཕྲོག་མ། །གུང་ལ་ནག་མོའི་ཆས་སུ་ཞུགས་ནས་ནི།

།དམ་ཉམས་དགྲ་བོ་ཀུན་གྱི་སྙིང་འཕྲོག་མ། །ཐོ་རངས་དམར་མོའི་ཆས་སུ་ཞུགས་ནས་ནི། །སྒྲུབ་པ་པོ་ལ་མཐུ་སྐྱེས་མ། ཁྲག་གི་དྲི་ཚོར་དཔག་ཚད་བརྒྱད་ཁྲིར་རྒྱུག །ཡོངས་བསྙེན་དེ་ནི་ཡོངས་བསྙེན་ན། །མ་མོ་ཁྱོད་ལྷ་མ་ཡིན་ཏེ། །ཤ་ཟ་སྲིན་མོ་བུ་མངས་ཀྱང༌། །མ་ལྟར་བྱམས་ཤིང་སྲིང་ལྟར་གདུང༌། །ཡང་བཅོལ་དེ་ནི་ཡང་བཅོལ་ན། །མ་མོ་ཁྱོད་ལྷ་མ་ཡིན་ཏེ། །ལངྐ་སྲིན་པོ་མགྲིན་བཅུ་ཡང༌། །མ་ལྟར་བྱམས་ཤིང་ཕ་ལྟར་གདུང༌། །བཅོལ་པའི་ལས་རྣམས་གྲུབ་པར་མཛོད། །བདུད་འདུལ་ནག་མོ་མཆེད་བཞི་ལ་ལས་བཅོལ་ཏེ ༑ གང་ལ་དམིགས་པ་ལེན་པར་བྱེད། །ནག་མོ་ཁྲག་གི་རལ་པ་ཅན། །ཉམས་པའི་ཁྲག་འཐུང་དབང་མོ་ཆེ། །སྲིན་མོ་ཁྲག་འཐུང་ཡིན་པ་སྟེ། །སྲོད་ལ་དགྲ་བོའི་སྙིང་འབྱིན་མ། ཁྱོད་ཀྱི་ཐུགས་དམ་དུས་ལ་བབས། །བཅོལ་བའི་ལས་རྣམས་གྲུབ་པར་མཛོད། །དང་པོ་པདྨ་འབྱུང་གནས་བཀའ། །བར་དུ་རྡོ་རྗེ་བདུད་འཇོམས་བཀའ། །ད་ལྟ་རྣལ་འབྱོར་བདག་འབོད་བཀའ། །བཅོལ་པའི་ལས་རྣམས་གྲུབ་པར་མཛོད། །བདུད་འདུལ་ནག་མོ་མཆེད་བཞི་ནི། །ནག་མོ་ནམ་གྱི་ཕྱེད་ན་རྒྱུ། །ནག་མོ་ཞག་གི་རལ་པ་ཅན། །སྲིན་མོ་ཞག་འཐུང་ཡིན་པ་སྟེ། ། ཉམས་པའི་ཁྲག་འཐུང་དབང་མོ་ཆེ། །བསྟན་པ་འཇིགས་པར་བྱེད་པ་ཡི། །སྡང་བའི་ཁྲག་འཐུང་དབང་མོ་ཆེ། །ནམ་ཕྱེད་དགྲ་བོའི་སྙིང་འབྱིན་མ། ཁྱེད་ཀྱི་ཐུགས་དམ་དུས་ལ་བབ། །བཅོལ་པའི་ལས་རྣམས་གྲུབ་པར་མཛོད། །དང་པོ་པདྨ༴ བར་དུ་རྡོ་རྗེ༴ ད་ལྟ་རྣལ་འབྱོར༴ བཅོལ་བའི༴ བདུད་འདུལ་ནག་མོ་མཆེད་བཞི་ནི ༑ ༑ རྡོ་རྗེ་ནག་མོ་ཉི་མའི་ཟེར་ལ་རྒྱུག །ནག་མོ་དུང་གི་རལ་པ་ཅན། །ཉམས་པའི་ཁྲག་འཐུང་དབང་མོ་ཆེ། །སྲིན་མོ་ཁྲག་འཐུང་ཡིན་པར་གྲགས། །ཉི་ཟེར་དགྲ་བོའི་བརླ་འགུགས་མ། །སྲིན་མོ་ཕོར་ཐོགས་ཡིན་པ་སྟེ། ཁྱོད་ཀྱི་ཐུགས་དམ་དུས་ལ་བབ། །སྡང་བའི་དགྲ་བོའི་བླ་ཁུག་ཅིག །བཅོལ་བའི་ལས་རྣམས་གྲུབ་པར་མཛོད། །དང་པོ་པདྨ༴ བར་དུ་རྡོ་རྗེ༴ ད་ལྟ་རྣལ་འབྱོར་༴ བཅོལ་བའི༴ བདུད་འདུལ་ནག་མོ་མཆེད་བཞི་ནི།

།རྡོ་རྗེ་ཉི་མ་གྲིབ་སོ་རྒྱུག །གྲིབ་སོ་རྟ་རུ་ཞོན་ནས་དགྲ་བོ་རྩད་ནས་གཅོད། །ནག་མོ་ཟངས་ཀྱི་རལ་པ་ཅན། །ཉམས་པའི་ཁྲག་འཐུང་དབང་མོ་ཆེ། །སྲིང་མོ་གཞོང་ཐོགས་ཡིན་པ་སྟེ། ཁྱེད་ཀྱི་ཐུགས་དམ་དུས་ལ་བབ། །དང་པོ་པདྨ་འབྱུང་གནས་བཀའ། །བར་དུ་རྡོ་རྗེ་བདུད་འཇོམས་བཀའ ༑ ༑ ད་ལྟ་རྣལ་འབྱོར་བདག་འབོད་བཀའ། །བཅོལ་བའི་ལས་རྣམས་གྲུབ་པར་མཛོད། །བདུལ་འདུལ་ནག་མོ་མཆེད་བཞི་ཡང༌། །སྔོན་གྱི་ཐུགས་དམ་རྗེས་དགོངས་ལ། །གང་ཞིག་ཉམས་པའི་ཁྲག་ལ་རོལ། །ཚུར་གཤེགས་ཚུར་གཤེགས་སྐྱོང་མའི་ཚོགས། །བཀའ་ཡི་ཚོགས་དང་བཅས་ཉིད་དུ། ཁྲག་འཐུང་དེ་བཞིན་ནམ་མཁའི་སྐུ། །འདིར་བྱོན་དམ་སྐོངས་བཅོལ་བའི་ཕྲིན་ལས་གྲུབ་པར་མཛོད།། བདག་ཉིད་རྡོ་རྗེ་ཀུན་གྲགས་མ། །དཔལ་ལྡན་ཧ་རི་རྡོ་རྗེ་གཡའ་མ་སྐྱོང༌། ། གངས་ཀྱི་ཡུམ་ཆེན་རྡོ་རྗེ་ཀུན་ཏུ་བཟང༌། །བྱང་གི་འབྲོག་ཆེན་རྡོ་རྗེ་འདུ་མ་དང༌།། གུང་ཐང་ཐ་ལའི་ལ་ཐོག་ཏུ། །གངས་དཀར་ཤ་མེད་རྡོ་རྗེ་གཡུ་བུན་མ། །གསེར་ཆེན་མཁའ་ལ་ལྡིང་བའི་རྡོ་རྗེ་ཀླུ་མོ་རྒྱལ། ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ ༑ ༑ སྨན་རི་རབ་འབྱམས་རྡོ་རྗེ་གྲགས་མོ་རྒྱལ། །གནམ་མཚོ་ཕྱུག་མོའི་བྱང་ངོས་སུ། །ཀོང་བཙུན་དེ་མོ་རྡོ་རྗེ་བོད་ཁམས་སྐྱོང༌། །བཙན་ལ་ལ་རོ་རྡོ་རྗེ་སྨན་གཅིག་མ། །སྨན་བཙུན་ཨུག་ཆོས་རྡོ་རྗེ་གཡར་མོ་གསིལ། །གཡུ་ཡི་དྲིལ་བུ་རྡོ་རྗེ་གཟུགས་ལེགས་མ། །སྨན་བཙུན་ཆེན་མོ་ཁྱེད་རྣམས་ཀྱིས། །བྲན་གཡོག་མང་པོའི་འཁོར་དང་བཅས། །ལྷབ་ལྷུབ་མང་པོའི་རྒྱན་དང་བཅས། །འདིར་བྱོན་དམ་སྐོངས་བཅོལ་བའི་ཕྲིན་ལས་མཛོད། །བྷྱོ་ཆེ་ཞིང་ཆེན་མོ་ཁྱེད་རྣམས་ཀྱང༌། །སློབ་དཔོན་པདྨ་འབྱུང་གནས་དང༌། །བཤེས་གཉེན་ལངྐ་དཔལ་བརྩེགས་ཀྱིས། །ཤར་ཕྱོགས་རྒྱ་ཡུལ་གཏན་ཟངས་སུ། །ཨ་སུ་ར་ཡི་བྲག་ཕུག་ཏུ། །ཞིང་ཆེན་བསྒྲལ་བའི་གདན་སྟིངས་སུ། །བདུད་རྩི་དམར་གྱི་མཆོད་པ་བཀྲམ། །ལག་ཏུ་རྡོ་རྗེ་གཏད་ནས་ནི། །རྡོ་རྗེ་འཆང་གི་གྲལ་དུ་བཞག

།ཐར་པ་ཐོབ་པའི་མིང་ཡང་བཏགས ༑ ༑ ཇི་ལྟར་ཁས་བླངས་དམ་བཅས་པ། །རྣལ་འབྱོར་སྒྲུབ་པོ་འཁོར་བཅས་ཀྱིས། །ལས་རྣམས་ཐམས་ཅད་སྒྲུབ་པ་པོ། །དམ་བཅས་དེ་ལས་མ་འདའ་ཅིག ༑ དམ་བཅས་དེ་ལས་འདས་གྱུར་ན། ཁྲོ་བོ་ཡཀྵ་འབར་བ་ཡིས། །སྙིང་གི་དཀྱིལ་ནས་ཧ་དྲངས་ནས། །ལུས་སྲོག་ཐལ་བར་སོང་བ་རེ། །བཀའ་ཡི་གཏོར་མ་འདི་བཞེས་ལ། །བཅོལ་བའི་ཕྲིན་ལས་གྲུབ་པར་མཛོད།། །། ༄༅། །རྡོ་རྗེ་ཕུར་པའི་སྒྲུབ་སྐོར་བཞུགས་སོ། ། ༄༅། །ཨོཾ་སྭ་སྟི་སིདྡྷཾ། བླ་མ་དང་དཔལ་རྡོ་རྗེ་གཞོན་ནུ་ལ་ཕྱག་འཚལ་ལོ ༑ ༑ ཕུར་པ་རྩ་བའི་རྒྱུད་ལས་དུམ་བུའི་རྒྱུད་འདི་ཕྱུང་ནས། ཨཽ་ཌྱན་གྱི་སློབ་དཔོན་པདྨ་འབྱུང་གནས་ཀྱིས་མཛད་པའི་ཆོ་ག་འདི་ལ་དོན་གཉིས་ཏེ། རྒྱས་པ་དང་བསྡུས་པའོ། །དེ་ལ་ཡང་བསྙེན་པ་དང༌། བསྙེན་བསྒྲུབ་སྦྲག་མ་གཉིས་ལས། བསྙེན་བསྒྲུབ་སྦྲགས་མའི་ཚུལ་འདི་བརྗོད་པར་བྱ་སྟེ། དེ་ལ་གསུམ། སྔོན་འགྲོ་དང་དངོས་གཞི་དང་རྗེས་ཀྱི་བྱ་བའོ། །དང་པོ་ལ་གསུམ། རྫས་བསོག་པ་དང༌། མཚམས་བཅད་པ་དང༌། བཤགས་པ་བྱ་ཞིང་བྱིན་གྱིས་བརླབ་པའོ། །དེ་ལ་དང་པོ་གནས་བརྒྱན་ཏེ། རྟེན་བཀྲམ་ལ་ཅི་འབྱོར་བའི་མཆོད་པ་དང༌། གཏོར་མ་མདུན ༑ རཀྟ་གཡས། ཕུད་གཡོན། བསྙེན་ཕུར་མདུན། རྔེའུ་ཆུང་དང་དྲིལ་བུ་གང་བདེར་བཤམ་མོ། །མཚམས་གཅད་པ་ནི། ཁྲོ་བོ་བཅུའི་སྔགས་ཀྱིས་སྲུང་འཁོར་བརྟན་པར་བསྒོམས་ལ། མཚམས་རྒྱས་བསྡུས་གང་རུང་བ་བཅད་དོ། ། གསུམ་པ་ཅི་ཤེས་པའི་བཤགས་པ་དང༌། མཆོད་པ་དང༌། སྡིག་པ་བཤགས་པ་དང་ ༑ སྐྱབས་སུ་འགྲོ་བ། སེམས་བསྐྱེད་པ། དགེ་བའི་རྩ་བ་བསྔོ་བ་དང༌། བྱིན་དབབ་པ་དང༌། རྫས་བྱིན་གྱིས་བརླབ་པ་ནི། གཏོར་མ་ཨོཾ་ལྔ་ལས་འདོད་ཡོན་ལྔར་བྱིན་གྱིས་བརླབ་བོ། །ཕུད་ཨོཾ་ཨཱཿཧཱུྃ་ཏྲཱྃ་ཧྲཱིཿ ཨཱཿལས་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩི་དང༌། རཀྟ་རྃ་ལས་དགྲ་བགེགས་བསྒྲལ་བའི་ཤ་ཁྲག་ལས་བྱུང་བའི་བདུད་རྩིར་བྱིན་གྱིས་བརླབ། རྔ་དང་དྲིལ་བུ་ལ་སོགས་པ་སྟོང་པ་ཉིད་ཀྱི་ངོ་བོ་བྱང་ཆུབ་ཀྱི་སེམས་སུ་བྱིན་གྱིས་བརླབ་བོ།

།ཕུར་པ་རྡོ་རྗེ་གཞོན་ནུའི་ལུས་ལ་ཁྲོ་བོ་བཅུས་བརྒྱན་པར་བྱིན་གྱིས་བརླབ་པ་སྔོན་དུ་འགྲོ་བའོ ༑༑ དངོས་གཞི་ལ་གསུམ། ཏིང་ངེ་འཛིན་གསུམ། དཀྱིལ་འཁོར་གསུམ། མཆོད་པ་གསུམ་མོ། །དང་པོ་ལ་གསུམ་ལས། དབང་པོ་རྡོ་རྗེ་ཞེས་པས་སྟོང་པ་ཉིད་དུ་བསྒོམ་པ་ནི་དེ་བཞིན་ཉིད་ཀྱི་ཏིང་ངེ་འཛིན་ནོ། ཁྲོས་པ་ཞེ་སྡང་གཅོད་ཀྱིས་སྙིང་རྗེ་ཆེན་པོར་བསྒོམ་པ་ཀུན་ཏུ་སྣང་བའི་ཏིང་ངེ་འཛིན་ཏོ། །ནམ་མཁའ་སྟོང་པ་ལ་ཧཱུྃ་བསྒོམ་པ་རྒྱུའི་ཏིང་ངེ་འཛིན་ནོ། །དཀྱིལ་འཁོར་གསུམ་ནི། དང་པོ་ནི་མཚོན་ཆེན་སྔོན་པོ་ཞེས་པས་ཧཱུྃ་དེ་ལས་འབྱུང་བ་རིམ་བརྩེགས་དང་བཅས་པའི་གཞལ་ཡས་ཁང་པ་བསྐྱེད་པ་བསྟན་ནོ། །ནམ་མཁའི་དཀྱིལ་དུ་ཐིག་ལེ་ཤར ༑ ༑ ཞེས་པ་ནས། རྒྱུའི་ཏིང་ངེ་འཛིན་ཧཱུྃ་དེ་གཞལ་ཡས་ཁང་གི་ནང་དུ་ཕབ་པ་ལས་གཙོ་བོ་བསྐྱེད་པ་མན་ཆད་ཀྱིས་རྡོ་རྗེ་གཞོན་ནུ་རྩ་བའི་དཀྱིལ་འཁོར་སེམས་དཔའ་སུམ་བརྩེགས་ཏུ་བསྒོམ་པ་ནི། སྙིང་གི་སྒོ་རུ་ཤར་བ་དང༌། །ཞེས་པ་ལ་སོགས་པས་བསྟན་ཏེ། དམ་ཚིག་པ་བསྐྱེད་པའོ། །དེ་ནས་འགྲོ་བའི་རྒྱུད་སྦྱངས་ནས་ཡེ་ཤེས་སེམས་དཔའ་དགུག་པ་ནི། རྡོ་རྗེ་གཞོན་ནུའི་རིག་འཛིན་རྣམས། ། ཞེས་པ་ལ་སོགས་པས་བསྟན་ནོ། །བརྟན་པའི་ཡན་ལག་ཏུ་དབང་བསྐུར་བ་ནི། ཐབས་ཀྱི་སྤྱོད་པས་འགྲོ་བའི་དོན། །ཞེས་པ་ལ་སོགས་པས་བསྟན་ནོ། །དེ་ནས་གཉིས་པ་ཕྱོགས་བཅུ་ཁྲོ་བོའི་དཀྱིལ་འཁོར་ནི། སྔགས་རེ་བརྗོད་པས་དྲག་པོའི་ལྷ་བརྫུས་སྐྱེས་སུ་བྱུང་སྟེ། ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཞེས་པས་ཡབ། ཧཱུྃ་ཞེས་པས་ཡུམ ༑ གརྫ་གརྫ་གཉིས་ཀྱིས་ཕྲ་མེན། ཧཱུྃ་ཕཊ་ཀྱིས་དེ་རྣམས་བསྐུལ་ཏེ། དེ་བཞིན་དུ་ཐམས་ཅད་བསྐྱེད་པར་བྱའོ། ཁྲོ་བོའི་དཀྱིལ་འཁོར་རོ། །ཞར་ལ་དམ་ཅན་དང་བརྟན་མ་དང་ཆོས་སྐྱོང་རྣམས་སྤྲིན་འཐིབས་པ་ལྟར་བསྒོམ་མོ། །ཕུར་པ་རྫས་ཀྱི་དཀྱིལ་འཁོར་ནི་བྱིན་བརླབས་བྱས་པའི་ཕུར་པ་ལག་ཏུ་བླངས་ལ། དེ་བཞིན་གཤེགས་པ་ཐམས་ཅད་ཀྱི་དབང་དང་མཐུ་རྩལ་དང་བྱིན་གྱིས་རླབས་ཀྱིས་དབང་བསྐུར་བར་བསམ་ཞིང༌།

མགོའི་ཕྱོགས་བཞི་སྤྱི་གཙུག་ ( ¡¶ ལུ ¡· + དང་ ) ལྔ་དང་ ༑ སྐུ་གསུང་ཐུགས་ཀྱི་གནས་སུ་གཏུགས་ཤིང་རྩ་སྔགས་བཟླས་པ་དང༌། སྲིད་པའི་ཕུར་བུ་སྒྲུབ་པ་དང༌། །ཞེས་པ་ལ་སོགས་པ་བརྗོད་དོ། །དེ་ནི་དངོས་གཞི་དཀྱིལ་འཁོར་གསུམ་མོ། །གསུམ་པ་མཆོད་པ་གསུམ་ནི། བདུད་རྩི་གཏོར་མ་རཀྟ་དང་དེ་ལ་དམིགས་ཏེ། དམ་ཚིག་ཆེན་པོའི་དུས་ལ་བབ། །ཅེས་པ་ལ་སོགས་པས་མདུན་དུ་བདག་འདྲ་བའི་ཡིད་ཀྱིས་དཀྱིལ་འཁོར་གཅིག་ཞལ་ཕྱེ་ལ་བདག་བསྐྱེད་མདུན་བསྐྱེད་གཉིས་ཀ་ལ་བདུད་རྩིས་མཆོད་ལ་ཕོ་ཉ་བསྐུལ་བ་སྤྱྀར་བསྟན་ནོ། །དེ་ནས་རཀྟའི་མཆོད་པ་ནི། བསྒྲལ་པའི་མཆོད་པ་ཡིན་ཏེ། བྱང་ཆུབ་མཆོག་ཏུ་སེམས་བསྐྱེད་ཅེས་པ་ལ་སོགས་པས་བསྐུལ་ཏེ་དགྲ་བགེགས་ཏིང་ངེ་འཛིན་གྱིས་བཀུག་ལ། ཨོཾ་ལྃ་ཧཱུྃ་ལྃ་ལ་སོགས་ཀྱིས་བཏབ་ལ། བསྒྲལ་ཏེ་རཀྟས་མཆོད། དངོས་གྲུབ་བར་ཆད་བྱེད་པའི་བགེགས། །ཞེས་པས་བསྐུལ། ཧཱུྃ་ཕ་ ( ¡¶ ལུ ¡· པ་ ) ར་བིདྱ་ལ་སོགས་ཀྱིས་བསྒྲལ་བའི་ཤས་མཆོད། ཕོ་ཉ་བྲན་དང་བཀའ་ཉན་ཞེས་པ་ལ་སོགས་ཀྱིས་བསྐུལ་ཏེ། ཧ་ན་ཧ་ན་བཛྲ་ལ་སོགས་ཀྱིས་བསྒྲལ་ལ། རྡོ་རྗེ་གསང་བའི་བཀའ་ལ་སོགས་པས་བསྐུལ། ཧཱུྃ་མ་མ་བ་ཤཱྃ་ལ་སོགས་པ་དང༌། འོག་གི་སརྦ་ཨ་ན་ཡ་སོགས་སྦྲེལ་ཏེ་དེ་ལ་སོགས་པས་བསྒྲལ་ལ་ཀླད་པས་མཆོད་དེ། གདུག་ཅིང་སྡང་སེམས་ལྡན་པ་ཞེས་པ་ལ་སོགས་པ་དང༌། རྡུངས་ཤིག་རྡོ་རྗེ་འབར་བའི་གཏུན། །ལ་སོགས་པས་བསྐུལ་ལ། ¡Ã ཁ་ཏཾ་ ( ¡¶ ལུ ¡· ཁ་ཐཾ་ ) ནས་ཕཊ་གསུམ་ཡན་ཆད་ཀྱིས་གཏུན་དུ་དགྲ་བགེགས་བརྡུངས་པས་བསྒྲལ་ལ། རུས་པའི་མཆོད་པས་མཆོད། རཀྟའི་མཆོད་པ་དེ་རྣམས་ཐམས་ཅད་ལ་དངོས་སུ་གཏོར་མའི་དབལ་གྱི་སྟེང་དུ་རཀྟ་སྦྲཻང་ཞིང་མཆོད་པར་བྱའོ། །ཤ་དང་ཀླད་པ་རུས་པའི་མཆོད་པ་ཡང༌། དངོས་སུ་རཀྟ་སྦྲཻེངས་པས་རཀྟའི་མཆོད་པ་བྱའོ ༑ ༑ དོན་གྱིས་བསྒྲལ་བའི་མཆོད་པ་ཞེས་བྱའོ། །དེ་ནས་གཏོར་མ་འདོད་ཡོན་ལྔར་བྱིན་གྱིས་བརླབས་པ་དེས་མཆོད་ལ། ཨོཾ་བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི།

ཞེས་མཆོད། ( ¡¶ ལུ ¡· བརྗོད་ ) དེས་ལྷ་ཐམས་ཅད་དགྱེས་ནས་ཧ་ཧ་ཧ་ཞེས་གསུང་བར་བསམ ༑ ༑ ཧཱུྃ་ཧཱུྃ་ཧཱུྃ་ཞེས་གསུང་ནས་བདག་ལ་བྱིན་གྱིས་རློབ་པར་བསམ། ཕཊ་ཕཊ་ཕཊ་ཅེས་པས་དགྲ་བགེགས་བསྒྲལ་བར་བསམ། དེ་ཆོས་ཉིད་དུ་གནས་སྤར་བར་བསམ་མོ། །ཆོས་ཉིད་ཀྱི་བདེན་པ་མན་ཆད་ནི་གདབ་པ་བསྐྱར་བའི་གཞུང་ངོ་ ༑ ༑ དེ་ནས་བསྟོད་པས་བསྟོད་ལ་བཟླས་པ་བྱ་སྟེ། བདག་དང་མདུན་ན་མོ་གཉིས་ཀའི་འོད་འཕྲོ་འདུ་དང་བཟླས་རོགས་བྱེད་པ་ལྷ་དང་མཆོད་པ་དང་དགྲ་བགེགས་བསྒྲལ་བའི་ཏིང་ངེ་འཛིན་བྱའོ། །མཇུག་གི་ཆོས་གསུམ་ནི་གདབ་པ་དང་ ༑ ཚོགས་དང་ལས་མཇུག་གོ །དང་པོ་གདབ་པ་ནི་ཤོག་བུ་ལ་ཁྲག་དང་དུག་གིས་དགྲ་བགེགས་ཀྱི་ལིང་ག་རྒྱས་པར་བྲིས་ལ། དེ་ལ་དགུག་གཞུག་མང་དུ་བྱས་ལ་བྲུབ་ཁུང་དུ་བཅུག་ལ་ལག་པས་ཕུར་བུ་ཐོགས་ལ། དམ་ཚིག་ཆེན་པོའི་དུས་ལ་བབ། །མན་ཆད་བསྒྲལ་བའི་མཆོད་པ་བཞིན་བྱས་ཏེ། ཚིགས་བཅད་བརྗོད་པའི་དུས་སུ་ཕོ་ཉ་དགྱེ་ཞིང་ ( ¡¶ ཞ ¡· + མཆོད་ ) དགུག་གཞུག་བྱ། སྔགས་བརྗོད་པའི་དུས་སུ་ཕུར་བུས་གདབ་སྟེ། ཁྲག་དང་ཤ་དང་ཀླད་པ་དང་རུས་པའི་མཆོད་པས་མཆོད་དེ། དེ་ནས་བག་ཟན་དང་བགྲའི་རྐང་རྗེས་ཀྱི་ས་ལ་སོགས་པ་ལས་བྱས་པའི་ལིངྒ་སྔར་བཞིན་གྱི་ཆོ་ག་བྱས་ལ། དུམ་བུར་གཏུབས་ལ་གཏོར་མ་ལ་དབུལ་ལོ། །དེས་ཀྱང་མ་སྒྲོལ་ལམ་རྟོག་ན། ཕུར་པ་ལག་ཏུ་བླངས་ལ་ཆོས་ཀྱི་བདེན་པའོ་མན་ཆད་བརྗོད་ཅིང༌། ཀཱི་ལ་ཡ་ལན་ཉི་ཤུ་རྩ་གཅིག་བརྗོད་ཅིང་སྙིང་དཀར་ནག་གི་མཚམས་སུ་ཕུར་པ་བཏབ་པར་བསམས་ལ། ལིངྒའི་སྙིང་གར་ཕུར་བུ་གདབ་བོ། །རྣམ་ཤེས་མི་བསྐྱོད་པའི་ཞིང་དུ་སྐྱེ་བར་བསམ་མོ། །དེ་དག་གི་བྱིན་རླབས་ཀྱིས་བདག་ཚེ་ལ་དབང་བའི་རིག་འཛིན་དུ་གྱུར་པར་བསམ་མོ། །དེ་ནས་ཚོགས་ནི་ཡང་སྔ་མ་བཞིན་དུ་བྱས་ལ་དགྲ་བགེགས་བསྒྲལ་བའི་རོ་དེ་འདོད་ཡོན་ལྔར་སྤྲུལ་ལ་བྱིན་གྱིས་བརླབས་ཏེ། ཨོཾ་བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི༌། ཞེས་པས་ལྷ་ལ་འབུལ། ཧ་ཧ་ཧ་ཞེས་པས་བཞད།

ཧཱུྃ་ཧཱུྃ་ཧཱུྃ་གིས་བདག་ལ་དངོས་གྲུབ་སྩལ། ཕཊ་ཕཊ་ཕཊ་ཀྱིས་དགྲ་བགེགས་བསྒྲལ་བ་ཆོས་ཉིད་དུ་གནས་པར་བསམས་ལ་ཚོགས་ལ་རོལ་ཏེ། ལྷག་མ་བསྡུས་ལ་ཁ་ཕྲུས་བཏབ་ལ། ཕུད་ཀྱི་གཏོར་མ་དང་བསྲེས་ནས་ལས་བྱེད་པའི་ཆོས་སྐྱོང་རྣམས་ལ་བྱིན་པར་བསམ། གོང་གི་བྲན་དང་བཀའ་ཉན་ཞེས་པའི་ཚིགས་བཅད་གཅིག་བརྗོད་པའི་སྐབས་ལ། ཨོཾ་ཨུཙྪིཥྟ་བྷ་ལིཾ་ཏ་བྷཀྵ་སཱི་སྭཱ་ཧཱ། ཞེས་བརྗོད་པས་ཆོས་ཐམས་ཅད་བདག་མེད་པར་བསྒོམ་མོ། །ལས་མཇུག་ནི་མནན་པ་དང༌། སྦྱིན་སྲེག་བྱ། གཏོར་མ་ཟོར་དུ་འཕང་ངོ༌། །མནན་པ་ནི་ལིངྒ་ས་གཉན་པོ་ལ་སྦའོ། །རྡོ་རྗེ་མེ་དབལ་ཞེས་པས་སྦྱིན་སྲེག་གི་ཏིང་ངེ་འཛིན་ཏེ། ལས་དང་མཐུན་པའི་ཐབ་ཏུ་རྡོ་རྗེ་གཞོན་ནུ་བསྐྱེད་ལ ༑ ལས་སོ་སོའི་རྫས་སམ་དགྲ་བགེགས་ཞལ་དུ་ཕུལ་བར་བསམ་ཞིང༌། ལིང་རོ་དང་ལྕགས་ཕྱེ་ཟངས་ཕྱེ་སྐེ་ཚེ་ཡུངས་དཀར་ཡུངས་དམར་ནག མར་ནག་དང་ཁྲག་ལ་སོགས་པ་བསྙེན་སྔགས་ཀྱི་གཤམ་དུ་གནོད་བྱེད་མཱ་ར་ཡ་ཕཊ། ཅེས་པ་བཏགས་པའམ་ལས་སོ་སོའི་ཤམ་བུ་གདགས་ཤིང་བསམ་པ་དེས་དབུལ་ལོ།

། འདོད་པའི་དོན་ལ་གསོལ་བ་གདབ། བཟོད་པར་གསོལ་ཏེ་ལྷ་མི་དམིགས་པར་བྱའོ ༑ ༑ གཏོར་མའི་ཟོར་ནི་སྒོ་དྲུང་དུ་ཁྱེར་ལ། བརྟན་མ་དགུག་པ་དང་ཟིལ་གྱིས་མནན ༑ གཏོར་མ་སྦྱིན། ལས་གཞོལ། གཤེགས་སུ་གསོལ་བའི་ཏིང་ངེ་འཛིན་རྣམས་ཞེས་སོ། །དེ་ནས་དགྲ་བགེགས་ཀྱི་རྣམ་ཤེས་མར་མེ་འདྲ་བ་ལ། གཏོར་མ་དུག་ཐུན་ཕོག་པས་དགྲ་བགེགས་ཀྱི་རྣམ་ཤེས་མར་མེ་ལྟ་བུ་བསད་ཅིང་བསྒྲལ་ལོ ༑ ༑ རླུང་ཕྱོགས་སུ་འགྲོ་བ་དང་བསྟུན་ལ་གཏོར་མ་འཕང༌། ཟོར་ལམ་ན་དགྲ་བགེགས་གཞན་ཡོད་དུ་དོགས་ན་ལམ་ཕྱེ། ཟུར་ཅིག་ཅེས་བརྗོད་པར་བྱའོ། ། བསྙེན་པ་རྐྱང་པ་བྱེད་ན་བཟླས་པ་ཡན་ ( ¡¶ ཞ ¡·¡¶ ལུ ¡· མན་ ) ཆད་ཀྱིས་བཏུབ། དུས་ཀྱི་ཚོགས་ལྟ་བུ་བྱེད་ན་གཞུང་བཞིན་དུ་རྫོགས་པར་བྱེད་དེ། འོན་ཀྱང་གདབ་པ་དང་ ༑ མནན་པ་དང༌། སྦྱིན་སྲེག་མི་བྱེད། སྤྲོས་པ་ལ་དགའ་ན་གདབ་པར་བྱ། མནན་བསྲེག་མི་བྱ། བསྙེན་པ་འབུམ་ཕྲག་བཅུ་དྲུག་སོང་ནས་མནན་བསྲེག་བྱའོ ༑༑ དཀྱིལ་འཁོར་བྲིས། སྒྲུབ་པ་བྱེད་པའི་ལུགས་འདི་མི་བརྗོད་དེ། ལས་འདི་ཉིད་ཀྱིས་འགྲུབ་ཅེས་གསུང་ངོ༌། །གཏོར་མ་བཏང་ནས་ཡར་ལོག་པ་དང་ཆོས་བདག་མེད་པར་བསྒོམ་པ་དང༌། སྔགས་བཟླས་པས་བསྲུང༌། ནང་དུ་ཆང་ལ་སོགས་པ་ལོངས་སྤྱད། ལས་བཞིའི་བྲོ་དང༌། གླུ་གར་དང་བཀྲ་ཤིས་ཀྱི་ཚིག་མང་དུ་བརྗོད། ཤིན་ཏུ་བསྡུས་པའི་བསྙེན་བསྒྲུབ་ཀྱི་ཡིག་ཆུང་འདི་ནི། བླ་མ་གོང་མ་རྣམས་ཀྱི་གསུང་དང་ཕྱག་ལེན་ཇི་ལྟར་མཛད་པ་ལྟར་དོན་བསྡུས་ཏེ། དགེ་བསྙེན་གྲགས་པ་རྒྱལ་མཚན་གྱིས་དཔལ་ས་སྐྱའི་དགོན་པར་བྲིས་པ་རྫོགས་སོ།། །། ༄༅། །མཆོད་གཏོར་བསྡུས་པ་བཞུགས། ། ༄༅། །བླ་མ་དང་དཔལ་རྡོ་རྗེ་གཞོན་ནུ་ལ་ཕྱག་འཚལ་ལོ། །རྡོ་རྗེ་ཕུར་པའི་མཆོད་གཏོར་བསྡུས་པ་བྱེད་པར་འདོད་པས། ཤ་ཁྲག་ཕུད་དང་བཅས་པའི་གཏོར་མ་དབལ་དང་བཅས་པ་ཅི་འབྱོར་བཤམས་ལ་བདག་གི་རྣལ་འབྱོར་རྫོགས་པར་བསྒོམས་ཏེ། གཏོར་མ་ཨོཾ་ཨཱཿཧཱུྃ་ངམ། ཨོཾ་བ་ལིཾ་ཏ་ཏེ་ཛོ་བ་ལིཾ་ཏ་བ་ལ་བ་ཏེ་གུ་ཧྱ་ས་མ་ཡེ་སྭཱཧཱ།

ཞེས་པ་དང༌། ཨོཾ་ལྔ་ལས་འདོད་ཡོན་ལྔར་བྱིན་གྱིས་བརླབ་བོ། །ཨོཾ་ཨཱཿཧཱུྃ་ཏྲཱྃ་ཧྲཱིཿ ཨཱཿལས་བྱུང་བའི་ཕུད་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩི་དང་རཀྟ་རྃ་ལས་དགྲ་བགེགས་བསྒྲལ་བའི་ཤ་ཁྲག་ཏུ་བྱིན་གྱིས་བརླབ་བོ། །དེ་ནས་མདུན་དུ་དབང་ཕྱུག་ཕོ་མོའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པའི་མཐའ་མར་ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཅེས་པའི་འོད་ཀྱི་འཕྲོ་འདུ་ལས་བྱུང་བའི་བཅོམ་ལྡན་འདས་རྡོ་རྗེ་གཞོན་ནུ་སྐུ་མདོག་སྔོན་པོ་ཞལ་གསུམ་ཕྱག་དྲུག་པ་གཡས་དཀར་གཡོན་དམར། གཡས་དང་པོ་རྡོ་རྗེ་རྩེ་དགུ་པ། བར་པ་རྡོ་རྗེ་རྩེ་ལྔ་པ། གཡོན་དང་པོ་མེ་དཔུང༌། བར་པ་ཁ་ཊྭཱཾ་གའོག་མ་གཉིས་ཕུར་པ་འདྲིལ་བ། སྐུ་ཆེ་ཞིང་རགས་པ། མཆེ་བ་གཙིགས་ཤིང་སྤྱན་གསུམ་དམར་བ། དབུ་སྐྲ་གྱེན་དུ་བརྫེས་པ། གླང་པོ་ཆེའི་ཀོ་རློན་དང༌། ཞིང་ཆེན་གྱི་གཡང་གཞི་གསོལ་བ། སྟག་གི་ལྤགས་པའི་ཤམ་ཐབས་ཅན། སྦྲུལ་གྱིས་བརྒྱན་པ། ཐོད་པ་ཁྲག་འཛག་པས་དོ་ཤལ་བྱས་པ། སྐམ་པོ་ལྔ་ལྔས་དབུ་བརྒྱན་པ ༑ རཀྟའི་ཐིག་ལེ་ཞག་གི་ཟོ་རིས་ཐལ་ཆེན་གྱི་ཚོམ་བུས་བརྒྱན་པ། ཞི་བའི་ཆ་ལུགས་རྫོགས་པའི་བརྡར་རིན་པོ་ཆེས་བརྒྱན་པའོ། །དེ་ནས་རང་གི་ཕུང་པོ་ཁམས་དང་སྐྱེ་མཆེད་དང་སྐྲ་དང་བ་སྤུའི་བུ་ག་ཐམས་ཅད་ཁྲོ་བོས་གཏམས་པར་བསམ་མོ། །རང་འདྲ་བ་དེའི་ཐུགས་ཀར་ཉི་མའི་སྟེང་དུ་ཡེ་ཤེས་སེམས་དཔའ་རང་ལྟ་བུ་ཚོན་གང་བ་ཅིག་བསམ། དེའི་ཐུགས་ཀར་ཟླ་བ་ལ་ཧཱུྃ་ལས་རྡོ་རྗེ་ཡུངས་འབྲུ་ཙམ་གྱི་ལྟེ་བ་ལ་ཧཱུྃ་ཆུང་ངུ་ཅིག་བསམ་པ་ཏིང་ངེ་འཛིན་སེམས་དཔའོ། །དེ་ལ་ལྷ་ཐམས་ཅད་ཐིམ་པར་བསམས་ནས་དབང་བསྐུར། རིགས་ཀྱི་བདག་པོ་རྡོ་རྗེ་སེམས་དཔས་དབུར་བརྒྱན་པ་དེ་དཀྱིལ་འཁོར་ཐམས་ཅད་ཀྱི་བདག་ཉིད་དམ་ངོ་བོར་བསམས་པའི་ལྗགས་ལས་འོད་ཟེར་གྱི་སྦུ་གུས་གཏོར་མ་གསོལ་བར་བསམ་ཞིང་ ༑ དབུལ་བ་ནི། བླ་མེད་མཆོག་གི་མཆོད་པ་དམ་པར་སྦྱར་བ་འདི།

།ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་དུ་ཅི་བདེར་བཞེས་སུ་གསོལ། །ཞེས་པས་འདོད་ཡོན་ལྔ་ཕུལ་ལ ༑ ཛཿཧཱུྃ་བྃ་ཧོཿཤྲཱི་ཧེ་རུ་ཀ་ཨི་དཾ་དྷཱུ་པཾ། པུཥྤཾ། དཱི་པཾ། གནྡྷཾ་བ་ལིཾ་ཏ་པྲ་ཏཱིཙྪ་ཧོ་ཤྲི་བནྡྷ་ཁཱ་ཧི། ཞེས་པས་དབུལ། ཡང་ཨོཾ་བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། ཞེས་པས་ཀྱང་མཆོད་དེ་ལྷ་ཐམས་ཅད་དགྱེས་ནས་ཧ་ཧ་ཧ་ཞེས་གསུང་བར་བསམ། ཧཱུྃ་ཧཱུྃ་ཧཱུྃ་ཞེས་གསུང་ནས་བདག་ལ་བྱིན་གྱིས་བརླབས། ཕཊ་ཕཊ་ཕཊ་ཅེས་པས་དགྲ་བགེགས་ཐམས་ཅད་བསྒྲལ་བར་བསམས་ལ་ཆོས་ཀྱི་དབྱིངས་སུ་སངས་རྒྱས་པར་བསྒོམ་མོ། །དེ་ནས་སྦྱོར་སྒྲོལ་གྱི་མཆོད་པ་ནི། ཐོག་མར་བདག་ཉིད་རྟོག་བསྒོམ་བསྒྲལ། །དེ་ནས་གཉིས་མེད་བློ་ཡིས་ནི། །བློ་ངན་འཇིག་རྟེན་སྙིང་རེ་རྗེ ༑ ༑ གཉིས་སུ་མེད་པར་བསྒྲལ་བར་བྱ། །ཞེས་པ་དང༌། ཐབས་དང་ཤེས་རབ་བམ ༑ ཟག་པ་མེད་པའི་མཆོད་པ་ནི། འཁྲིལ་བའི་མཆོད་ཆེན་མཉམ་སྦྱོར་བའི།། ཐབས་དང་ཤེས་རབ་གཉིས་མེད་པ། །པདྨོ་ལ་ནི་རྡོ་རྗེ་ཞུགས། །བདག་ཉིད་མཆོད་པས་མཉེས་པར་བྱའོ། །ས་མ་ཡ་ཧོ། ས་མ་ཡ་སྟྭཾ། ར་གོ་ཡཾ་ཨ་ནུ་ར་ག་ཡ་མེ ༑ བོདྷི་ཙིཏྟ་ཞེས་པ་དང༌། གཉིས་སུ་མེད་པའི་མཆོད་པ་དངོས་ནི། མཉམ་པའི་སྒྲུབ་རྫས་ཆེན་པོ་དགེ །བདག་དང་མཉམ་པའི་ཚོགས་ལ་དབུལ། །བཟའ་དང་བཅའ་དང་བཏུང་དང་བགོ །ལོངས་སྤྱོད་ལྔ་ལྡན་ཐམས་ཅད་ནི། །དཀྱིལ་འཁོར་ལ་ནི་དཀྱིལ་འཁོར་ཐིམ། ཨ་ལ་ལ་སྟེ་དཀྱིལ་འཁོར་ཐིམ། །ཞེས་པ་དང༌། ཛཿཧཱུྃ་བྃ་ཧོཿཞེས་བརྗོད་ལ། བྱང་སེམས་མཁའ་ནས་བླངས་ལྷ་ཐམས་ཅད་ཀྱི་ལྗགས་ལ་བཞག་པར་མོས་ཏེ། ཤྲཱི་ཧེ་རུ་ཀ་མ་ཧཱ་བཛྲ་ཨཱ་བེ་ཤ་ཡ་ཨཱ་བེ་ཤ་ཡ། པྲ་བ་ཤ་ཡ་པྲ་བ་ཤ་ཡ། པྲ་ཏཱིཙྪ་ཧོ། ཤྲཱི་བནྡྷ་ཁཱ་ཧི། དེ་ནས་རཀྟ་དབུལ་བ་ནི། ཧེ་རུ་ཀ་ཡི་གནས་བཅུ་དང༌། །དུར་ཁྲོད་ཆེན་པོའི་གནས་བརྒྱད་ནས། །དཔལ་ཆེན་འཁོར་བཅས་སྤྱན་དྲངས་ཏེ། །དུར་ཁྲོད་མཆོག་གི་གནས་འདི་རུ། །ཞིང་ཆེན་གསར་རྙིང་ཏི་རར་བཅས

༑ ༑ དམར་གྱི་ཨརྒྷཾ་རྒྱ་མཚོར་བསྐྱིལ། །མཁའ་འགྲོ་འབར་བའི་ཚོགས་བཅས་རྣམས། །མ་ལུས་གཤེགས་ནས་བསྣམས་སུ་གསོལ། །ཛཿཧཱུྃ་བྃ་ཧོཿ ཤྲཱི་ཧེ་རུ་ཀ་མ་ཧཱ་བཛྲ་ས་མཱ་ཡ་མུ་ཏྲ་ཁ་ཁ་ཁཱ་ཧི་ཁཱ་ཧི་ཧྲཱིཿ དེ་བི་ས་ཧཱུྃ་ཕཊ། ཅེས་པ་དང༌། ཁམས་གསུམ་ཡོངས་སུ་བསྒྲལ་བའི་མཆོད་པ་ནི། ཧཱུྃ་ང་ནི་ཟ་བྱེད་ཆེན་པོ་སྟེ། ཁམས་གསུམ་མ་ལུས་བསྒྲལ་བར་བྱ། །གདུལ་དཀའ་མ་ལུས་འདུལ་བའི་ཕྱིར།། ཤ་རུས་ལ་སོགས་བཟའ་བར་བྱ། །ང་ནི་ཁྲག་འཐུང་ཆེན་པོ་སྟེ། །དམར་ཆེན་པོ་ཡི་རྒྱ་མཚོ་བསྐྱིལ། །འཁོར་བའི་དྲ་བ་གཅད་པའི་ཕྱིར། །འཁོར་གྱི་ཕྲ་མེན་ཚོགས་རྣམས་ཀྱིས། །མ་ལུས་གཤེགས་ནས་བསྣམས་སུ་གསོལ། །ཛཿཧཱུྃ་བྃ་ཧོཿ ཤྲཱི་ཧེ་རུ་ཀ་མ་ཧཱ་མཾ་ས་ཁཱ་ཧི། མ་ཧཱ་རཀྟ་ཁཱ་ཧི། མ་ཧཱ་ཙིཏྟ་ཁཱ་ཧི། མ་ཧཱ་བ་སུ་ཏ་ཁཱ་ཧི། མ་ཧཱ་ཨ་མྲྀ་ཏ་ཁཱ་ཧི། ཞེས་པས་མཆོད་ལ། བསྟོད་པ་ནི། སྒེག་པ་དཔའ་བོ་འཇིགས་སུ་རུང་བ་དང༌། །ཞེས་པ་ལ་སོགས་པས་བསྟོད་དོ། །དེ་ནས་དངོས་གྲུབ་བླང༌། བར་ཆད་ཞི་བར་གསོལ་བ་གདབ། ཡེ་ཤེས་པ་དང་བཅས་པ་བདག་ལ་བསྡུས་ཏེ་བརྟན་པར་བྱའོ། །འདི་ལས་ཀྱང་བསྡུས་པ་བྱེད་ན། བདག་བསྐྱེད་བསྒོམས་ནས། གཏོར་མ་ཡི་གེ་གསུམ་གྱིས་བྱིན་གྱིས་བརླབས། མདུན་དུ་ཡང་སྔ་མ་ལྟར་བསྐྱེད་ནས ༑ ལྷ་ཐམས་ཅད་ཀྱི་ངོ་བོར་བསམས་ནས་བླ་མེད་མཆོག་ཚིག་རྣམས་དང༌། ཆོས་ཉིད་དུ་སྤར་བའི་བར་དུའོ། །དེ་ནས་མཆོད་པ་རྣམས་དང་བསྟོད་པ་བྱའོ། ། འདོད་པའི་དོན་ལ་གསོལ་བ་གདབ། དགེ་བའི་རྩ་བ་རྣམས་སངས་རྒྱས་སུ་བསྔོ། མདུན་བསྐྱེད་བདག་ལ་བསྡུ། བསྲུང་བར་བྱའོ། །རྗེ་བླ་མའི་གསུང་བཞིན་བྲིས་པ་རྫོགས་སོ།། །།༈ བཟླས་པའི་ཚུལ་གསུམ་ལས། ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། སྡིག་སྦྱོང་དུ་སྔགས་བཟླས་པའོ། །ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཆོས་ཉིད་སྐྱེ་མེད་དུ་བཟླས་པའོ། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱ་ན་བྃ་ཧཱུྃ་ཕཊ། དགྲ་བགེགས་ཚར་བཅད་པར་བཟླས་པའོ། །རྒྱུན་གྱི་མན་ངག་ཇོ་མོའི་གདམས་ངག་རྫོགས་སོ།།

།།༈ སྙན་བརྒྱུད་ཡི་གེར་བྲིས་པ་རྡོ་རྗེ་ཕུར་པའི་སྔགས་ཕྲ་མེན་ཉིན་ཞག་གཅིག་གིས་བསྲུང་བ། ཞི་རྒྱས་དབང་མངོན་སྤྱོད་ཀྱི་བསྲུང་བ་ལ། རང་རྡོ་རྗེ་གཞོན་ནུར་གསལ་བའི་ཕུར་པ་ཨོཾ་ཨཱཿཧཱུྃ་གསུམ་དུ་བྱས་པས་ཕུར་པའི་སྐུ་གསུང་ཐུགས་ལ་ཐིམ་པས་ཕུར་པ་དེ་སྟོད་ཁྲོ་བོ་སྔོན་པོ་ཞལ་གཅིག་ཕྱག་གཉིས་པས་ཕུར་པ་འཛིན་པ། སྨད་ཕུར་པའི་དབལ་དར་སྔོན་པོའི་ཤམ་ཐབས་ཅན་དུ་བསམ། མཆུ་བཙུགས་ལ་བཛྲ་ཀཱི་ལི་ཀཱི་ལ་ཡ་སརྦ་དུཥྟ་ན་ཧཱུྃ་ཕཊ་བརྒྱ་རྩ་བརྒྱད་བཟླས་སོ ༑༑ འགྲོ་ན་ལུས་ལ་བཅང༌། ཉལ་ན་སྔས་སུ་གཟུགས་པར་བྱའོ། །སྦོད་གཏོང་དང་དགྲ་བགེགས་ལ་སོགས་པའི་སྦྱོར་བ་ངན་པ་བྱེད་པས་མི་ཚུགས་སོ། །སློབ་དཔོན་པདྨས་རྣལ་འབྱོར་པའི་བར་ཆད་བསྲུང་བའི་དོན་དུ་མཛད་པ་རྫོགས་སོ། ། ༈ རྡོ་རྗེ་ཕུར་པ་གདོན་དྲག་པོ་འདུལ་བྱེད་ཅེས་ཀྱང་བྱ། གཟས་པ་པོ་ཁ་འཆིང་བ་ཞེས་ཀྱང་བྱ། བཟླས་པ་ཁྲི་བྱས་ན་འགྲུབ་པར་འགྱུར། ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་གནོད་བྱེད་སརྦ་བིགྷྣཱན་བཛྲ་ཨཾ་ཀུ་ཤ་ཛ་ཛཿ ཨ་བར་ཏ་ཡ། དྷ་རོ་ཨ་ཛྙིད་བཛྲ་ཨ་སེ་ཥ། ཨོཾ་བཛྲ་ཨ་སེ་ཥ་ཧཱུྃ་ཨ། སྙིང་ཁྲག་ཀུ་ལུ་ནན། བཾ་ཙི་ཏ་ཙི་ཏ་གནོད་བྱེད་སོགས་མཱ་ར་ཡ་ཧཱུྃ་རྦད། ཁ་ག་ཧ་ཧ་ཧཱུྃ་ཧཱུྃ་ཕཊ། སྔས་སུ་གྲུ་གསུམ་མཐོ་གང་བ་བྱས་ལ་གནོད་པའི་མིང་བྱང་བཅུག་ལ། ཁྲག་དང་ཉུངས་དཀར་གྱི་ཐུན་བྱ། ཕུར་པ་བརྡེག རྡོ་རྗེ་ཕུར་པའི་ལྷ་ཚོགས་ལ་བཅོལ་བསྐུལ་བྱ། ཞག་བདུན་གྱིས་གདོན་དྲག་པོ་རྣམས་འཇོམས། ཚེར་མ་ཅན་གྱི་མེ་ལ་བསྲེག ཐལ་བ་གནོད་པའི་ཕྱོགས་སུ་འཕང་ལམ་དུ་མནན་པ་བྱ། ཕུར་པའི་གདོན་འདུལ་རྫོགས་སོ།། །།༈ ན་མོ་གུ་རུ། རྡོ་རྗེ་གཞོན་ནུ་རྒྱན་གྱི་གདམས་ངག་སངས་རྒྱས་ལག་བཅངས་ཀྱི་དགོངས་པ། སྤྱི་གཙུག་ཏུ་ཧཱུྃ་སྔོན་པོ་ཅིག་བསམ། འོད་ཟེར་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། དུས་གསུམ་གྱི་སངས་རྒྱས་ཐམས་ཅད་མཆོད། ཚུར་འདུས་རང་གི་སྡིག་སྒྲིབ་སྦྱངས་ལུས་འོད་དུ་སོང་སྟོང་པར་བསམ་དེ་བཞིན་ཉིད་ཀྱི་ཏིང་ངེ་འཛིན།

ཆུའི་ཟླ་བ་ལྟར་གསལ་ལ་རང་བཞིན་མེད་པ་ཀུན་ཏུ་སྣང་བའི་ཏིང་ངེ་འཛིན། ཧཱུྃ། སྔོན་པོ་རྒྱུའི་ཏིང་ངེ་འཛིན་དེ་གྱུར་པ་ལས་རྡོ་རྗེ་གཞོན་ནུ་ཞལ་གསུམ་ཕྱག་དྲུག་པ་ཞབས་བཞི་པ་དུར་ཁྲོད་ཀྱི་ཆས་བརྒྱད་ཀྱིས་བརྒྱན་པར་བསྒོམ། དེའི་ཐུགས་ཀར་ཡེ་ཤེས་སེམས་དཔའ་ཚོན་གང་བ་བདག་འདྲ་བ་ཅིག་བསྒོམ། དེའི་ཐུགས་ཀར་རྡོ་རྗེ་རྩེ་དགུ་པ་ཅིག་བསྒོམ། དེའི་ལྟེ་བར་ཉི་མའི་དཀྱིལ་འཁོར་སྲན་མ་ཕྱེད་བཀས་ཙམ་ཞིག་བསྒོམ། དེ་ལ་ཧཱུྃ་པུ་ཤུད་ལྟ་བུ་བསམས་པ་ལ། ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཅེས་པས་འབྲུ་དགུ་གསེར་གྱི་བ་ཐག་ལྟ་བུས་བསྐོར་བ་ལ་སྔགས་ཀྱི་འོད་ཟེར་ཏིང་ངེ་འཛིན་སེམས་དཔའ་གསལ། དེས་ཡེ་ཤེས་སེམས་དཔའ་གསལ། དེས་དམ་ཚིག་སེམས་དཔའ་གསལ ༑ དེས་སྡིག་པ་ཐམས་ཅད་དག་པར་བསམ་ཞིང་བཟླས། སྟོང་ལ་སོགས་པ་ཅི་ནུས་བཟླས་སོ། །ཚུར་འདུས་བདག་ལ་ཐིམ། བདག་ཡེ་ཤེས་སེམས་དཔའ་ལ་ཐིམ། དེ་ཏིང་ངེ་འཛིན་སེམས་དཔའ་ལ་ཐིམ། དེ་ཧཱུྃ་ལ། དེ་ཧ་ལ། དེ་མགོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་སྟོང་པ་འོད་གསལ་ཅིར་ཡང་མ་གྲུབ་པ་ལ་སེམས་བཞག་ལ་སྒོམ་བཟླས་བྱས་པས་སྡིག་པ་ཐམས་ཅད་བྱང༌། བར་ཆད་གདོན་ཞི་ཞིང་ནད་དང་རིམས་ཐམས་ཅད་དང་རྐྱེན་གློ་བུར་ཀུན་བཟློག་གོ ། ཚེ་འདི་ལ་རིག་འཛིན་གྱི་གྲལ་དུ་འགྲོ། ཕྱི་མ་རྡོ་རྗེ་གཞོན་ནུར་བདག་འགྱུར་རོ།། སློབ་དཔོན་པདྨས་མཁར་ཆེ་བཟའ་འཚོ་རྒྱལ་ལ་འབྲལ་ཁར་གདམས་པའོ། ། སྣོད་དང་མི་ལྡན་པ་ལ་མི་སྦྱིན་ནོ། །རྫོགས་སོ།། །། ༄༅། །རྡོ་རྗེ་ཕུར་པའི་སྒྲུབ་ཐབས་བཞུགས་སོ། ། ༄༅། །དཔལ་ལྡན་བླ་མ་རྡོ་རྗེ་ཕུར་པ་ཡི། །དཀྱིལ་འཁོར་ལྷ་ཚོགས་མ་ལུས་ཐམས་ཅད་ལ། །སྒོ་གསུམ་ཀུན་ནས་རབ་ཏུ་དང་བ་ཡི། །རབ་ཏུ་གུས་པས་རྟག་ཏུ་ཕྱག་འཚལ་ལོ། །རྡོ་རྗེ་ཕུར་པའི་དཀྱིལ་འཁོར་བསྒྲུབ་པའི་ཕྱིར། །དཀྱིལ་འཁོར་འདིར་ཞུགས་དམ་ཚིག་ལྡན་པ་ཡིས། །དུར་ཁྲོད་ལ་སོགས་ཡིད་དང་མཐུན་གནས་སུ། །སྟན་ལ་བདེར་འདུག་སྐྱབས་འགྲོ་སེམས་བསྐྱེད་བྱ།

།བདག་ཉིད་རྡོ་རྗེ་གཞོན་ནུར་གསལ་བ་ཡི། །སྙིང་གའི་ཧཱུྃ་ལས་ཚོགས་ཞིང་སྤྱན་དྲངས་ལ ༑ ༑ ན་མོ་གུ་རུ་བཛྲ་ཀཱི་ལ་ཡ་ཙ་ཀྲ་མཎྜལ་བྷྱཿ ལུས་དཔག་མེད་པས་ཕྱག་བྱ་ཞིང་ ༑ ༑ སྔགས་སྔོན་འགྲོ་བའི་མཆོད་ཡོན་སོགས། །གསང་སྔགས་ཕྱག་རྒྱ་དང་བཅས་མཆོད། །ཡེ་ཤེས་སྐུ་མཆོག་སོགས་བརྗོད་ཅིང༌། །དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་བདག་ཉིད་ཅན། །བདེ་གཤེགས་རྒྱལ་བ་འཁོར་བཅས་ལ། །ལུས་ངག་ཡིད་ཀྱིས་ཕྱག་འཚལ་ལོ། །མཆོད་པ་ཀུན་གྱིས་མཆོད་བགྱིད་ཅིང༌། །བདག་གི་ལུས་ཀྱང་དབུལ་བར་བྱ། །བདག་གིས་སྡིག་པ་བགྱིས་པ་དང༌། །བགྱིད་དུ་གང་དག་སྩལ་བ་དང༌། །རྗེས་སུ་བདག་ནི་ཡི་རང་བས ༑ ༑ བདེ་གཤེགས་སྤྱན་སྔར་མཆིས་ནས་ནི། །སྒོ་གསུམ་སྡིག་པ་བགྱིས་པ་རྣམས ༑ ཁྱེད་ལ་མ་ལུས་སོ་སོར་བཤགས། །སངས་རྒྱས་བྱང་ཆུབ་སེམས་ཚོགས་དང་ ༑ ༑ ཉན་ཐོས་རང་རྒྱལ་དགྲ་བཅོམ་དང༌། །སོ་སོ་སྐྱེ་བོའི་དགེ་བ་ལ། །ཡང་དག་རྗེས་སུ་ཡི་རང་ངོ༌། །ཆོས་ཀྱི་འཁོར་ལོ་བསྐོར་བར་བསྐུལ། །མྱ་ངན་མི་འདའ་ཞུགས་སུ་གསོལ། །སངས་རྒྱས་ཆོས་དང་དགེ་འདུན་ལ། །རྟག་ཏུ་བདག་ནི་སྐྱབས་སུ་མཆི། །རྣལ་འབྱོར་སྔགས་བདག་ཧེ་རུ་ཀ །དཀྱིལ་འཁོར་བཞུགས་པའི་བདག་ཉིད་ཅན། །དེ་རྣམས་ལ་ཡང་སྐྱབས་སུ་མཆི། །དཀྱིལ་འཁོར་བདག་པོར་གྱུར་པ་ཡི། །བྱང་ཆུབ་སེམས་ཀྱི་ ¡Ã དཔའ་བོ་ ( ¡¶ ཞ ¡·¡¶ ལུ ¡· དངོས་པོ་ ) མཆོགཁྱད་པར་དུ་ཡང་སློབ་དཔོན་ལ། །རྟག་ཏུ་བདག་ནི་སྐྱབས་སུ་མཆི། །སེམས་ཅན་སྲིད་མཚོར་ལྷུང་གྱུར་པ། །དེ་རྣམས་ཀུན་ལ་ཕན་པའི་ཕྱིར། །བདག་གི་དུས་འདི་ཉིད་དུ་ནི། །བྱང་ཆུབ་སེམས་ནི་བསྐྱེད་པར་བགྱི། །སེམས་ཅན་ཀུན་གྱི་དོན་གྱི་ཕྱིར ༑ ༑ བྱང་ཆུབ་སྤྱོད་པ་སྤྱད་བྱས་ནས། །རྫོགས་པའི་སངས་རྒྱས་མྱུར་ཐོབ་ཤོག ༑ ཅེས་པ་བཅུ་པོ་རྣམ་དག་དང༌། བདེ་གཤེགས་རྒྱལ་བ་འཁོར་བཅས་ཀུན། ། མ་ལུས་བདག་ལ་དགོངས་སུ་གསོལ། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །སངས་རྒྱས་རྣལ་འབྱོར་སྡོམ་པ་རྣམས།

། ཡང་དག་ཉིད་དུ་གཟུང་བར་བགྱི། །རྡོ་རྗེའི་རིགས་མཆོག་སྡོམ་པ་ནི། །རྡོ་རྗེ་དྲིལ་བུ་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་སྡོམ་པ་ནི། །དམ་ཚིག་ཡིད་དུ་འོང་བ་ལ ༑ ༑ ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་མཆོག་ཆེན་པོ་ནི། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་མ་ལུས་གཟུང༌། །ལས་ཀྱི་རིགས་མཆོག་སྡོམ་པ་ནི། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང། །སེམས་ཅན་དོན་བྱེད་ཚུལ་ཁྲིམས་གསུམ། །དེ་བཞིན་བརྟན་པོར་གཟུང་པར་བགྱི། །སེམས་ཅན་ཀུན་གྱི་དོན་གྱི་ཕྱིར། །སངས་རྒྱས་ཉིད་དུ་བསྒྲུབས་ནས་ཀྱང༌། །སེམས་ཅན་འཁོར་བར་བྱིང་བ་རྣམས། །བྱང་ཆུབ་གནས་སུ་བསྒྲལ་བར་བགྱི། །ཅེས་པས་རིགས་ལྔའི་སྡོམ་པ་ནི། །ལན་གསུམ་བར་དུ་བརྗོད་དེ་གཟུང༌། །ཚད་མེད་བཞི་ནི་བསྒོམས་ནས་ཀྱང༌། །ཨོཾ་ཤཱུ་ནྱ་ཏཱ་ཛྙཱན་བཛྲ་སྭ་ཝ་ཨཱཏྨ་ཀོ྅་ཧཾ། སྟོང་པར་བསྒོམས་པས་ཚོགས་གཉིས་སོ། །སྣང་བ་སྟོང་པའི་ངང་ཉིད་ལས། །པྃ་ལས་སྣ་ཚོགས་པདྨ་དང༌། །རྃ་ལས་ཉི་སྟེང་ཧཱུྃ་ནག་ལས།།

འོད་འཕྲོས་རྡོ་རྗེའི་ས་གཞི་དང༌། །ར་བ་དྲ་བ་བླ་རེ་གུར། །བསྐལ་པའི་མེ་འབར་ནང་དུ་ནི། །བྷྲཱུཾ་ལས་མ་ལུས་བགེགས་འཇོམས་པའི། །སྲུང་བའི་འཁོར་ལོ་རྩིབས་བཅུ་རྣཽ། །རབ་འབར་མྱུར་དུ་འཁོར་བ་ཡི། །དབུས་དང་རྩིབས་སུ་པད་ཉིའི་སྟེང༌།། དབང་ཕྱུག་ཕོ་མོ་བསྣོལ་པའི་གདན། །ཚངས་སོགས་ཕྱོགས་ཀྱི་བདག་མོ་རྣམས།། བསམ་བྱ་རཀྵའི་སྔགས་རབ་བརྗོད། །ཀཱི་ལ་ཡ་ཡི་སྔགས་བརྗོད་པས། །དབུས་སུ་བདག་ཉིད་ཁྲོ་བོའི་རྒྱལ། །རྡོ་རྗེ་གཞོན་ནུ་སྐུ་མདོག་སྔོ། །ཞལ་གཅིག་ཁྲོ་གཉེར་སྤྱན་གསུམ་འབར། །གཡས་པས་ཕུར་པ་བགེགས་ལ་བསྣུན། །གཡོན་པས་སྡིགས་མཛུབ་ཕྱག་གཉིས་པོ། །སྦྲུལ་དང་མི་སྡུག་གིས་བརྒྱན་ཅིང༌། །སྐུ་སྨད་ཕུར་བུ་མེ་འབར་དབལ། །བགེགས་ཀྱི་སྤྱི་བོར་གདབ་བསམ་བྱ། །བདུག་ཅིང་སྡང་བའི་སེམས་ལྡན་རྣམས། །སོང་ཤིག་ལྷ་མིན་གང་ཡང་རུང༌། །ང་ལ་བར་ཆད་རྩོམ་པའི་བདུད། །མཐུ་དང་རྫུ་འཕྲུལ་གཞོམ་པར་བྱ། །བརྗོད་དེ་གཙོ་བོའི་ཐུགས་ཀ་ནས། །རང་རང་སྔགས་རྣམས་བརྗོད་བཞིན་དུ། །སྟེང་དུ་ཁྲོ་བོའི་རྒྱལ་པོ་ནི། །རྡོ་རྗེ་ཧཱུྃ་མཛད་ལ་སོགས་པ། །སྟེང་གི་ཕྱོགས་སོགས་བགེགས་འཇོམས་སོགས ༑ ༑ སྤྲུལ་དང་ཡང་སྤྲུལ་དཔག་ཡས་རྣམས། །མེ་དཔུང་རབ་འབར་བཞིན་དུ་འཕྲོས། །བགེགས་སོགས་གནོད་བྱེད་མ་ལུས་པ། །རེངས་རྨུགས་གནན་དང་གཟིར་བ་དང༌། །བསྐྲད་ཅིང་བསད་པའི་ལས་མཛོད་ཅིག ཁྲོ་བོ་འབར་བའི་ཚོགས་རྣམས་ཀྱིས། །དགྲ་དང་བགེགས་ཀྱི་ཚོགས་རྣམས་ཀྱི། །ལུས་ནི་རྡུལ་དུ་བརླག་པར་གྱིས། །རྣམ་ཤེས་ཆོས་ཀྱི་དབྱིངས་སུ་སྒྲོལ། །ཞེས་བརྗོད་དེ་ལྟར་བསམ་པའོ། །དེ་ནི་མཚམས་བཅད་རིམ་པ་ཡིན། །གོང་དུ་བསྟན་པའི་སྔགས་བརྗོད་པས། །ཆོས་རྣམས་སྐྱེ་མེད་སྟོང་པར་བསམ། །དྷརྨཱ་དྷཱ་ཏུ་ཨཱཏྨ་ཀོ྅་ཧཾ། ། ཆོས་དབྱིངས་རང་བཞིན་འཁོར་འདས་ཀྱི། །བྱེད་པོ་རང་སེམས་འོད་གསལ་ཡིན ༑༑ ཡི་གེ་ཨ་ཡི་རང་བཞིན་ནོ། །རྡོ་རྗེ་ཁྲོས་པས་ཞེ་སྡང་གཅོད། ། ( ¡¶ ལུ ¡· + ཚོན་ཆེན་སྔོན་པོ་ཆེར་འབར་བ།

། ) ནམ་མཁའི་དཀྱིལ་དུ་ཐིག་ལེ་འཆར། །སྲོག་གི་གོ་རུ་ཤར་བ་དང༌། །སྙིང་གི་དཀྱིལ་དུ་བསྒོམ་པར་བྱ། །རྃ་ཡྃ་ཁྃ་ལས་མེ་རླུང་ཆུས། །སྣོད་བཅུད་ཐམས་ཅད་བསྲེག་གཏོར་བཀྲུས། །སྥ་ར་ཎ་ཕཊ། སླར་ཡང་བསྡུས་པར་བསམ་པར་བྱ། །ཡྃ་རྃ་བྃ་ལྃ་ཀེཾ་བྷྲཱུྃ་ལས། །རླུང་མེ་ཆུ་སའི་དཀྱིལ་འཁོར་དང༌། ། ཀེང་རུས་རི་རབ་གཞལ་ཡས་ཁང༌། །གྲུ་བཞི་སྒོ་བཞི་རྟ་བབས་བཞི། །རྩིག་པ་དཀར་སེར་དམར་ལྗང་ནག །རིན་ཆེན་ཕག་སེར་དྲ་ཕྱེད་དང༌། །མདའ་ཡབ་པུ་ཤུ་ཀྲ་མ་ཤ །འདོད་ཡོན་སྣམ་བུ་དམར་པོ་ལ། །ལྷ་མོ་བཅུ་དྲུག་མཆོད་བྱེད་ཅིང༌།། རྡོ་རྗེའི་གདུང་བཞི་རྡོ་རྗེའི་ར། །ཀ་བརྒྱད་ཀྱིས་བཏེག་མིག་མངས་རིས། །དབུས་རྩེ་བྱུར་བུར་རྡོ་རྗེའི་ཏོག །རྟ་བབས་སྟེང་དུ་ཆོས་འཁོར་རོ། །རི་དྭགས་གཡང་གཞིའི་གདུགས་ཕུབ་ཅིང༌། །ཞིང་ཆེན་རྒྱལ་མཚན་མི་མགོའི་ཏོག །སྣ་ཚོགས་རྒྱན་གྱིས་བརྒྱན་པ་ཡི། །ཕྱི་རོལ་དུར་ཁྲོད་བརྒྱན་རྣམས་སོ། །ནང་གི་ལྷ་སྣམ་ཕྱཽགས་མདོག་གོ །བྷྲཱུྃ་བི་ཤྭ་བི་ཤུདྡྷ་ཛྙཱ་ན་ཙ་ཀྲ་མཎྜལ་བྷྲཱུྃ། དབུས་སུ་འཁོར་ལོ་རྩིབས་བཅུ་སེར། །མགོ་སྐམ་མུ་ཁྱུད་ཀེང་རུས་ཕུབ། །གཡང་གཞི་བླ་རེ་རྒྱུ་རློན་གྱི ༑ ༑ ལྡ་ལྡིས་རབ་བརྒྱན་ལྟེ་བ་ལ། །མཐིང་ནག་གྲུ་གསུམ་འབར་བའོ། །ཨེ་རྃ་ཞེས་ནི་བརྗོད་པར་བྱ། །པྃ་པདྨ་མཎྜལ། མ་སཱུརྱ། ཨ་ཙནྡྲ། པད་ཉི་ཟླ་བའི་དཀྱིལ་འཁོར་སྟེང༌། །མ་ཧཱ་དེ་བ་ཨུ་མ་དེ་བཱི་སྟི་ར་བྃ། སྔར་བཤད་གདན་དང་སྒོ་བཞི་རུ། །པད་ཉི་ཡི་དྭགས་གདན་རྣམས་སོ། །ཧཱུྃ་བཛྲ། དབུས་སུ་རང་སེམས་རྡོ་རྗེར་གྱུར། །སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ ༑༑ ཕུང་པོ་རྡོ་རྗེའི་བདག་ཉིད་དེ། །རྣམ་པར་ཤེས་པ་རྡོ་རྗེར་བསྒོམ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱ་ན་བྃ་ཧཱུྃ་ཕཊ། དབྱིངས་སྒྲ་འོད་འཕྲོས་དོན་གཉིས་བྱས། ། སླར་འདུས་དབུས་སུ་བདག་ཉིད་ནི། །བཅོམ་ལྡན་རྡོ་རྗེ་གཞོན་ནུའི་སྐུ། །མཐིང་ནག་ཞལ་གསུམ་ཕྱག་དྲུག་པ། གཡས་དཀར་གཡོན་དམར་དབུས་མཐིང་ནག

།སྤྱན་གསུམ་མཆེ་གཙིགས་སྐྲ་སེར་འཁྱིལ། །མི་མགོ་སྐམ་ལྔས་དབུ་བརྒྱན་ཅིང༌།། རློན་པ་ལྔ་བཅུའི་དོ་ཤལ་ཅན། །ཕྱག་གཡས་དང་པོ་རྩེ་དགུ་དང༌། །བར་བས་རྡོ་རྗེ་རྩེ་ལྔ་པ། །ཐོད་ཁྲག་མེ་འབར་གཡོན་དང་པོས། །བར་པས་ཏྲི་ཤུལ་འབར་བ་སྟེ ༑ ༑ མཐའ་གཉིས་ཕུར་འདྲིལ་དགྲ་བགེགས་ཀྱི། །སྙིང་གི་དཀྱིལ་དུ་འདེབས་པའོ ༑ ༑ སྦྲུལ་རྒྱན་སྟག་ཤམ་ཐལ་ཆེན་དང༌། ཁྲག་ཞག་ཐིག་ལེ་རུས་རྒྱན་སོགས། ཁྲོ་བོའི་རྒྱན་ཆ་བཅོ་བརྒྱད་འཆང༌། །སྒེག་པ་དཔའ་བོ་མི་སྡུག་པ། །དགོད་དང་དྲག་ཤུལ་རབ་འཇིགས་པ། །སྙིང་རྗེ་རྔམ་ཞིང་གར་དགུའི་ཉམས། །ཞབས་བཞི་གཡས་བསྐུམ་གཡོན་བརྐྱང་བཞུགས། །ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་དྲིལ་བུ། །གཡོན་པས་ཡབ་འཁྱུད་ཐོད་ཁྲག་བསྣམས ༑ ༑ གཟིག་གི་ཤམ་ཐབས་རུས་རྒྱན་ལྔ། །ཡབ་ཡུམ་གཉིས་མེད་འཁྲིལ་བར་ནི། །ཡེ་ཤེས་མེད་དཔུང་ཀློང་དཀྱིལ་བཞུགས། །རྒྱུ་ཡི་རྡོ་རྗེ་འཆང་བའོ། ། ཡབ་ཀྱི་གསང་གནས་ཧཱུྃ་ཡིག་དང༌། །ཡུམ་གྱི་མཁའ་ལ་ཨ་ལས་ནི། །རྡོ་རྗེ་པདྨའི་ས་བོན་ཅན། །སྙོམས་འཇུག་ཟག་མེད་བདེ་ཆེན་པོས། །ཡབ་ཡུམ་འོད་ཕུང་ཐིག་ལེར་གྱུར། །ཕྱོགས་བཅུའི་སངས་རྒྱས་ཐམས་ཅད་ཀྱིས། །རྡོ་རྗེ་གཞོན་ནུའི་རིག་འཛིན་རྣམས། །འཁོར་བ་རྡོ་རྗེ་གྲུབ་པར་མཛོད། །འཁོར་བ་རྡོ་རྗེ་ཕུར་པའི་ལྷ། ། ཡེ་ཤེས་ཁྲོ་བོ་གྲུབ་པར་མཛོད། །སངས་རྒྱས་ཀུན་གྱི་ཡེ་ཤེས་སྐུ། །རྡོ་རྗེ་དེ་ཉིད་རང་བཞིན་ལས། །ཆོས་ཀྱི་དབྱིངས་ཀྱི་ངོ་བོ་ཉིད། །འབར་བའི་ཁྲོ་བོ་མི་བཟད་པ ༑ ༑ སྐུ་ཡི་རྟེན་དུ་བདག་བསྐྱེད་ཅིག །ཅེས་བསྐུལ་ཐིག་ལེ་རྡོ་རྗེ་དང༌། །དྲིལ་བུར་གྱུར་ཏེ་བདག་ཉིད་ནི། །འབྲས་བུ་རྡོ་རྗེ་འཛིན་པའོ། །དེ་ལ་ཕྱོགས་བཅུའི་སངས་རྒྱས་ཀྱིས། །ཐབས་ཀྱི་སྤྱོད་པས་སེམས་ཅན་རྣམས། །བྱམས་དང་སྙིང་རྗེས་གང་འདུལ་བ། །སངས་རྒྱས་ཕྲིན་ལས་རྫོགས་པར་མཛོད། །དབང་དང་བྱིན་རླབས་འདིར་སྩོལ་ཅིག །ཅེས་བསྐུལ་མཁའ་གསང་བྱིན་གྱིས་བརླབ། །ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ།

ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཧཱུྃ། གརྫ་གརྫ་ཧཱུྃ་ཕཊ། ཨོཾ་བཛྲ་ཀྲོ་དྷཱི་དཱི་པ་ཡ་ཏི་ཧཱུྃ། ཨོཾ་བཛྲ་སཱུ་ཀ་ར་མུ་ཁ་ཧཱུྃ། ཨོཾ་བཛྲ་ ¡Ã ཨིཥྩ་པ་ ( ¡¶ ཞ ¡· ཨུ་ཤི་ཁ་ ) མུ་ཁི་ ( ¡¶ ཞ ¡· ཁ་ ) ཧཱུྃ། སྟེང་དུ་ཁྲོ་རྒྱལ་ཧཱུྃ་མཛད་སྔཽ།། ཞལ་གསུམ་གཡས་དཀར་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས ༑ ༑ རྡོ་རྗེ་དང་ནི་ཐོད་ཁྲག་འཛིན། །བར་པ་འཁོར་ལོ་མདའ་གཞུའོ། །འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་སྒྲ་འབྱིན་མ། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་ཞབས། །ཚངས་པའི་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །ཕག་དང་རྨིག་པའི་མགོ་ཅན་གཉིས། །སྐུ་མདོག་མཐིང་ནག་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ། ཧ་ན་ཧ་ན་ཧཱུྃ་ཕཊ། ཨོཾ་བཛྲ་ཀྲོ་དྷི་ལ་སི་ཀི་ཧཱུྃ། ཨོཾ་བཛྲ་བྱཱ་གྷྲ་མུ་ཁ་ཧཱུྃ། ཨོཾ་བཛྲ་གྲྀ་ཌྷྲ་མུ་ཁི་ཧཱུྃ། ཤར་དུ་ཁྲོ་བོ་རྣམ་རྒྱལ་དཀར། །ཞལ་གསུམ་གཡས་སྔོ་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །བར་པ་འཁོར་ལོ་ཏྲི་ཤུལ་འཛིན ༑༑ འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ ༑ ༑ རྡོ་རྗེ་ལྷ་མོ་མདའ་སྙེམས་མ། །སྐུ་མདོག་ཡབ་མཚུངས་ཞལ་གཅིག་མ།། ཕྱག་གཉིས་གཡས་པས་ཕུར་པ་འཛིན། །གཡོན་པས་དུང་དམར་གཙོ་ལ་སྟོབས།། གཡས་བརྐྱང་གཡོན་བསྐུམ་རོལ་པའི་སྟབས། །བརྒྱ་བྱིན་གདན་ལ་བཞུགས་པའོ ༑ ཁྲོ་ཆེན་སྤྲུལ་པའི་ཕྲ་མེན་མ། །སྟག་དང་བྱ་རྒོད་མགོ་ཅན་གཉིས། །སྐུ་མདོག་དཀར་མོ་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། ། གཡོན་པས་ཐོད་ཁྲག་གསོལ་བར་བྱ། །ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ། ད་ཧ་ད་ཧ་ཧཱུྃ་ཕཊ ༑ ཨོཾ་བཛྲ་ཀྲོ་དྷི་ཏཱི་ ( ¡¶ ཞ ¡·

ཏ་ ) ཏཱ་རུ་ཧཱུྃ། ཨོཾ་བཛྲ་ཙཱ་མ་ར་མུ་ཁ་ཧཱུྃ། ཨོཾ་བཛྲ་ཏཱ་ན་མུ་ཁི་ཧཱུྃ། ཤར་ལྷོར་ཁྲོ་རྒྱལ་དབྱུག་སྔོན་སྔོ། །ཞལ་གསུམ་གཡས་དཀར་གཡོན་པ་དམར ༑ ༑ ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན ༑༑ བར་པ་དབྱུག་པ་མེ་འབར་འཛིན། །འོག་གཉིས་ཕུར་འདྲིལ་ཡུམ་ལ་འཁྱུད ༑ ༑ དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་སྔོན་མོ་ནི། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་སྟབས།། མེ་ལྷའི་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །གཡག་དང་བྱ་རོག་མགོ་ཅན་གཉིས། །སྐུ་མདོག་སྔོན་མོ་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་ཡ་མཱནྟ་ག་ཧཱུྃ། པ་ཙ་པ་ཙ་ཧཱུྃ་ཕཊ། ཨོཾ་བཛྲ་ཀྲོ་དྷི་ཤྨ་ཤཱ་ན་པ་ཏི་ཧཱུྃ། ཨོཾ་བཛྲ་ཧ་རི་ཎ་མུ་ཁ་ཧཱུྃ། ཨོཾ་བཛྲ་ཨུ་ལཱུ་ཀ་མུ་ཁི་ཧཱུྃ། །ལྷོ་ཕྱོགས་གཤིན་རྗེ་གཤེད་མཐིང་ནག །ཞལ་གསུམ་གཡས་དཀར་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས།། རྡོ་རྗེ་དང་ནི་ཐོད་ཁྲག་འཛིན། །བར་བ་དགྲ་སྟ་དབྱུག་པ་འཛིན། །འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་དུར་ཁྲོད་བདག །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་ཞབས། །གཤིན་རྗེའི་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །ཤ་བ་འུག་པའི་གདོན་ཅན་གཉིས། །སྐུ་མདོག་མཐིང་ནག་ཞལ་གཅིག་མ། །ཕྱག་གཉིས་གཡས་པས་ཕུར་པ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་ཨཱརྱ་ཨ་ཙ་ལ་ཧཱུྃ། བནྡྷ་བནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷི་མུ་ཧ་ལ་ཧཱུྃ། ཨོཾ་བཛྲ་དྱ་ཀི་མུ་ཁ་ཧཱུྃ། ཨོཾ་བཛྲ་པྲེ་ཏ་མུ་ཁི་ཧཱུྃ། ལྷོ་ནུབ་ཁྲོ་རྒྱལ་མི་གཡོ་གནག

།ཞལ་གསུམ་གཡས་དཀར་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །བར་པ་རལ་གྲི་ཞགས་པའོ ༑ ༑ འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ ༑ ༑ རྡོ་རྗེ་ལྷ་མོ་གཏུན་ཁུང་མ། །སྐུ་མདོག་ཡབ་མཚུངས་ཞལ་གཅིག་མ། ། ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས།། གཡས་བསྐུམ་གཡོན་བརྐྱང་རོལ་པའི་ཞབས། །སྲིན་པོའི་གདན་ལ་བཞུགས་པའོ ༑ ཁྲོ་ཆེན་སྤྲུལ་པའི་ཕྲ་མེན་མ། །གཟིག་དང་ཁྭ་དའི་མགོ་ཅན་གཉིས། །སྐུ་མདོག་མཐིང་ནག་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། ། གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་ཧ་ཡ་གྲཱི་ཝ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ། ཨོཾ་བཛྲ་ཀྲོ་དྷི་ཛ་ཡ་ཏི་ཧཱུྃ། ཨོ་བཛྲ་བི་ཊཱ་ལ་མུ་ཁ་ཧཱུྃ། ཨོཾ་བཛྲ་པཀྵི་ཏ་མུ་ཁི་ཧཱུྃ། ནུབ་ཕྱོགས་ཁྲོ་རྒྱལ་རྟ་མགྲིན་དམར། །ཞལ་གསུམ་གཡས་དཀར་གཡོན་པ་སྔོ། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། ། བར་པ་རལ་གྲི་སྦྲུལ་ཞགས་སོ། །འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་གཏུམ་པ་མོ། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་ཞབས། །ཆུ་ལྷའི་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །བྱི་ལ་པུ་ཤུད་མགོ་ཅན་གཉིས། །སྐུ་མདོག་དམར་ནག་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་ཨ་པ་རཱ་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ། ཨོཾ་བཛྲ་ཀྲོ་དྷི་ས་བྱ་ཏི་ཧཱུྃ། ཨོཾ་བཛྲ་སྲྀཾ་ག་ལ་མུ་ཁ་ཧཱུྃ། ཨོཾ་བཛྲ་པཉྩར་ཎ་མུ་ཁི་ཧཱུྃ། ནུབ་བྱང་གཞན་གྱིས་མི་ཐུབ་དམར། །ཞལ་གསུམ་གཡས་སྔོ་གཡོན་པ་ལྗང༌། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །བར་པ་ལྕགས་ཀྱུ་རྔ་ཡབ་བོ།

།འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་མདའ་སྙེམས་མ། སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། ། གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་ཞབས ༑ ༑ རླུང་ལྷའི་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །སྤྱང་ཀི་ཁྲ་ཡི་མགོ་ཅན་གཉིས། །སྐུ་མདོག་དམར་མོ་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ ¡Ã ཀྲོ་དྷ་ ( ¡¶ ལུ ¡· - ཀྲོ་དྷ་ ) ཨ་མྲྀ་ཏ་ཀུཎྜ་ལི་ཧཱུྃ། ཙྪིནྡ་ཙྪིནྡ་ཧཱུྃ་ཕཊ། ཨོཾ་བཛྲ་ཀྲོ་དྷི་ས་བྱ་མི་ཏི་ཧཱུྃ། ཨོཾ་བཛྲ་སིདྷ་མུ་ཁ་ཧཱུྃ། ཨོཾ་བཛྲ་ཏི་ཏི་ལ་མུ་ཁི་ཧཱུྃ། བྱང་ཕྱོགས་བདུད་རྩི་འཁྱིལ་ལྗང་སྐྱ། །ཞལ་གསུམ་གཡས་དཀར་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །སྣ་ཚོགས་རྡོ་རྗེ་བེ་ཅོན་བར ༑ ༑ འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ ༑ ༑ རྡོ་རྗེ་ལྷ་མོ་སྒྲ་མཛད་མ། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། ། གཡས་བསྐུམ་གཡོན་བརྐྱང་རོལ་པའི་ཉམས། །གནོད་སྦྱིན་གདན་ལ་བཞུགས་པའོ ༑ ཁྲོ་ཆེན་སྤྲུལ་པའི་ཕྲ་མེན་མ། །སེང་གེ་ཕ་ཝང་མགོ་ཅན་གཉིས། །སྐུ་མདོག་ལྗང་སྐྱ་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛ་ཡ་ཧཱུྃ། བྷིནྡ་བྷིནྡ་ཧཱུྃ་ཕཊ ༑ ཨོཾ་བཛྲ་ཀྲོ་དྷི་མཱ་ར་ཡ་ཧཱུྃ། ཨོཾ་བཛྲ་ ¡Ã རཀྵི་ ( ¡¶ ཞ ¡· ཏིཀྵ་ ) ས་མུ་ཁ་ཧཱུྃ། ཨོཾ་བཛྲ་ནཱ་ཀུ་ལ་མུ་ཁི་ཧཱུྃ། བྱང་ཤར་འཇིག་རྟེན་གསུམ་རྒྱལ་དཀར། །ཞལ་གསུམ་གཡས་སྔོ་གཡོན་པ་ལྗང༌། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །བར་པ་རྡོ་རྗེ་ཏྲི་ཤཱུ་ལ། །འོག་གཉིས་ཕུར་འདྲིལ་ཡུམ་ལ་འཁྱུད། ། དེ་དང་གཉིས་སུ་མེད་པའི་ཡུམ།

།རྡོ་རྗེ་ལྷ་མོ་གསོད་བྱེད་མ། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོང་ཁྲག་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་སྟབས། །བི་ནཱ་ཡ་ཀའི་གདན་ལ་བཞུགས། ཁྲོ་ཆེན་སྤྲུལ་པའི་ཕྲ་མེན་མ། དྲེད་དང་སྲེ་མོའི་མགོ་ཅན་གཉིས། །སྐུ་མདོག་དཀར་མོ་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ། སྥོ་ཊ་སྥོ་ཊ་ཧཱུྃ་ཕཊ། ཨོཾ་བཛྲ་ཀྲོ་དྷི་མུཎྜེ་མྃ་ཧཱུྃ། ཨོཾ་བཛྲ་རཀྵ་ས་མུ་ཁི་ཧཱུྃ། ཨོཾ་བཛྲ་ཀ་ཤི་ཀ་མུ་ཁི་ཧཱུྃ། འོག་ཕྱོགས་སྟོབས་ཆེན་དུད་ཁའི་མདོག །ཞལ་གསུམ་གཡས་དཀར་གཡོན་པ་དམར། །ཕྱག་དྲུག་གཡས་གཡོན་དང་པོ་གཉིས། །རྡོ་རྗེ་དང་ནི་ཐོད་ཁྲག་འཛིན། །བར་པས་ཐོ་བ་གཏུན་ཤིང་ངོ༌། འོག་གཉིས་ཕུར་འདྲིལ་ཡུམ་ལ་འཁྱུད། །དེ་དང་གཉིས་སུ་མེད་པའི་ཡུམ། །རྡོ་རྗེ་ལྷ་མོ་རིག་ ( ¡¶ ཞ ¡·¡¶ ལུ ¡· བསྐྱོད་ ) བྱེད་མ། །སྐུ་མདོག་ཡབ་མཚུངས་ཞལ་གཅིག་མ། །ཕྱག་གཉིས་གཡས་པས་ཕུར་བུ་འཛིན། །གཡོན་པས་དུང་དམར་གཙོ་ལ་སྟོབས། །གཡས་བསྐུམ་གཡོན་བརྐྱང་རོལ་པའི་ཞབས། །ས་བདག་གདན་ལ་བཞུགས་པའོ། ཁྲོ་ཆེན་སྤྲུལ་པའི་ཕྲ་མེན་མ། །དོམ་དང་བྱི་བའི་མགོ་ཅན་གཉིས། །

¡Ã སྐུ་མདོག་དུང་ཀ་ཞལ་གཅིག་མ། ། ( ¡¶ ཞ ¡·¡¶ ལུ ¡· - སྐུ་མདོག་་་་་་་་གཅིག་མ། ། ) ཕྱག་གཉིས་གཡས་པས་ཕུར་བུ་འཛིན། །གཡོན་པས་ཐོད་ཁྲག་གསོལ་བར་བྱེད། །ཨོཾ་བཛྲ་ཡཀྵ་ས་ད་ཧཱུྃ་ཛཿ ཤར་སྒོར་པུ་ཤུད་མགོ་ཅན་དཀར། །གཡས་པས་ལྕགས་ཀྱུ་འཛིན་པའོ། །ཨོཾ་བཛྲ་བྷཻ་ར་བེ་ཧཱུྃ་ཧཱུྃ། ལྷོ་སྒོར་བྱ་རོག་མགོ་ཅན་སེར། །གཡས་པས་ཞགས་པ་འཛིན་པའོ། །ཨོཾ་བཛྲ་ཨ་མྲྀ་ཏ་ཧཱུྃ་བཾ། ནུབ་སྒོར་སྲིན་བྱའི་མགོ་ཅན་དམར། ། གཡས་པས་ལྕགས་སྒྲོག་འཛིན་པའོ། །ཨོཾ་བཛྲ་མཱ་ར་ཎི་ཧཱུྃ་ཧོཿ བྱང་སྒོར་ཁྲ་ཡི་མགོ་ཅན་ལྗང༌། །གཡས་པས་དྲིལ་བུ་འཛིན་པའོ། །ཐམས་ཅད་གཡོན་པས་ཕུར་བུ་འཛིན། །ཡེ་ཤེས་མེ་དཔུང་དབུས་ན་བཞུགས། །ཨོཾ་ནི་སྤྱི་བོ་ཨཱཿམགྲིན་པ། ། ཧཱུྃ་ནི་ཐུགས་ཀར་རིམ་བཞིན་དུ། །འཁོར་ལོ་པདྨ་རྡོ་རྗེར་བསྐྱེད། །ཧཱུྃ་ལས་འོད་འཕྲོས་དཀྱིལ་འཁོར་ཚོགས། །སྤྱན་དྲངས་འདི་ཡིས་གསོལ་གདབ་བོ། །འཁོར་བའི་ཕུར་པ་བསྒྲུབ་དོན་དུ། །དབང་དང་བྱིན་རླབས་བླང་བའི་ཕྱིར། །ཡེ་ཤེས་ཁྲོ་རྒྱལ་གཤེགས་སུ་གསོལ། ཁྲོ་བོ་ཆེན་པོ་གཤེགས་ནས་ཀྱང༌། །རྟགས་དང་མཚན་མ་བསྟན་པ་དང༌། །ཕུར་བུའི་དངོས་གྲུབ་སྩལ་དུ་གསོལ། ཨོཾ་སརྦ་ཏ་ཐཱ་ག་ཏ་བཛྲ་ཀཱི་ལ་ཡ་མཎྜལ་ཨེ་ཧྱ་ཧིས་སྤྱན་དྲངས་ལ་མཆོད་པ་བྱ། ཨོཾ་སརྦ་ཏ་ཐཱ་ག་ཏ་བཛྲ་ཀཱི་ལ། ཞེས་སོགས་མཆོད་པ་རྣམས་ཀྱིས་སོ། །དེ་བཞིན་གཤེགས་པ་ཐམས་ཅད་ཀྱིས། །རྡོ་རྗེ་གཞོན་ནུའི་དབང་བསྐུར་རྣམས། །སེམས་ཅན་རྣམས་ལ་ཕན་གདགས་ཕྱིར། །དབང་དང་དངོས་གྲུབ་སྩལ་དུ་གསོལ། །གསོལ་བཏབ་གྱུར་པའི་ལྷ་རྣམས་ཀྱིས། །ཆེ་བའི་ཡོན་ཏན་ཀུན་རྫོགས་ཤིང༌། །བྱང་ཆུབ་སེམས་ཀྱི་ཆུས་གང་བའི། །རྣམ་པར་དག་བྱེད་བུམ་པ་འདིས། །དེ་རིང་ཁྱེད་ལ་དབང་བསྐུར་རོ།། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཧཱུྃ། ཨོཾ་བཛྲ་ཀྲོ་དྷ་ཨ་ལཾ་ཀྲྀ་ཏ་ཨ་བྷི་ཥིཉྩ་མཱཾ། །བུམ་ཆུས་དབང་བསྐུར་ཁྲོ་བོ་ཡིས། །བརྒྱན་པ་ཡིས་ཀྱང་དབང་བསྐུར་རོ། །ལུས་ངག་དྲི་མ་ཐམས་ཅད་དག །དབང་བསྐུར་བཞི་ཐོབ་ཁྲོ་བོ་ཡི།

།མཐུ་སྟོབས་ཕྲིན་ལས་ལ་དབང་བྱས། །དབང་རྟགས་གཙོ་ལ་མི་བསྐྱོད་པ། །འཁོར་ལ་གཙོ་བོས་དབུར་བརྒྱན་ནོ། །ཐུགས་ཀ་ནས་འཕྲོས་སྒོ་མ་རྣམས། །སོ་སོའི་སྔགས་དང་ཕྱག་རྒྱ་ཡིས ༑ ༑ ཡེ་ཤེས་འཁོར་ལོ་སྤྱན་དྲངས་གཞུག །རང་ཉིད་དམ་ཚིག་སེམས་དཔའ་ཡི ༑ ༑ སྙིང་ནང་པད་འདབ་བརྒྱད་དབུས་སུ། །རྡོ་རྗེ་གཞོན་ནུ་འདབ་རྣམས་དང༌།། སྟེང་འོག་ཁྲོ་བོ་རྣམས་བལྟས་པས། །ཡེ་ཤེས་སེམས་དཔའ་བཀུག་བྱས་ནས། ། ལུས་ཀྱང་རང་བཞིན་གཞལ་ཡས་བལྟ། །ཡེ་ཤེས་སེམས་དཔའི་ཐུགས་ཀར་ཧཱུྃ། ། ཡེ་ཤེས་ལྔ་ལྡན་གཟུང་འཛིན་བྲལ། །ཏིང་འཛིན་སེམས་དེ་ལ་མཉམ་གཞག །འཁོར་རྣམས་ལ་ཡང་དེ་བཞིན་ཏེ། །མཐའ་སྐོར་སྔགས་རྣམས་དམིགས་ལ་བཟླ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱ་ན་བཾ་ཧཱུྃ་ཕཊ། གཙོ་བོའི་སྔགས་སོ། །ཨོཾ་བཛྲ་ཀྲོ་དྷི་ཤྭ་རི་མུ་ཏྲ་ཧཱུྃ་ཕཊ། འཁོར་ལོ་སོ་སོའི་འབྱིན་སྔགས་ཡིན། །འཁོར་ཚུལ་འོད་ཀྱི་འཕྲོ་འདུ་ཡང༌། །ལས་དང་རྗེས་མཐུན་བསམ་བྱ་ཞིང༌། །ཀུན་གྱིས་མགྲིན་གཅིག་གྱུར་པ་ཡིན། །ཚར་བཅད་རྗེས་གཟུང་གྲུབ་པའོ། །མཆོད་པའི་ཡོ་བྱད་བསང་སྦྱང་གི །སྔགས་དང་ཕྱག་རྒྱས་བྱིན་བརླབས་ཏེ། །མདུན་བསྐྱེད་སྤྲུལ་པ་བཞི་རྫོགས་ལ། །ཨོཾ་སརྦ་ཏ་ཐཱ་ག་ཏ་བཛྲ་ཀཱི་ལ་ཡ་མཎྜལ་ཨ་ཧ་ར་ཧཱུྃ་སྭཱཧཱ། པུཥྤེ། དྷཱུ་པེ ༑ ཨཱ་ལོ་ཀེ གནྡྷེ། ནཻ་ཝི་དྱེ། ཤཔྟ། སྣ་ཚོགས་ལ་གསོལ་འདོད་ཡོན་དང༌། ། རིན་ཆེན་རྣམ་མང་རྣམས་ཀྱང་ངོ༌། །བདུད་རྩི་སྨན་གྱི་མཉེས་མཆོད་ཀྱང༌། ། གཏོར་མ་བཞིན་དུ་བྱིན་གྱིས་བརླབ། །ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཐ། མང་དུ་བརྗོད་བྱ་མཐེབ་སྲིན་གྱིས། །བླ་མ་དཀྱིལ་འཁོར་ལྷ་མཆོད་ཅིང༌། །རང་བྱུང་གདོད་ནས་དག་པ་ཡི། །རྩ་བརྒྱད་སྟོང་ལ་སྦྱར་བའི་སྨན། །རིགས་ལྔ་དམ་ཚིག་ལྔ་ཡི་དངོས། །ཡེ་ཤེས་ལྔ་རྫོགས་གྲུབ་པའི་རྫས། །རྒྱུད་དྲུག་སེམས་ཅན་ཀུན་སྒྲོལ་ཕྱིར། །དུག་ལྔ་སེལ་བའི་བདུད་རྩི་འདི། །ཕྱོགས་བཅུའི་སངས་རྒྱས་ཐམས་ཅད་དང༌། །བྱང་ཆུབ་སེམས་དཔའི་ཚོགས་བཅས་ལ།

།བདག་གི་དད་པས་འབུལ་ལགས་ཀྱིས། །བཞེས་ནས་དངོས་གྲུབ་སྩལ་དུ་གསོལ། །བརྗོད་དེ་ལྕེ་ལ་བདུད་རྩི་མྱང༌། །སྙིང་གའི་དཀྱིལ་འཁོར་མཆོད་མཉེས་ཤིང༌། །ཆོས་སྐྱོང་སོགས་ལའང་མཆོད་པར་བྱ། །རྒྱུད་དྲུག་ལ་སོགས་ཚིམ་བྱས་ནས། །བྱང་ཆུབ་མཆོག་སེམས་བསྐྱེད་བྱེད་ཅིང༌། །དུས་གསུམ་རྒྱལ་བའི་གདུང་འཚོབ་པ། །རིག་འཛིན་བདག་ཅག་རྣམས་ལ་ནི། །ཀཱི་ལ་ཡ་ཡི་དངོས་གྲུབ་དང༌། །དབང་དང་བྱིན་རླབས་འདིར་སྩོལ་ཅིག །བདུད་རྩི་མྱངས་ལ་དཔྲལ་མགྲིན་སྙིང༌། །རེག་པས་དངོས་གྲུབ་ཐོབ་བསམ་ཞིང༌། །ཀ་ཡ་སིདྡྷི་ཨོཾ། ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ། ཞེས་པ་བརྗོད་པས་བརྟན་པར་བྱའོ། །གཏོར་མ་བསང་སྤྱད་མགོ་སྒྱེད་གསུམ། །ཡྃ་རྃ་ཨཱཿལས་རླུང་མེའི་སྟེང༌། །ཐོད་ཆེན་དཔྲལ་བ་རང་ལ་བསྟན། །ན་དང་གོ་ཀུ་ད་ཧ་དང་ ༑ ༑ མུ་བི་ར་ཤུ་ར་མ་ནི། །ཧཱུྃ་ཨོཾ་སྭཱ་ཨ་ཧ་རྣམས་ལས། །དབུས་དང་ཤར་ལྷོ་ནུབ་བྱང་དུ། །མི་གླང་ཁྱི་རྟ་གླང་ཆེན་ཤ །དྲི་ཆུ་དྲི་ཆེན་དཀར་དམར་ཀླད། །ཆོས་དབྱིངས་མེ་ལོང་མཉམ་ཉིད་དང༌། །སོ་སོར་རྟོག་དང་བྱ་བ་གྲུབ། །རླུང་གཡོས་མེ་སྤར་བསྐུལ་བ་ཡིས། །སྤྲིན་མ་སྣ་ཚོགས་རྡོ་རྗེ་ཡི། །ལྟེ་བར་བཛྲ་ཀཱི་ལ་ཡ། ། ཕྱོགས་བཞིར་ཙཀྲ་རཏྣ་དང༌། །པདྨ་ཀརྨ་ཀཱི་ལ་ཡ། །ཡབ་ཡུམ་སྙོམས་ཞུགས་བདེ་བའི་སྒྲས། །སངས་རྒྱས་བྱང་སེམས་སྤྱན་དྲངས་ནས། །ཞལ་དུ་ཞུགས་ཤིང་ཐུགས་ཀར་ཞུ། །ཡབ་ཡུམ་བཅས་པ་འོད་དུ་ཞུ། །ཐམས་ཅད་རོ་བཅུད་གཟུགས་སྒྲ་རེག །ཕུན་ཚོགས་ཡེ་ཤེས་བདུད་རྩིས་གྱུར། །ཨོཾ་བ་ལིཾ་ཏ་ཏེ་ཛོ་བ་ལིཾ་ཏ་གུ་ཧྱ་ས་མ་ཡེ་ཧཱུྃ། མང་དུ་བརྗོད་དེ་བྱིན་བརླབས་ནས། །མདུན་བསྐྱེད་རྡོ་རྗེ་གཞོན་ནུ་ཡི ༑ ༑ དཀྱིལ་འཁོར་ཚོགས་ཀྱིས་གསོལ་བསམ་ཞིང༌། །ཛཿཧཱུྃ་བྃ་ཧོཿ ཤྲཱི་ཧེ་རུ་ཀ་ཨི་དཾ་དྷཱུ་པཾ། པུཥྤཾ། དཱི་པཾ། གྷནྡྷཾ་བ་ལིཾ་ཏ་པྲ་ཏཱིཙྪ་ཧོ། ཤྲཱི་བནྡྷཱ་ཁཱ་ཧི། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི་ཧ་ཧ་ཧ་ཧཱུྃ་ཧཱུྃ་ཧཱུྃ། སརྦ་བིགྷྣཱ་ན་ཤ་ཏཱུཾ་མཱ་ར་ཡ་ཕཊ།

གསུམ་མམ་བདུན་གྱིས་དབུལ་བར་བྱ། །བླ་མེད་མཆོག་གི་མཆོད་པ་སྦྱར་བ་འདི། །ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་དུ་ཅི་བདེར་བཞེས་སུ་གསོལ། །མ་ཧཱ་མཾ་ས་ཁཱ་ཧི། མ་ཧཱ་རཀྟ་ཁཱ་ཧི། མ་ཧཱ་བ་ས་རུ་དྷི་ར་ཁཱ་ཧི། མ་ཧཱ་ཨ་མྲྀ་ཏ་ཁཱ་ཧི། མ་ཧཱ་བ་ལིཾ་ཏ་ཁཱ་ཧི། ཞེས་བརྗོད་ཁྲོ་བོ་ཁྲོ་མོ་ཡིས། །དགྲ་བགེགས་ཤ་ཁྲག་རོལ་པར་བསམ། །འདོད་པའི་དོན་ལ་སོགས་གདབ་བོ། །བསྟོད་པ་འདི་ཡིས་བསྟོད་པར་བྱ། །ཧཱུྃ་སྒེག་པ་དཔའ་བོ་འཇིགས་སུ་རུང་བ་དང༌། །དགོད་དང་གཤེ་དང་འཇིགས་པར་བྱེད་པ་དང༌། ། སྙིང་རྗེ་རྔམ་དང་ཞི་བ་ལ་སོགས་པ། །སྐུ་ཡི་དངོས་པོ་ཤིན་ཏུ་བརྗིད་པ་ཡི། །རྒྱན་དང་ཆ་ལུགས་ལྡན་པས་སྒེག་སྒེག་འདྲ། །བདུད་བཞི་གདན་དུ་བཏིང་བས་དཔའ་དཔའ་འདྲ། །སྐུ་ཚེ་ཡན་ལག་རགས་པས་འཇིགས་འཇིགས་འདྲ། །ཞལ་གཡས་དཀར་ལ་འཛུམ་པས་དགོད་དགོད་འདྲ། །ཞལ་གཡོན་དམར་ལ་གདངས་པས་གཤེ་གཤེ་འདྲ། །ཞལ་དབུས་མཐིང་ལ་རྔམ་པས་ཁྲོ་ཁྲོ་འདྲ། །རྒྱུད་དྲུག་ཐུགས་རྗེས་འཛིན་པས་བྱམས་བྱམས་འདྲ། ། ¡Ã གདུག་པ་ཞལ་དུ་འདྲེན་པས་རྔམ་རྔམ་འདྲ ༑ ༑ ( ¡¶ ཞ ¡· - གདུག་པ་་་་་་་་རྔམ་འདྲ། ། ) ཆོས་ཉིད་མཚན་མ་མེད་པས་ཞི་ཞི་འདྲ། །དེ་འདྲའི་ཁྲོ་བོ་འཇིགས་པའི་སྐུར་སྟོན་པས། །རྡོ་རྗེ་རྩེ་དགུས་ས་དགུའི་རྟོག་པ་འཇོམས ༑ ༑ རྡོ་རྗེ་རྩེ་ལྔས་དུག་ལྔ་དབྱིངས་སུ་སྒྲོལ། །མེ་དཔུང་འབར་བས་ཁམས་གསུམ་ཉོན་མོངས་བསྲེགས། ཁ་ཊཾ་རྩེ་གསུམ་དུག་གསུམ་རྩད་ནས་གཅོད ༑ ༑ རི་རབ་ཕུར་བུས་ཁམས་གསུམ་དབང་དུ་སྡུད། །སྐུ་སྨད་དབལ་དང་བཅས་ཏེ་གདུག་པ་འདུལ། །དེ་འདྲའི་ཁྲོ་རྒྱལ་འཇིགས་པའི་སྐུར་བསྟན་པས། ། ཀཱི་ལ་ཡ་ཡི་དངོས་གྲུབ་སྩལ་དུ་གསོལ། །སྨན་གཏོར་རྗེས་སུ་མཆོད་པར་བྱ། ། བསྒྲལ་མཆོད་རཀྟ་མངོན་བཤམས་ལ། ཁྲོ་བོ་ཡབ་ཡུམ་ཕྲ་མེན་དང༌། །སྤྲུལ་དང་ཡང་སྤྲུལ་ཐམས་ཅད་ཀྱིས། །སངས་རྒྱས་བསྟན་ལ་གནོད་བྱེད་པའི། །དགྲ་བགེགས་བསྒྲལ་ཞིང་ཤ་ཁྲག་རྣམས།

།ཞལ་དུ་བསྟབས་ཤིང་རོལ་བསམས་པས ༑༑ དམ་ཚིག་ཆེན་པོའི་དུས་ལ་བབ། །སྤྲུལ་པ་ཕོ་ཉའི་དུས་ལ་བབ། །བདག་ཉིད་ཆེན་མོའི་དུས་ལ་བབ། །ས་བདག་ཆེན་མོའི་དུས་ལ་བབ། ཁྱི་ཡི་གདོང་ཅན་དུས་ལ་བབ། དགྲ་བགེགས་བསྒྲལ་བའི་དུས་ལ་བབ། །བྱང་ཆུབ་མཆོག་ཏུ་སེམས་བསྐྱེད་ཅིང༌། །དུས་གསུམ་སངས་རྒྱས་གདུང་འཚོབ་པའི། །རིག་འཛིན་བདག་ཅག་རྣམས་ལ་ནི། །གནོད་ཅིང་གདུག་པའི་དགྲ་དང་བགེགས། །བདུད་དང་བར་དུ་གཅོད་པ་རྣམས། ཁྲོ་བོ་ཆེན་པོའི་བྱིན་རླབས་ཀྱིས། །ཡུད་ཙམ་གྱིས་ནི་དེ་བཀུག་ནས། །མངོན་སྤྱོད་ཚུལ་གྱིས་བསྒྲལ་བ་དང༌། །ལུས་ངག་ཕྱེ་མར་མཛད་ནས་ཀྱང༌། །སྡུག་བསྔལ་ལུས་འདི་བོར་ནས་ཀྱང༌། །རྣམ་གྲོལ་བདེ་བ་མྱོང་བར་མཛོད། །མཆོད་འདྲིལ་ལ་འདི་ཡན་གྱིས་ཆོག །ཨོཾ་ལྃ་ཧཱུྃ་ལྃ་སྟྭཾ་བྷ་ནན། མོ་ཧ་གྷཱ་ཏ་ཡ་བྷ་ག་ཝན་ཧྲཱིཿཥྟྲཱིཿབི་ཀྲྀ་ཏ་བཛྲ་ཧཱུྃ་ཀ་ར་ཧཱུྃ་བཛྲ་ཀཱི་ལ་ཀཱི་ལ་ཡ་ཛཿཧཱུྃ་བྃ་ཧོཿསརྦ་བིགྷྣཱ་ན་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། དགྲ་དང་བགེགས་དང་བདུད་རྣམས་དང༌། །སྡུག་བསྔལ་སེམས་ལ་མཉམ་སྦྱོར་བའི། །ཆེ་གེ་མོ་ཞེས་བྱ་བའི་བདུད ༑ ༑ ཟུངས་ཤིག་རྡུངས་ཤིང་རྣམ་པར་ཆིངས། །རྟོགས་ཤིག་སྒྲོལ་ཅིག་དབྱེ་བར་གྱིས། །རིངས་པར་ཁུག་ལ་སྨྲར་ཆུག་ཅིག །ཕོབ་ཅིག་རྣམ་པར་གཟིར་བར་གྱིས ༑ ༑ བདག་གི་དབང་དུ་བྱས་གྱུར་ནས། །བསྒོ་བའི་བཀའ་ཉན་ནུས་པར་གྱིས ༑ ༑ ཧཱུྃ་ས་ར་བིདྱ་ཙྪིནྡ་ཙྪིནྡ་ཧཱུྃ་ཕཊ། བྷིནྡ་བྷིནྡ་ཧཱུྃ་ཕཊ། གྲྀཧྞ་གྲྀཧྞ་ཧཱུྃ་ཕཊ། ( ¡¶ ཞ ¡·¡¶ ལུ ¡· + ཧ་ན་ཧ་ན་ཧཱུྃ་ཕཊ། ) བནྡྷ་བནྡྷ་ཧཱུྃ་ཕཊ། ཏྲཱ་ཤ་ཡ་ཏྲཱ་ཤ་ཡ་ཧཱུྃ་ཕཊ། ཧ་ས་ཡ་ར་ཧ་ས་ཡ་ར་ཧྲཱིཿདཎྜ་ཧཱུྃ་ཕཊ། ཤཱི་གྷྲཾ་ཨཱ་ན་ཡ་ཧཱུྃ་ཕཊ་ཛྭ་ལཱ་ས་ཡ་ཧཱུྃ་ཕཊ། ཨཱ་བེ་ཤ་ཡ་ཨཱ་བེ་ཤ་ཡ་ཧཱུྃ་ཕཊ། བིནྡྷ་ཡ་བིནྡྷ་ཡ་ཧཱུྃ་ཕཊ། ཁྲོ་བོ་བྲན་དང་མངག་པའི་ཚོགས། ཁྱེད་ཀྱི་ཐུགས་དམ་དུས་ལ་བབ། །མངོན་སྤྱོད་ཇི་ལྟར་ངེས་པ་དང༌། །མངོན་སྤྱོད་བྱིན་རླབས་དེ་བཞིན་མཛོད། །ཧ་ན་ཧ་ན་བཛྲ། ད་ཧ་ད་ཧ་བཛྲ།

པ་ཙ་པ་ཙ་བཛྲ། མ་ཐ་མ་ཐ་བཛྲ། ཛྭ་ལ་ཛྭ་ལ་བཛྲ། སུ་རུ་སུ་རུ་བཛྲ། མུ་རུ་མུ་རུ་བཛྲ། ཀ་ཊ་ཀ་ཊ་ཡེ ༑ ཛ་ཡེ་བི་ཛ་ཡེ། ཨ་ཛི་ཏེ། ཨ་པ་རཱ་ཛི་ཏེ། མ་ར་སེནྱ་པྲ་མརྡ་ནི་ཧཱུྃ་ཕཊ། རྡོ་རྗེ་གསང་བའི་བཀའ་ལུང་ལས། །སྡིག་ཅན་གང་ཞིག་འདའ་བྱེད་པ། །སྟོབས་ཆེན་ཁྲོ་བོ་ཆེན་པོ་ཡིས། །མགོ་བོ་ཚལ་པ་བརྒྱ་རུ་འགས། །ཉོན་ཅིག་བགེགས་དང་ལོག་འདྲེན་རྣམས། །ང་ཡི་བཀའ་ལས་འདའ་མ་བྱེད། །ཧཱུྃ་མ་མ་ཝ་ཤྃ་ཀུ་རུ་ཧཱུྃ། གདུག་ཅིང་ལྡང་བའི་སེམས་ལྡན་རྣམས། །སོང་ཞིག་ལྷ་མིན་ལྷ་ཡང་རུང༌། །ང་ལ་བར་ཆད་རྩོམ་པའི་བདུད། །མཐུ་དང་རྫུ་འཕྲུལ་མེད་པར་གྱིས། །སརྦ་ཨཱ་བ་ན་ཡ་ཧཱུྃ་ཕཊ། ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ། རྡུངས་ཤིག་རྡོ་རྗེ་འབར་བའི་གཏུན། ། བཀའ་ལས་འདའ་བྱེད་སྡིག་ཅན་རྣམས། །རྡོ་རྗེ་མེ་ཡིས་སྙིང་བསྲེགས་ནས། ། ལུས་སེམས་རྡུལ་བཞིན་བརླག་པར་མཛོད། ཁྲོ་མོ་འབར་བའི་གཏུན་ཁུང་དུ། །རྡོ་རྗེ་འབར་བས་བརྡུངས་བྱས་ནས། །ལྷ་ཡང་རུང་སྟེ་བསྒྲལ་བར་བྱ། ¡Ã ཁ་ཏྃ་ཁ་ཏྃ་ཁ་ཏ་ ( ¡¶ ཞ ¡·¡¶ ལུ ¡· ཁ་ཐྃ་ཁ་ཐྃ་ཁ་ཐྃ་ ) ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི་ཧ་ཧ་ཧཱུྃ་ཧཱུྃ་ཕཊ་ཕཊ། ཅེས་བརྗོད་གནོད་བྱེད་རྣམས་ཀྱི་སེམས། །ཆོས་ཉིད་ངང་དུ་གནས་སྤར་ཞིང༌། །ཤ་ཁྲག་ཁྲོ་ཚོགས་རྣམས་ཀྱིས་རོལ། །ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཕཊ་ཕཊ་ཕཊ། ལྷ་ཚོགས་རྣམས་ཀྱིས་བཀའ་གསུང་ཞིང༌། །དངོས་གྲུབ་བདག་ལ་སྩོལ་བར་བསམ། །རཀྟ་བསྒྲལ་མཆོད་རྒྱས་པའོ། །གཞན་ཡང་གཏོར་མ་གཉིས་པ་ནི། །ནག་པོ་ཆེན་པོ་སོགས་ལ་བསྔོ། །གཏོར་མ་གསུམ་པ་དཀར་གཏོར་ནི། །མཛོ་དང་དྲེའུ་ཡི་ཤ་སྤངས་རྒྱན། །བསང་སྦྱང་བྱིན་གྱིས་བརླབ་བྱ་སྟེ ༑༑ མདུན་དུ་པདྨ་ཉི་མའི་གདན། །ཤེལ་མདོག་ལྟ་བུའི་བྷྱོ་བྷྱོ་ཡིས། །འོད་ཟེར་གཉིས་འཕྲོས་དོན་གཉིས་བྱས། །ཚུར་འདུས་དཀར་མོ་ཉི་ཟླ་ནི། །ཞལ་གཅིག་ཕྱག་གཉིས་གཡས་པ་ཡིས། །རི་རབ་ལྷུན་པོ་གཡོན་པ་ཡིས། །གླིང་བཞི་གླིང་ཕྲན་ཐུགས་ཀར་འཛིན། །ཉི་ཟླ་དགུ་བཅུ་རྩ་དགུ་ཡིས།

།དབུ་ནི་སུམ་རིམ་དུ་བརྒྱན་ཅིང༌། །དགུ་བརྒྱ་གཅིག་གི་དོ་ཤལ་ཅན། །སྤྱན་གསུམ་མཆེ་བ་ཅུང་ཟད་གཙིགས། །དར་དཀར་སྟོད་གཡོགས་སྟག་ཤམ་ཅན། །སྦྲུལ་དང་རིན་ཆེན་རྒྱན་གྱིས་བརྒྱན། །མཉམ་སྟབས་འཛུམ་ཁྲོ་སྒེག་པ་མོ། །གནས་གསུམ་བྱིན་བརླབས་ཡེ་ཤེས་བསྟིམ། །དབང་བསྐུར་དབུ་རྒྱན་རྡོ་རྗེ་སེམས། །དམ་ལ་བཞག་པ་བྱས་ནས་ཀྱང༌། །དེ་ཡིས་གཏོར་མ་གསོལ་བསམ་ཞིང༌། །ཨོཾ་བཛྲ་ཤཱནྟི་པདྨ་ཀུ་རུ་ཏི་བྷྱོ་ཁ་ཁ་ཁཱ་ཧི་ཁཱ་ཧི། ཨི་མཾ་བ་ལིཾ་ཤཱནྟཾི་ཀུ་རུ། པུཥྟིངྐུ་རུ། བ་ཤཾ་ཀུ་རུ་སྭཱཧཱ། ཞེས་དང་མཆོད་པ་རྣམས་ཀྱིས་མཆོད། །དཔལ་ལྡན་དཀར་མོ་ཆེན་མོ་ནི། །ཉི་ཟླ་སྟོང་གི་ཐོད་ཕྲེང་ཅན། །ཡེ་ཤེས་དབྱིངས་ཀྱི་རྗེ་མོ་ནི། །གཞན་དོན་འཇིག་རྟེན་པ་རུ་སྤྲུལ ༑ ༑ འཇིག་རྟེན་གནས་ཀྱང་མྱ་ངན་འདས། ཁྱོད་ལ་བསྟོད་ཅིང་ཕྱག་ཀྱང་འཚལ ༑ ༑ སྔོན་ཚེ་ཆེ་མཆོག་ཧེ་རུ་ཀའི། །སྤྱན་སྔར་དམ་བཅས་དེ་བཞིན་དུ། ། དགྲ་བགེགས་མ་ལུས་འདུལ་བ་དང༌། །སྒྲུབ་པོ་འཁོར་བཅས་བསྲུང་བ་དང༌། ། བསམ་པ་ཐམས་ཅད་འགྲུབ་པ་དང༌། །བཅོལ་བའི་ཕྲིན་ལས་གྲུབ་པར་མཛོད། ། སྔ་མའི་སྔགས་བཟླས་ཚུལ་གྱིས་ནི། །ཕྲིན་ལས་བསྐུལ་བའང་ཤེས་པར་བྱ། ། ཚོགས་ལ་རོལ་ཞིང་ལྷག་མ་གཏང༌། །སྤྱོད་ལམ་ལྷ་ཡི་རྣལ་འབྱོར་བྱ། །དགེ་བ་སངས་རྒྱས་སར་བསྔཽའོ། །རྡོ་རྗེ་ཕུར་པའི་དཀྱིལ་འཁོར་སྒྲུབ་པའི་རིམ་པ་རིག་པ་འཛིན་པ་རྣམས་ཀྱི་བཞེད་གཞུང༌། དབེན་གནས་དམ་པ་གྲོམ་པ་ས་སྐྱར། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ།། །། རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་བཞི་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 294PAGE 293