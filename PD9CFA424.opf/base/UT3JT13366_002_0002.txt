ལ་བློ་གཏད་ལ་ཉལ། དེས་ཟིན་དེ་ལྟར་ཞག་གྲངས་ཅི་རིགས་པར་བྱ། །དེ་ཟླ་བ་ཕྱེད་ལ་སོགས་པའི་བར་དུ་བྱའོ། ཁ་ཅིག་ནི་རྨི་ལམ་མ་ཟིན་པར་ལུས་ལ་བདེ་བ་ཆེར་སྐྱེས་ཤིང་ཉིན་པར་ཤེས་པ་མྱོས་པ་ལྟ་བུའི་མི་རྟོག་པར་གྱུར་ན་རྨི་ལམ་ཟིན་པའི་རྟགས་ཡིན་པས་དེ་བཞིན་དུ་བསྒོམ། དེས་ཀྱང་མ་ཟིན་ན་འབྱམ་པ་ཆེར་གོལ་བ་ཡིན་པས། ཉིན་མོ་ལུང་སྟོང་མི་མེད་པ་ཉམ་ང་བའི་གནས་སུ་ཕྱིན་ལ། གཅེར་བོང་རྒྱུག འོ་དོད་སྣ་ཚོགས་འབོད། གོས་གྱོན་ལ་གཡང་སར་བསྡད། འདུན་པ་ཅུང་ཟད་ཙམ་རེ་བཏང༌། ཡང་འདུག་ས་སྤོ། དེ་ནས་ལུས་ཙོག་པུ་ལ་སོགས་པ་ཅི་རིགས་པར་འདུག་ལ་ལུས་འདི་ཕྱི་བཟློག་ཏུ་བསྒོམ་ཏེ། ནང་ཁྲོལ་ལ་སོགས་པ་ཐམས་ཅད་ཕྱི་ན་གནས་པར་བྱས་ལ། དེའི་མཛོད་སྤུའི་ཐད་ཀར་ཐིག་ལེ་དཀར་བ་གསལ་བ། བདེ་ཉམས་དང་ལྡན་པ་ཆེ་ཆུང་ཅི་རིགས་པ་ཞིག་ལ་བློ་གཏད

༑ དེ་ཉིད་དུ་ཉལ་དེས་རྨི་ལམ་མི་ཟིན་མི་སྲིད་དོ། །ཏིང་ངེ་འཛིན་བདེ་སྟོང་ལྷན་ཅིག་སྐྱེས་པའི་གོལ་ས་སྤང་བའོ། །དེ་ནས་རྨི་ལམ་སྦྱང་བ་ནི་རྨི་ལམ་མམ། སྒྱུ་མ་དེ་ཉིད་ཀྱང་རང་གི་སེམས་ཡིན་པས། ལུས་དེ་ཉིད་ཉི་ཟླའི་སྟེང་དུ་འགྲོ་བ་རྡོག་པས་མནན་ལ། རི་རབ་གྱི་སྟེང་དུ་འགྲོ་བས་སུམ་ཅུ་རྩ་གསུམ་ལྟ་བ། འོག་མིན་གྱི་སངས་རྒྱས་ཀྱི་ཞིང་ལྟ་བ། ཕྱོགས་བཅུའི་ཌཱ་ཀི་མའི་གནས་ཡུལ་ཉི་ཤུ་རྩ་བཞི་ལྟ་བ། དེ་ལྟ་བུ་ཡང་ནས་ཡང་དུ་བྱས་པས་གཉིད་དམ་རྨི་ལམ་གྱི་ཚེ་ནི་ཏིང་ངེ་འཛིན་མཆོག་ཏུ་འགྱུར་རོ། །དེ་བས་ཕུལ་དུ་དབྱུང་བའི་ཕྱིར་ཏིང་ངེ་འཛིན་གྱིས་ལམ་ཐམས་ཅད་སྤེལ་ཏེ། གཡང་ས་གཅིག་ལས་ཀྱང་གཡང་སས་འཇིག་རྟེན་གྱི་ཁམས་ཐམས་ཅད་དགང་བ་དང༌། ཉི་ཟླ་གཅིག་ལས་ཀྱང་དེ་བཞིན་དུ་གང་བ་དང་ ༑ རྨི་ལམ་དུ་བསྐྱེད་རིམ་བསྒོམ་སྟེ། ཌཱ་ཀི་ནཱི་ཁྱོད་གདོང་ལྟ་བུ་ནམ་མཁའ་གང་བ་ཡང་གཅིག་ཏུ་བསྡུ་བ། དེ་ལྟ་བུའི་ཆོ་འཕྲུལ་དུ་མ་བྱའོ། །དེ་ལྟ་བུའི་ཏིང་ངེ་འཛིན་ནི་སྦྱང་བ་སྤེལ་བ་བསྒོམ་ཡང་རྟོག་པ་སླར་ཡང་མང་དུ་འགྱུར། སྣང་བ་ཞེན་པ་ཆེ། བདེ་ཤུགས་ཆུང་ན་རྨི་ལམ་གྱི་དེ་ཁོ་ན་ཉིད་བསྒོམ་སྟེ། མཛོད་སྤུར་ཉམས་གསུམ་དང་ལྡན་པའི་ཐིག་ལེ་ཆེ་ཆུང་ཅི་རིགས་པ་ཞིག་བསྒོམ་སྟེ། མཛོད་སྤུའི་དབུ་མའི་གནས་སུ་རྒྱུན་མི་འཆད་པར་སྐྱུར་རོ། །དབང་གསུམ་པའི་ཉམས་མྱོང་ཡང་ཅུང་ཟད་དྲན་པར་བྱའོ། །དེ་ནས་བདེ་བས་གང་བ་དང་སེམས་ལ་དགའ་བ་ཁྱད་པར་ཅན་སྐྱེ་ཞིང༌། གཉིད་ལོག་སད་པ་མི་ཕྱེད་པ་འབྱུང་ངོ༌། །དེ་བཞིན་དུ་བསྒོམས་པས་ཆོས་ཐམས་ཅད་སེམས་དང་སྒྱུ་མ་དང་བདེ་ཆེན་དུ་རྟོགས་ཀྱང༌། དེ་ལ་ཉོན་མོངས་པའི་རོ་ཞེས་བྱ་བ། དེ་ལས་སྲེད་པ་ལ་སོགས་པ་འཕེལ་བར་གྱུར་ན ༑ དེ་ལ་དེ་ཁོ་ན་ཉིད་བསྒོམ་པ་ནི་བདེ་བ་ལ་སྟོང་པས་རྒྱས་གདབ་སྟེ། སྔར་གྱི་ལྟ་བ་ཐོས་བསམ་བྱས་ན་རྗེས་སུ་དྲན། དེ་མིན་ན་མིག་དཔངས་སྟོད་དེ། མིག་འབྲས་རྟེན་མེད་དུ་མི་འགྱུར་བར་བྱའོ།

།ཡང་ན་ཚངས་པའི་སྒོ་ནས་སྟེང་གི་ནམ་མཁའ་སྔོན་པོ་ལ་ལྟའོ། །དེས་བདེ་སྟོང་ཟུང་དུ་ཆུད་པར་འགྱུར་ཞིང༌། རྗེས་ཀྱི་སྣང་བ་ཐམས་ཅད་ལའང་སྒྱུ་མ་དང་རོ་གཅིག་ཏུ་མཉམ་རྗེས་མེད་པར་སྐྱེའོ། །དེ་ལྟ་བུའི་ཏིང་ངེ་འཛིན་མཆོག་སྐྱེས་ཀྱང༌། འདོར་བའི་ལུས་སྒྱུ་མ་ལྟ་བུར་མ་གྱུར་པས་བར་དོ་ལ་བརྟེན་ནས་ལུས་ལེན་ཏེ། འདི་ནི་འཁོར་བ་ལྡོག་པའི་དུས་ཞེས་བྱའོ ༑ ༑ དེའི་གནད་ཀྱང་སྔར་རྨི་ལམ་ལ་རྨི་ལམ་དུ་ངོ་ཤེས་པར་བྱའོ། །ཞེས་འདུན་པ་གཏོང་བ་བཞིན། འཆི་ཁའི་དུས་བར་དོ་སྒྱུ་ལུས་ལ་སྒྱུ་ལུས་སུ་ངོ་ཤེས་པར་བྱའོ། །དེའི་གནད་ཀྱང་སྔར་རྨི་ལམ་ལ་རྨི་ལམ་དུ་ངོ་ཤེས་པར་བྱའོ། །ཞེས་འདུན་པ་ཡང་ནས་ཡང་དུ་བཏང་ཞིང༌། སྐབས་སྐབས་སུ་ལུས་ཕྱི་བཟློག་གི་ལོག་གནོན་བསྒོམ་པ་ཤིན་ཏུ་གཅེས། གནད་དེ་ཉིད་ཀྱིས་འཆི་ཁར་ཡང་ཡ་ང་བ་དང་བྲལ་ནས། བར་དོར་སྐུ་གསུམ་མཆོག་ངེས་པ་ཐོབ་པར་འགྱུར་རོ། །དེ་ལྟར་ན་དོན་བརྒྱད་ཀྱིས་གནད་ཀྱི་ཕྲེང་བ་བསྡུས་པ་དབྲི་བསྣན་མེད་པ་རྫོགས་ས།ོ། ཤུབྷཾ ༑༑ ༑༑ ཛཱ་ལནྡྷ་རའི་ཞབས་པད་ལ་བཏུད་དེ། ཙཎྜཱ་ལཱི་ཡི་མན་ངག་བྲི། །བདེ་བའི་སྟན་ལ་འདུག་ནས་ནི། །རྐང་པ་བསྣོལ་ཏེ་ལག་པ་ཡང༌། །མཐེ་བོང་གཉིས་ནི་སོ་སོར་བཟུང༌། །དེ་ལྟར་ལུས་ངག་གཉིས་ཀྱང་ནི། །སོར་བཟུང་སེམས་ཀྱང་རྣལ་དུ་བྱ། །དེ་ནས་སྐད་ཅིག་རྣལ་འབྱོར་གྱིས། །བདག་གི་ལྷ་ཡི་རྣལ་འབྱོར་བྱ།། དེ་ནས་ལྟེ་བའི་གནས་སུ་ནི། །དབྱངས་ཀྱི་དང་པོ་ཤད་ལྟ་བུ། །རྣམ་པ་གསལ་བ་དམིགས་བྱས་ཏེ། །དེ་ལས་མེ་སྦར་ཀླད་པ་ཡི། །དུང་ཁང་ལྟེ་བའི་རྐང་མཐིལ་གྱི།། བར་དུ་ཡོངས་སུ་གང་བར་བསམ། །སྲིན་པོའི་ལམ་ཡང་རབ་ཏུ་བསྡོམས། །སྲོག་དང་རྩོལ་བའང་གཏུགས་བྱས་ཏེ། ཁ་སྦྱར་བ་ཡི་རྣལ་འབྱོར་དང༌། །ལུས་ནི་གཡོ་ཞིང་གཟུང་བར་བྱ། །དེ་ལྟར་རབ་ཏུ་འབད་བྱས་པས། །ལུས་ལ་དྲོད་འབར་བདེ་བ་དང༌། །བཅས་པ་སྐྱེ་འགྱུར་བདེ་བ་ཡང༌། །ཉམས་མིན་གོ་འཕང་མཆོག་ཏུ་འགྱུར ༑ ༑ རྣལ་འབྱོར་བསྡུས་པ་ས་མཱཔྟ།།

ཨི་ཐི།། ༈ །།ཕུལླ་ཧ་རིའི་པཎྜི་ཏའི་མན་ངག་ལ། སྤྱིར་རྣལ་འབྱོར་གསུམ་དུས་གཅིག་ལ་སྟན་གཅིག་ཏུ་བསྒོམ་པ་ཡིན་གསུང་ ༑ དང་པོར་རང་བྱིན་གྱིས་བརླབ་པའི་རྣལ་འབྱོར། བསྐྱེད་པའི་རིམ་པའི་རྣལ་འབྱོར། ལྷན་ཅིག་སྐྱེས་པའི་རྣལ་འབྱོར་གསུམ་བསྒོམས་པས་ལམ་ཅིག་ཅར་བ་ཡིན། རང་བྱིན་གྱིས་བརླབ་པ་རྩ་ལ་བརྟེན་པ། རླུང་ལ་བརྟེན་པ། བྱང་ཆུབ་ཀྱི་སེམས་ལ་བརྟེན་པ། བསམ་གྱིས་མི་ཁྱབ་པ་ལ་བརྟེན་པ་བཞི་ལས། འདི་རྩ་ལ་བརྟེན་པ་ཡིན་གསུང༌། དེ་ལ་འཁོར་ལོ་བཞི་ལ་བརྟེན་པ། གཉིས་ལ་བརྟེན་པ། གཅིག་ལ་བརྟེན་པ་གསུམ་ལས། འདིར་གཉིས་ལ་བརྟེན་པ་ཡིན་གསུང༌། དེ་ལ་གསུམ་སྟེ། རླུང་ལུས་ལ་གཟུད་པ། སེམས་ལ་གཟུད་པ། འོད་གསལ་དུ་གཟུད་པའོ ༑ ༑ ལུས་ལ་གཟུད་པ་ལ་གནད་གསུམ་འཛོམ་པ་ལ་སྟེང་རླུང་མནན། འོག་རླུང་དྲངས་ཏེ། ལྟེ་བའི་ཨ་ཤད་ལྟ་བུ་ལ་བུས་པས་དྲོད་སྐྱེས་ཏེ་ཞག་གསུམ་མམ་གཉིས་ཙམ་དུའོ། །དེ་ནས་གཡས་གཡོན་གྱི་རླུང་གིས་རྩ་དབུ་མ་བསྲུབ་སྟེ།། དེའང་ཨ་ཤད་ལྟ་བུ་ལས་མེ་སྟག་ཐོར་ཐོར་བསྲུབ་སྟེ། སྟེང་འོག་གི་རླུང་མནན་ལ་ཐུབ་ཚད་དུ་བསྡམ་མོ། །དེས་ལུས་ཀྱི་ནང་ཐམས་ཅད་གཏུམ་མོའི་འོད་ཀྱིས་དམར་ཐིང་བ་བསྒོམ། དངོས་སུ་ཡང་དྲོད་སྐྱེས་སྐྱེས་ལ་ཡང་ཡང་བསྒོམ། དེ་ནས་དེ་ཀ་བཞིན་བསྒོམས་པས་རྩ་དབུ་མ་ཁ་ཕྱེ་སྟེ། དེ་ནས་ཡར་མེ་སོར་བཞི་ཙམ་ན་ར་ར་བསྒོམ། དེ་ནས་ཞག་བཞི་ནས་ལྔ་ཙམ་དུ་སྟེང་རླུང་མནན་འོག་རླུང་དྲངས་ཏེ། ནང་དུ་གནས་པ་དང་བསྟུན་ཏེ་བསྒོམ། དེ་ནི་རླུང་ལུས་ལ་གཞུག་པའོ། །དེ་གོམས་པ་ལས་ཡང་ལྟེ་བའི་མེ་ཇེ་རིང་ཇེ་རིང་ལ་དམར་ནར་གྱིས་རྩ་དབུ་མ་ན་ཡར་རླུང་ནང་དུ་འཇུག་པ་དང་བསྟུན་ཏེ། སྤྱི་བོའི་ཧཾ་ལ་མེ་རེག་རེག་བསྒོམ་པ་ལ་ཞག་གསུམ་ཙམ་དུ་བསྒོམ་སྟེ། དེ་ལ་དྲོད་སྐྱེས་ནས་མེའི་རྩེ་མོས་ཧཾ་ཕུག་པ་ལས་བྱང་ཆུབ་ཀྱི་སེམས་དཀར་ཤར་ཀྱིས་མར་དེད་དེ། ལྟེ་བའི་ཨ་ཤད་ལ་རེག་གིས་སོང་བས་སླར་ཡང་ཡར་ལ་མེ་འཁྲིས་པ་བཞིན་དུ་མེ་རླུང་གི་རང་བཞིན་ཡར་ལ་འབར་ཏེ།

ཧཾ་ལ་རེག་པས་བྱང་སེམས་ཡར་ལ་དེད་དེ། དེ་བཞིན་མར་བྱང་སེམས་ཕྲ་མོ་རླུང་གིས་དེད། ཡང་ཡར་རླུང་གིས་བྱང་སེམས་དེད་པར་བསྒོམ་མོ། །དེའི་དུས་སུ་ལྟེ་བ་ནས་ཡར་མེ་རླུང་འབར་བ་ན་རླུང་ནང་དུ་འཇུག་པ་དང་བསྟུན། བྱང་སེམས་ཡས་འབབ་རྩ་ན། རླུང་ཕྱིར་ལྡང་བ་དང་བསྟུན་ནོ། །དེ་བཞིན་དུ་ཡང་ཡང་བསྒོམས་པས་ལུས་བདེ་བའི་ཉམས་སྐྱེའོ། །དེ་ཉིད་རླུང་སེམས་ལ་གཟུད་པའོ་གསུང་ངོ༌། །དེ་ལྟར་བསྒོམ་ན་ལྕི་བའམ་གྲང་སེལ་ ( ¡¶ ཞ ¡· སིལ་ ) གྱིས་སོང་ན་ལྟེ་བ་ནས་བྱང་སེམས་དྲངས་ཏེ་སྤྱི་བོར་ལན་གསུམ་ཙམ་བསྐོར་ལ་རྩ་མིག་ཏུ་དགྲམ་མོ།། ཧཱུྃ་གིས་དྲང་ངོ༌། །ལན་གསུམ་དྲངས་པས་ཡང་ཕྱེད་ཀྱིས་འོང་ངོ༌། །དེ་ལྟར་བསྒོམས་པས་བདེ་བ་དངོས་སུ་སྐྱེ་ལ། མི་རྟོག་པ་ཤུགས་ལས་སྐྱེ་གསུང༌། ཡང་ན་སྔར་ཐོས་བསམ་གྱིས་གཏན་ལ་ཕབ་པའི་དོན་བསྒོམ་མོ། །རང་བྱིན་གྱིས་བརླབ་པ་ནི། དེ་ཁོ་ན་ཉིད་ལ་བློ་བརྟན་པའི་ཐབས་ཡིན་གསུང་ངོ༌། །འདིའི་དམ་ཚིག་ལ་མེ་ལ་མི་བདེ་བ་དང༌། གོས་མཐུག་པོ་མི་གྱོན་པ་དང༌། ཉི་མ་ལ་རྐང་པ་མི་བརྐྱང་བ་དང༌། མི་དང་གཏམ་མང་པོ་སྨྲ་བ་སྤངས་ལ་ཕལ་ཆེར་ཙོག་པུར་འདུག་པར་བྱའོ ༑ ༑ ཟས་འགྲངས་པ་དང༌། ནམ་ཕྱེད་དང༌། ཉིན་ཕྱེད་ཀྱི་དུས་སུ་མི་བསྒོམ་པར ༑ སྔ་དྲོ་དང་ཕྱི་དྲོའི་ཕྱེད་ཐུན་ཆུང་ངུ་མང་དུ་བྱའོ། །རླུང་ལུས་ལ་གཟུད་པའི་མན་ངག་ནི། ལུས་ཀྱི་གནད་སྐྱིལ་ཀྲུང་བཅས་ནས་ལག་པ་སོར་མོ་བསྣོལ་ཏེ་མཉམ་གཞག་གི་ཕྱག་རྒྱ་བཅས་ནས་ལྟེ་བ་ལག་པའི་སྟེང་དུ་འབོལ་གྱིས་བཏང་སྟེ། གསུས་པ་བཅར་ནས་རླུང་གི་གནད་སྟེང་རླུང་རྔུབ་སྟེ་མནན། འོག་རླུང་དྲག་ཏུ་བསྐྱེད་ནས་ཐུར་སེལ་ཐུབ་ཚད་མནན་ནས་དལ་གྱིས་བཏང་ངོ༌། །ཏིང་ངེ་འཛིན་ནི་ལྟེ་བའི་ཨ་ཤད་ལྟ་བུ་ལ་སྟེང་རླུང་མནན་པའི་རོ་རྐྱང་གིས་སྦུད་པ་ལྟར། འོག་རླུང་བསྐྱོད་པས་རོ་རྐྱང་གཉྀས་ཀྱིས་སྦུད་དེ། མེ་དམར་ཙེག་པ་དམིགས་ཏེ །དེ་འདྲ་བ་ཞག་གསུམ་བཞི་བྱའོ། །དེ་ནས་ཡང་སྔ་མ་ལྟ་བུར་བྱས་པས་མེ་འབར་བ་དེ།

དེ་འདྲ་ནི་ཞག་གསུམ་བཞི་ལ་བྱའོ། །དེ་ནས་སྔ་མ་ལྟར་བྱས་ཏེ། རྩ་རོ་རྐྱང་གཉིས་པོས་ཨ་ཤད་ལྟ་བུ་དབུ་མའི་རྩ་སྣ་རིང་བ་དེ་ལ་བསྲུབ་ཅིང་འབུད་པ་སྟེ། དེ་ལ་བརྟེན་ནས་དྲོད་བདེ་བ་ཆེར་འབྱུང་སྟེ། དེ་ཙམ་ན་རླུང་ལུས་ལ་ཆུད་པ་ཞེས་བྱའོ།། སེམས་ལ་ཆུད་པ་ནི་ཇི་ལྟར་འདོད་པ་བཞིན་བཀོལ་དུ་འདོད་པ་ནི་རླུང་སེམས་ལ་ཆུད་པ་ཞེས་བྱའོ། །ཇི་ལྟར་འདོད་པ་བཞིན་དུ་བཏུབ་ཅིང་བདེ་བ་བསྐྱེད་པ་ཡང་སྟོང་པ་ཉིད་དུ་ལྷང་ལྷང་འཆར་ན་རླུང་འོད་གསལ་ལ་ཆུད་པ་ཞེས་བྱའོ། །ས་མཱཔྟ། ཤུབྷཾ ༑༑ ༑༑ ༈ སྭ་སྟི། ཕྱག་རྒྱ་ཆེན་པོའི་གོ་བ་བདུན་པ་ལ། སྤྱིར་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་ནི། རང་གི་རིག་པ་གསལ་བ་ངོས་བཟུང་མེད་པ་འདི་ཉིད་ཡིན་ནོ། །ཞེས་ངོ་ཤེས་པར་བྱ། དེ་ལས་འཁོར་འདས་ཀྱི་སྣང་བ་སྣ་ཚོགས་འདི་ཉིད་ལས་འཕྲོས་པ་ཡིན་ཏེ། གུད་ན་མེད་ཅེས་པ་ནི་གོ་བ་དང་པོའོ། །ཡང་སྣང་བ་སྣ་ཚོགས་འདི་ཐམས་ཅད་རིག་པ་འདི་ཉིད་ལ་ཚུར་ཐིམ་པ་ཡིན་གྱི་གཞན་ནི་ཐིམ་པ་མེད་ཅེས་བྱ་བ་ནི་གོ་བ་གཉིས་པའོ། །ཡང་འདས་པ་དང་མ་འོངས་པ་དང་ད་ལྟ་བ་ཞེས་བྱ་བ་དུས་གསུམ་དུ་བརྟགས་ན་ཕྱི་ནང་མེད་དེ། རང་གི་རིག་པ་རྒྱུན་ཆགས་པ་འདི་ཉིད་ལ་དུས་གསུམ་མཉམ་པ་ཉིད་དུ་གནས་པ་ཡིན། ཞེས་པ་ནི་གོ་བ་གསུམ་པའོ། །ཡང་སེམས་ཅན་རྟོག་པ་འཁྲུལ་པའི་སྣང་བ་ལ་ཕྱོགས་བཅུར་སྣང་ཡང་རིག་པ་འདི་ཉིད་ལ་ཤར་ཞིང་ཐིམ་པར་གོ་བ་ནི་གོ་བ་བཞི་པའོ། །ཡང་ཉོན་མོངས་པ་དང་རྣམ་པར་རྟོག་པ་འདི་དག་ཀྱང་རིག་པ་འདི་ཉིད་ལས་བྱུང་བ་ཡིན་པས་ལོགས་ན་མེད་པར་གོ་བ་ནི་གོ་བ་ལྔ་པ་སྟེ། ལོག་པར་འཛིན་ན་སྤང་བྱ་ལ་སྤྱོད་པའི་རྣམ་པར་རྟོག་པ་ཞེས་བྱ་བ་ཤེས་བྱའི་སྒྲིབ་པར་འགྱུར་བས་སོ།། ཡང་ཉོན་མོངས་པའི་གཉེན་པོར་མི་སྡུག་པ་བསྒོམ་པ་ལ་སོགས་པ་དང༌། རླུང་དང་ལྷ་སྐུ་ལ་སོགས་པ་ཐ་དད་དུ་མི་བསྒོམ་པར་འདོད་ན་དེའི་རིག་པ་འདི་ཉིད་རྟོགས་ན་གཉེན་པོ་གཞན་མི་དགོས་ཏེ། རྟོགས་པ་ཉིད་གཉེན་པོ་ཡིན་པར་གོ་བ་དྲུག་པའོ།

།རིག་པ་འདི་ཉིད་ལས་ལོགས་སུ་དེ་ཁོ་ན་ཉིད་དམ་འབྲས་བུ་སྐུ་གསུམ་ཞེས་བྱ་བ་རྟོགས་ཤིང་དེ་ཁོ་ན་ཉིད་འབྲས་བུ་སྐུ་གསུམ་ཐ་དད་དུ་མེད་ད།ོ། རིག་པ་རྟོགས་པ་ཉིད་སངས་རྒྱས་ཡིན་པར་གོ་བ་ནི་གོ་བ་བདུན་པའོ། །དེ་དག་ཀྱང་རྟོགས་པ་གཉིས་སུ་འདུས་ཏེ། འཁོར་འདས་ཀྱི་སྣང་བ་ཐམས་ཅད་རིག་པ་འདི་ཉིད་ལས་འཕྲོས་པར་ཤེས་པ་དང༌། དེ་དག་ཐམས་ཅད་རིག་པ་འདི་ཉིད་ལ་ཐིམ་ཞེས་པ་གོ་བ་གཉིས་པའོ། །གང་གོ་བ་གཅིག་ཏུ་འདུས་ཏེ། ཐམས་ཅད་རིག་པ་གཅིག་པོ་འདི་ཉིད་ཀྱི་ངང་ཡིན་ཞིང༌། རྟོགས་ཤིང་ངོ་ཤེས་པ་སྐྱེས་པ་ནི། ལག་པའི་མཐིལ་ན་གནས་པའི་རྡོ་རྗེ་མཐོང་བ་འདྲ་ཞེས་པའོ། །ཐ་མ་གསུམ་པོ་འདི་ལ་ཐབས་ཤེས་རབ་གཉིས་མེད་ཅེས་བྱ་བ་ལ་སོགས་པ་དུ་མར་མིང་བཏགས་ཀྱང་ལོགས་པ་ནི་མེད་དོ།། །། ༈ ཕྱག་རྒྱ་ཆེན་པོ་བརྡ་ཡི་མན་ངག་ནི། བླ་མས་བསྟན་པའི་བརྡ་གཅིག་ལས། །རྟོག་པ་གསུམ་སྐྱེ་ངོ་མཚར་ཆེ། །མ་སྐྱེས་དུས་དང་སྐྱེས་པ་དང༌།། སྐྱེས་ནས་ཟུང་དུ་ཆུད་པའོ། །སྣང་བ་སློབ་དཔོན་གྱུར་པ་ན། །ཕྱག་རྒྱ་ཆེན་པོ་མཉམ་རྗེས་མེད། །ཅེས་བླ་མ་ཕྱག་ན་གསུང༌། དེ་ལ་ཕྱག་རྒྱ་ཆེན་པོའི་བསྟན་པའི་ཚུལ་ནི་འདི་ཡིན་ཏེ། གནས་དབེན་པར་སློབ་མ་གྲངས་ཉུང་བར་བྱས་ལ། ཅུང་ཟད་ཤེས་པ་ཡེངས་སུ་གཞུག དེ་ནས་ལུས་ཀྱི་བརྡ་དུང་ལྟ་བུ་གཅིག་བཞག་ལ། དེ་ནས་བླ་མས་སློབ་མ་ལ་ད་ལྟའི་ཁྱེད་ཀྱི་དུང་གི་རྟོག་པ་དེ་སྔར་སྐྱེ་བ་མེད་པ་ལས་མ་སྐྱེས་པའི་དུས་ཞེས་པ་ཆོས་ཀྱི་དབྱིངས་དེ་ཁོ་ན་ཡིན་ལ། ད་ལྟ་དེ་ཉིད་རྣམ་པར་རྟོག་པ་དེར་སྐྱེས་པའི་དུས་ཞེས་བྱའོ། །དེ་ནས་དུང་དེ་མི་སྣང་བར་བྱས་པས་དུང་སྣང་བ་དེ་ནུབ་པ་ན་དེ་ཉིད་སྐྱེ་མེད་དུ་ཐིམ་པས་ཟུང་དུ་ཆུད་པའི་དུས་ཞེས་བྱའོ། །དེ་ལྟ་བུ་དེ་ལ་ལུང་རྣམས་ལས་ཐ་སྙད་བཏགས་པ་ནི། དང་པོ་ལ་ཤེས་རབ། གཉིས་པ་ལ་ཐབས། གསུམ་པ་ལ་ཟུང་འཇུག་ཅེས་ཀྱང་བྱའོ། །དེ་ལ་སེམས་སྦྱོང་བའི་དུས་ནི། རྟོག་པ་དེ་ཉིད་ཀྱིས་སློབ་དཔོན་བྱས་ལ།

དེ་སྔར་མ་སྐྱེས་པ་ཞེས་ཉམས་མྱོང་གིས་གྲུབ་པ་དེ་ཉིད་ལ་གོམས་པར་བྱས་ན་སྐྱེ་མེད་ཀྱི་ཏིང་ངེ་འཛིན་སྐྱེ་སྟེ། རྟོག་པ་གློ་བུར་བ་ཐམས་ཅད་ལ་དེ་བཞིན་དུ་གོམས་པར་བྱའོ ༑ ༑ དེ་ལ་ཅུང་ཟད་བརྟན་པ་དང་ཡང་སྐྱེ་བའི་དུས་ལ་བསླབ། ཟུང་དུ་ཆུད་པ་ལ་བསླབ་པར་བྱའོ། །དེས་དུས་གསུམ་མཉམ་པ་ཉིད་དུ་འགྱུར་རོ། །གཞན་ཡང་ངག་གི་སྒྲའམ་ ( ¡¶ ཞ ¡· སྨྲའམ་ ) བརྡ་ཐམས་ཅད་ལའང་དེ་བཞིན་དུ་བསླབ་པར་བྱའོ།། མཐར་ནི་མཉམ་རྗེས་མེད་པར་འགྱུར་ཏེ། སྣང་བ་ཐམས་ཅད་སློབ་དཔོན་དུ་འཆར་ཏེ། དེ་སྐད་དུའང༌། སངས་རྒྱས་མཉམ་སྦྱོར་ལས། ཨེ་མ་སངས་རྒྱས་ཀུན་གྱི་གསང༌། །རྫོགས་པའི་སངས་རྒྱས་སྐྱེ་བ་མེད། །སྐྱེ་བ་མེད་ལས་ཐམས་ཅད་སྐྱེས ༑ ༑ སྐྱེས་ཙམ་ཉིད་ནི་སྐྱེ་བ་མེད། །ཅེས་གསུངས་སོ། །དེའི་དོན་ནི་འདི་ཡིན་ནོ ༑༑ ༑༑ ༈ ན་མོ་ནཱ་རོ་ཏ་པཱ་ཡ། ཕྱག་རྒྱ་ཆེན་པོ་དབུ་མར་འཇུག་པ་ལ། རླུང་ལུས་ལ་གནས་པར་བྱ་བའི་ཐབས་ནི། མཛོད་སྤུར་ཆོས་ཀྱི་འབྱུང་གནས་དམར་སང་ངེ་བ་ཞྀག་བསམ། དེ་ལ་ཤེས་པ་གཏད་དེ་བསྒོམ་པས་མཛོད་སྤུར་བདེ་བ་སྐྱེ། དེ་ནས་དབུ་མ་གྲོ་སོག་གི་སྦུབས་ཙམ་ཡར་སོང་བས་སྤྱི་གཙུག་ ( ¡¶ ཞ ¡· + ན་ ) མར་འཁྱོག་པའི་མཚམས་སུ་ཐིག་ལེ་དེ་བཞག དེ་ལ་ཤེས་པ་གཏད། དེར་བདེ་བ་སྐྱེས་པ་དང་དབུ་མ་ན་ ( ¡¶ ཞ ¡· - ན་ ) མར་བ་ཐག་ཙམ་དུ་ནར་གྱིས་སོང་བས་འོག་སྒོ་བདེ་བ་ཆེན་པོའི་ལམ་གྱི་ཆོས་འབྱུང་ལས་ཀྱང་ཐལ་ཏེ་ཕྱིར་སོང་སོར་ཕྱེད་དང་གསུམ་ཙམ་དུ་འཁྱུག་བྱུང་བ་ལན་འགས་མི་བཟོད་པའི་བདེ་བ་སྐྱེ། ཐིག་ལེ་འཛག་པ་སྙམ་བྱེད་པ་བྱུང་ན། སོར་ཕྱེད་ཕྲི་ལ་གཉིས་སུ་བྱེད། དེས་ཀྱང་མི་བཟོད་ན་རན་ཚད་དབྲི། དེས་ཀྱང་མི་བཟོད་ན་ཕྱིར་ཉུག་ཙམ་བྱ། དེ་ལྟར་བྱས་པས་རླུང་ལུས་ལ་ཕོག་པ་ལ་སོགས་པའི་རྐྱེན་གང་གིས་ཀྱང་བདེ་བ་སྐྱེ་བར་གྱུར་པ་ན་རླུང་ལུས་ལ་གནས་པ་ཡིན་ནོ། །ད་ནི་རླུང་སེམས་ལ་གནས་པར་བྱ་སྟེ། སྒོ་རྣམས་ཡར་གྲོལ་བའི་ལམ་གྱི་ཐིག་ལེ་རང་ལ་ཤེས་པ་བཞག་པས།

ཇི་ཙམ་ན་ལུས་མེད་པ་སྙམ་བྱེད་པ་དང༌། འཇའ་ཚོན་ཡིན་པ་སྙམ་བྱེད་པ་བྱུང་ཙ་ན་རླུང་སེམས་གནས་པ་ཡིན་ཏེ། དེ་ནས་སྟོང་པ་ཉིད་ལ་སེམས་བཞག་པས་འོད་གསལ་མངོན་དུ་གྱུར་བ་ནི་ཕྱག་རྒྱ་ཆེན་པོ་དབུ་མར་ཞུགས་པའོ། །ས་མཱཔྟ། ཤུབྷཾ།། །། ༈ དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །ལེའུ་དགུ་པ་ལས། བསྒྲུབ་བྱའི་ལྟེ་བའི་རྩ་བ་ནས། །བརྟུལ་ཞུགས་ཅན་གྱི་ལག་པས་གདོན། །ཞེས་པའི་མན་ངག་ནི། ཀྱེའི་རྡོ་རྗེ་རྣམ་པ་བཞི་གང་ཡང་རུང་བ་ལ་གནས་ཏེ། རྩ་བའི་སྔགས་འབུམ་ཕྲག་གསུམ་བསྙེན་པ་བྱས་ནས། ལས་སྦྱོར་གྱི་དུས་སུ་རང་གི་གནས་གསུམ་ན་མཁའ་སྤྱོད་མ་དང༌། ས་སྤྱོད་མ་དང༌། ས་འོག་སྤྱོད་མ་གསུམ་གྱིས་དགྲ་བོའི་ལུས་ངག་ཡིད་གསུམ་གྱི་ནུས་པ་བཀུག་ནས་བདག་ལ་བཅུག་པར་བསམ་མོ ༑ ༑ རྡུལ་ཚོན་གྱི་དཀྱིལ་འཁོར་ཞིག་བཞེངས་ཏེ། བདག་ཉིད་ཀྱི་དབང་བླངས་ལ ༑ ལས་བསྒྲུབས་པའི་གནང་བ་བྱིན་པར་བསམ་མོ། །དེ་ནས་དགྲ་བོའི་རྐང་རྗེས་ཀྱི་ས་ལ་སོགས་པ་ནས་ལིངྒ་གཅིག་བྱས་ལ། གཽ་རཱི་ཨཱ་ཀརྵ་ཡ་ཛཿ ཞེས་བརྗོད་པས་གྲོགས་བྱེད་པ་ཡིན་པས་ལྷ་མོས་བསྒྲུབ་བྱ་རླུང་གི་སྟེང་དུ་ནམ་མཁའ་ལ་འོང་བའི་དུས་སུ། དགྲ་རང་གི་བཤང་ལམ་ནས་མེ་ཁབ་འདྲ་བས་གཙགས་པར་བསམས་ལ་ཁ་ནས་ཁྲག་སྐྱུག་པར་བསམ་མོ། །དེ་ནས་གཟུགས་ལ་བཅུག་ལ་ཟླ་བ་གཅིག་ཏུ་གཟུགས་གཏུབས་ཤིང༌། དྲག་པོའི་སྦྱིན་སྲེག་ཉིན་མཚན་དྲུག་ཅུ་བྱའོ། །དེའང་ཟླ་བ་གསུམ་མམ་ཅི་ནུས་བྱའོ། །དེ་ནས་གཽ་རཱིས་གོང་མ་བཞིན་དུ་བཀུག་ལ། རང་གི་ལིངྒ་ལ་དགྲ་བོའང་གཞུག་གོ །དེའང་རང་ལ་ལིངྒ་གཅིག་བྱས་ལ་ལྟེ་བ་ནས་རྩ་བཅུ་དྲུག་ཡོད་པ་ལས་ཆེ་གེ་མོ་མཱ་ར་ཡ་ལ་སོགས་པ་བཀོད་ནས

༑ བདག་ཉིད་ལྷའི་ང་རྒྱལ་དང་ལྡན་པས་བསྒྲུབ་བྱའི་རྩ་རྣམས་བཅད་པར་བསམས་ལ། དེའི་དུས་སུ་མཱ་ར་ཡ་གཅིག་བརྗོད་པས་རྩ་གཅིག་བཅད། གཞན་ཡང་དེ་བཞིན་དུ་སྦྱར་རོ། །དེ་ལྟར་རྩ་རྣམས་གཅོད་པ་བསྒོམ་པའི་དུས་སུ་མཁའ་འགྲོ་མ་བརྒྱད་དང༌། འབྱུང་པོ་ཉི་ཤུ་རྩ་བཞི་ལ་སོགས་པས་རྩ་གཅོད་པའི་སྔགས་ཀྱིས་རྩའི་ནང་ནས་ཁྲག་ཐོལ་ཐོལ་འབྱུང་བར་བསམ་པ་དེ་འཐུང་བར་བསམ་པར་བྱའོ ༑ ༑ དེའང་ཟླ་བ་གཅིག་ཏུ་བྱའོ། མཐར་ནི་རས་ཀྱིས་ལིངྒ་དྲིལ་ཏེ་མཆོད་རྟེན་ཆེན་པོའམ། ལྷ་ཁང་གཉན་པོའི་ནང་དུ་སྦའོ། །བསྙེན་པ་བྱས་ནས་བསྒྲུབ་པའི་དུས་སུ་དབང་བླང་བ་ནི་བླ་མར་མོས་པའོ། །ལིངྒ་ནི་གཉིས་ཀ་དུས་གཅིག་ཏུ་བྱེད་པའོ ༑ ༑ གཅིག་སྦྱིན་སྲེག་བྱེད། གཅིག་མནན་པ་བྱེད་པ་སྟེ། གཞུང་གི་ཏིང་ངེ་འཛིན་དེ་ནི་ཟླ་བ་གཅིག་པོ་ལ་ཅི་ནུས་སྤྱོད་པའོ། །རྫོགས་སོ།། །། ༈ བླ་མ་དམ་པ་རྣམས་ལ་ཕྱག་འཚལ་ལོ། །ཨཥྟ་ལ་བརྟེན་ནས་གཞན་གྱི་བྱད་བཟློག་པ་བསྟན་པ་ནི། རང་ཧེ་རུ་ཀ་ཞལ་གཅིག་ཕྱག་གཉིས་པར་བསམས་ལ། བདུན་རྣམ་དག་དང༌། ཚད་མེད་པ་བཞི་དང༌། ཡེ་ཤེས་ཀྱི་ཚོགས་སྟོང་པ་ཉིད་དུ་བསྒོམ་པ་སྒྲུབ་ཐབས་བཞིན་བྱས་ལ། རང་གི་ཐུགས་ཀ་ནས་ཡིག་འབྲུ་གཅིག་འཕྲོས་པས། དེ་མདུན་དུ་འཁོར་ལོ་རྩིབས་བཅུ་པ་གཅིག་ཏུ་གྱུར་པར་བསམ། དེ་ཡང་མཚོན་ཆའི་འཁོར་ལོ་རྩེ་མོ་དང་བཅས་པར་བསམ། དེའི་ལྟེ་བ་ལ་གདན་ཉི་མའི་དཀྱིལ་འཁོར་ཞིག་བསམ། དེའི་དབུས་སུ་ཧཱུྃ་ལས་རྡོ་རྗེ་རྩེ་ལྔ་པ་ཁོང་སྟོང་ཞིག་བསམ། ཁོང་སྟོང་དེའི་ནང་དུ་རང་ཧེ་རུ་ཀ་ཞལ་གཅིག་ཕྱག་གཉིས་པ་ཡོད་པར་བསམས་ཏེ། དེ་ནི་ལུས་སྦ་བའི་མན་ངག་གོ །དེའི་ཐུགས་ཀར་རྡོ་རྗེ་ཞིག་བསམ། དེའི་ལྟེ་བར་ཧཱུྃ་ཁ་སྤྲོད་ཞིག་བསམ། དེའི་དབུས་སུ་ཡི་གེ་རྃ་དམར་པོ་ཞིག་བསམ། དེ་ལ་རང་གི་ཤེས་པ་བསྟིམ་ལ་བཞག དེ་ནི་སེམས་སྦ་བའི་མན་ངག་གོ །དེའི་མཐའ་མར་རང་གི་མིང་གི་ཡི་གེས་བསྐོར་བར་བསམ། དེ་ནི་མིང་སྦ་བའི་མན་ངག་གོ །དེ་ནས་འཁོར་ལོའི་རྩིབས་བཅུ་ལ་ཨཥྟའི་སྔགས་ཀྱི་ཕྲེང་བ་ཁ་དོག་དམར་པོར་བཀོད་ནས་ཡོད་པར་བསམ།

འཁོར་ལོའི་རྩིབས་ཀྱི་བར་དུ་ཁོའི་གནོད་བྱེད་ཀྱི་བགེགས་སྦོད་བྱེད་ཀྱི་བཟའ་མི་དང་བཅས་པ་ཡོད་པར་བསམ། འཁོར་ལོའི་རྩིབས་ཀྱི་ཕྱི་ན་ཕར་རྡོ་རྗེའི་ར་བས་བསྐོར་ནས་ཡོད་པར་བསམ། དེའི་དབུས་སུ་ཨཥྟའི་སྔགས་ཀྱི་ཕྲེང་བ་བཟླས་པས། སྔགས་ལས་འོད་ཟེར་དམར་པོ་བྱུང༌། གནོད་བྱེད་ཀྱི་བགེགས་ཀྱི་བར་བསྲེགས་པར་བསམ། སྔགས་བཟླས་པའི་སྟོབས་ཀྱིས་འཁོར་ལོ་དེ་རང་ཐགས་འཁོར་བ་བཞིན་འཁོར་བས་དགྲ་བགེགས་ཀྱི་ལུས་ཀྱི་སྨད་གཅོད་པར་བསམ། རང་གི་ཐུགས་ཀ་ནས་མགོན་པོ་ནག་པོ་ཞིག་སྤྲུལ་ནས་གནོད་བྱེད་དགྲ་བགེགས་ཀྱི་སྤྱི་གཙུག་གི་སྟེང་དུ་གནས་ཏེ། ཕྱག་མཚན་གྲི་གུག་གིས་ཤ་ཏིལ་ཙམ་དུ་གཏུབས། ཕྱག་གཡོན་པའི་ཐོད་པས་ཁྲག་གི་རྒྱུན་ཟད་ཅིང་འཐུང་བར་བསམ་མོ། །མཉམ་གཞག་ལ་དེ་ལྟར་བསྒོམས་ནས། གཉིད་ལོག་པའི་དུས་སུ་འཁོར་ལོའི་ལྟེ་བའི་ནང་དུ་རང་ཉིད་ཉལ་ལོ ༑ ༑ ཉིན་མོ་སྤྱོད་ལམ་གྱི་དུས་སུ་འཁོར་ལོ་ཤིན་ཏུ་རྒྱ་ཆེ་བར་བྱས་ལ། འཁོར་ལོའི་ནང་དུ་སྤྱོད་ལམ་བྱའོ། བླ་མ་དག་འཁོར་ལོ་བཙན་ཐབས་ཀྱི་མན་ངག་ཡིན་ཏེ ༑ གར་ཐོད་ཐོད་དུ་མི་བྱའོ་གསུང་ངོ༌། །རྫོགས་སོ།། །། ༈ ཐུགས་རྗེ་ཆེན་པོ་ལ་ཕྱག་འཚལ་ལོ། །དང་པོ་སྟོང་པ་ཉིད་དུ་བསྒོམ། དེའི་ངང་ལ་ཧྲཱིཿདམར་པོ་གཅིག་བསྒོམ། དེ་ཡོངས་སུ་གྱུར་པ་ལས་པདྨ་རིན་པོ་ཆེའི་འདབ་མ་སྣ་ཚོགས་པ།དེའི་སྟེང་དུ་ཨཱཿདམར་པོ་ཡོངས་སུ་གྱུར་པ་ལས་འཕགས་པ་སྤྱན་རས་གཟིགས་དབང་ཕྱུག་ཞལ་གཅིག་ཕྱག་གཉིས་པ་སྐུ་མདོག་དམར་པོ་རལ་པའི་ཐོར་ཚུགས་སུ་འདུག་པ། མཚོག་མའི་སྟེང་ན་སྣང་བ་མཐའ་ཡས་བཞུགས་པ། ཕྱག་གཡོན་པདྨ་དམར་པོ་ཡུ་བ་དང་བཅས་པ་བསྣམས་པ། གཡས་པས་པུས་མོའི་ཐོག་ཏུ་མཆོག་སྦྱིན་གྱི་ཚུལ་དུ་བརྐྱང་པ། ན་བཟའ་དང་རྒྱན་གྱིས་བརྒྱན་པ། བཞེངས་ནས་བཞུགས་པ་བདག་ཉིད་དེ་ལྟ་བུ་གཅིག་ཏུ་བསྒོམས་ནས། བདག་གི་ཐུགས་ཀ་ནས་ཧྲཱིཿཡོངས་སུ་གྱུར་པ་ལས་པདྨ་འདབ་མ་བཅུ་དྲུག་པ་གཅིག་ཏུ་བསྒོམ་པར་བྱའོ།

།དེ་ཡོངས་སུ་གྱུར་པ་ལས་བུམ་པ་དཀར་པོ་བཅུ་དྲུག་བསྒོམ་པར་བྱའོ། །དེ་ནས་བསྒྲུབ་བྱའི་སྙིང་གར་པདྨ་ལ་སོགས་པ་བསྒོམ་པར་བྱའོ། །དེ་ནས་བདག་རང་གི་ཐུགས་ཀར་པདྨ་ལ་གནས་པའི་བུམ་པ་རྣམས་རང་གི་རྡོ་རྗེའི་ལམ་ནས། ཨོཾ་བྷྲ་མ་ཛཱ་སྭ་སྟི་ ( ¡¶ ཞ ¡· དྷྱ་ ) ཧྲཱིཿདི་པདྨ་མ་མྲཱ་ཨཱ་ཀརྵ་ཡ་ཛཿ ཞེས་པའི་སྔགས་འདི་བསྒྲུབ་བྱའི་ལམ་ནས་ཞུགས་ནས། བསྒྲུབ་བྱའི་པདྨའི་བདུད་རྩི་བཀུག་པར་བསམ་ཞིང༌། དེ་ནས་བདག་རང་གི་བུམ་པ་ལ་འདྲེས་པར་བསམ་མོ། །དེ་ནས་བདག་རང་གི་བུམ་པ་རྡོ་རྗེའི་ལམ་ནས་ཞུགས་པར་བསམས་ལ་བཟླས་པ་བྱ་བ་ནི། ཨོཾ་ཧཱུྃ་ཞེས་ཞག་བདུན་གྱི་བར་དུ་བསྒོམ་བཟླས་རྒྱུན་མ་ཆད་པར་བྱས་ནས་ཐལ་མོ་ཁ་སྦྱར་ཞིང་བདག་གི་ཞབས་འོག་ཏུ་བསྒོམས་པར་བྱའོ། །འཇིག་རྟེན་དབང་དུ་བྱ་བའི་རིམ་པའོ། །རྒྱ་གར་གྱི་པཎྜི་ཏ་ཨཱ་ཙརྱ་དེ་བ་ཤྲཱིས་རང་འགྱུར་དུ་བསྒྱུར་བའོ། །ཨི་ཐི།། །། ༈ བླ་མ་དམ་པ་རྣམས་ལ་ཕྱག་འཚལ་ལོ། །མན་ངག་འདི་ནི་བླ་མ་རྡོ་རྗེ་གདན་པས། བླ་མ་བ་རི་བ་བོད་དུ་བྱོན་པ་ལ་སྐྱེལ་ཐུང་དུ་མཛད་ནས། ད་བུ་ཁྱོད་བོད་དུ་འགྲོ་བ་ལ་ ( ¡¶ ཞ ¡· + འཚོ་བའི་བར་ཆད་འབྱུང་ཉེན་ཡོད་པས་ ) ངས་བཟའ་བཏུང་གིས་མི་བྲེལ་བའི་ཐབས་ཌཱ་ཀི་མའི་ལག་ཆང་ཞེས་བྱ་བ་འདི་སྦྱིན་གྱིས་གསུངས་ནས་གནང་བའོ། །འདི་ལ་གསུམ། ཆང་བུ་ལ་བརྟེན་ཏེ་བསྒྲུབ་པ་དང༌། འཁོར་ལོ་ལ་བརྟེན་ཏེ་བསྒྲུབ་པ་དང༌། རྒྱུན་དུ་ནར་མར་བསྒྲུབ་པའོ། །དེ་ལ་དང་པོ་ཆང་བུ་ནི་ཟས་ཀྱི་རྣལ་འབྱོར་བྱས་ལ་བླ་མ་དཀོན་མཆོག་ལ་ལྷ་བཤོས་དབུལ། འགྲོ་དྲུག་ལ་གཏོར་མ་བཏང་ལ། ( ¡¶ ཞ ¡· + འཕྲོག་མའི་ཆང་བུའི་སྔོན་ལ་ ) དེ་ནས་མཁའ་འགྲོ་མ་གསུམ་ལ་དབུལ་ཏེ། ཨོཾ་ཨ་ན་ལེ། ཀུཎྜ་ལེ༌། མ་ཧཱ་གྲྀཧྞ་ ¡Ã པིཎ་ཌ་ ( ¡¶ ཞ ¡· སིནྡྷ་ ) ཡེ་སྭཱ་ཧཱ། ཨོཾ་ཨ་གྲྀཧྞ་ ¡Ã པིཎ་ཌ ( ¡¶ ཞ ¡· སིནྡྷ་ ) ། མ་ཧཱ་པི་ཤཱ་ཙི་ན་ཡེ་སྭཱ་ཧཱ། ཨོཾ་ཤུ་ཏྲ་མུ་ཁེ་མ་ཧཱ་པི་ཤཱ་ཙི་ན་ཡེ་སྭཱ་ཧཱ། ཞེས་སྔགས་གསུམ་པོ་དེ་ཆང་བུ་གསུམ་ལ་ལན་གསུམ་གསུམ་བཟླས་ལ་དབུལ་ལོ།

།འཁོར་ལོ་ལ་བརྟེན་ཏེ་བསྒྲུབ་པ་ནི། འཁོར་ལོ་རྩིབས་བཞི་པ་ཞིག་བྲིས་ལ། དེའི་རྩིབས་བཞི་ལ་ཨོཾ་ཨ་པ་ཀཾ་པ་ཤིང་པ་ཨཱ། ཨོཾ་མ་པེ་ལ་དུ་བ་ཤི་སྭཱ་ཧཱ། ཞེས་བྱ་བ་གཡོན་སྐོར་དུ་བྲིའོ། །ལྟེ་བ་ལ་གང་དམིགས་པའི་མིང་རུས་བྲིས་ལ། དབང་དུ་སྡུས་ཤིག་པ་བྲིའོ། །དེ་ནས་མདུན་དུ་བཞག་ལ། ཞག་གསུམ་དུ་སྔགས་ཀྱི་བསྙེན་པ་ཁྲི་ཚོ་བཟླས་ལ་རང་གི་ཐང་ཁ་གཡས་པ་ལ་བཙེམ་མོ། །དེས་མི་དེ་དབང་དུ་འདུས་ཏེ་སྦྱིན་བདག་དབང་དུ་བྱའོ།། དུས་རྒྱུན་དུ་ཡི་དམ་དུ་བྱ་བ་ནི། ཏདྱ་ཐཱ། ཨོཾ་ཚ་མེ། འུ་མེ་ནི་རུ་པ་ ( ¡¶ ཞ ¡· - པ་ ) ཁ་ཐན་སྭཱ་ཧཱ། ཞེས་སྔགས་དེ་སྲོད་ལ་ལན་བརྒྱ་རྩ་ ¡Ã རེ་ ( ¡¶ ཞ ¡· རེའམ་བཞི་བརྒྱ་རེ་ཙམ་ ) མ་ཆག་པར་བཟླས་ན་ཟས་ནོར་གྱི་སིངྔྷི་འབྱུང་ཞིང༌། མི་ཐམས་ཅད་བདག་ལ་བྱམས་པར་འགྱུར་རོ། །བླ་མ་རྡོ་རྗེ་གདན་པའི་གདམས་ངག་བ་རི་ ¡Ã བའི་ ( ¡¶ ཞ ¡· + བ་ལ་ཆོས་སྒྲུབ་པ་པོའི་ལྟོ་གོས་ལ་གྱོང་བསྐུར་བ་རྣམས་ལ་བྱིན་གསུང་ནས་གནང་བའི ) ཐུགས་དམ་ཌཱ་ཀི་མའི་དངོས་གྲུབ་ལག་བཅངས་ཞེས་བྱ་བ་རྫོགས་སོ། །དེ་ལྟར་བསྒྲུབས་ན་དབྱུ་གུ་མ་སྤུན་གསུམ་གྱིས་ཕུན་སུམ་ཚོགས་པར་བྱེད་དོ།། ཤུབྷཾ།། །། ༈ ཡིད་སྒྱུར་ལྷ་ལ་ཕྱག་འཚལ་ལོ། །བུད་མེད་དམ་སྐྱེས་པ་དབང་དུ་བསྡུ་བར་འདོད་པས། རྫས་ལ་ད་བྱྀད་ཀྱི་ཤ་དང༌། བྱེའུ་མཆིལ་བའི་ཤ་དང༌། ཀཀྐོ་ལ་དང༌། ཀ་ཤོ་ཀ་ངྷ་དང༌། ད་དུ་ར་མཐེ་བོང་ཙམ་པ། སྤྲུ་ནག་པོ། དཀར་པོ་དེའི་ཕྱེད། གླ་བ་དྲི་ཐོན་པ་ཙམ་ཞིག མཇུག་གི་སྲིན་བུ། རང་གི་ས་བོན་བྱུང་བ་གཅིག རྨ་བྱའི་སྒྲོ། བྱེའུ་པ་ཏི་མའི་བྲུན། ར་ཁྱིའི་དྲི་མ། ¡Ã རང་གི་བུ་ག་དགུའི་དྲི་མ ༑ ( ¡¶ ཞ ¡· - རང་གི་་་་་་་དྲི་མ། ) དེ་རྣམས་ཆང་ལ་སྦྱར་ལ་སྦྱིན་ནོ། །ཡང་ན་བུ་རམ་ལ་སྦྱར་ལ་སྦྱིན་ནོ། །རྫོགས་སོ།། ༈ །།དེ་ནས་ཆོ་འཕྲུལ་བྱེད་པར་འདོད་ན། སྤང་རྒྱན་ལ་སྦྱར་བ་དང༌། ཨུག་ཆོས་ལ་སྦྱར་བ་དང༌། ལུག་རུ་གཡེར་མ་དང་སྦྲང་རྒོད་སྦྱར་བ་མན་ངག་ཡིན་པ་ལ་སྦྱར་བ་དང༌། བྱིང་བྱིང་ཐུ་ལུ་ལ་སྦྱར་བ་དང༌།

དེ་གཙོར་ཤེས་པར་བྱའོ། །ཤིན་ཏུ་ཟབ་པས་སུ་ལའང་མི་བསྟན། གསང་བར་བྱའོ།། ཨིཐི།། ༈ །།ཨོཾ་སྭ་སྟི། ཨོཾ་ཨུཥྞི་ཥཱ་ཡ། ཨོཾ་ངྷ་ར་ངྷ་ར༌། ངྷི་རི་ངྷི་རི། སྐབས་སུ་ཅི་ནུས་བཟླས་སོ། །ནངས་པར་གྲོང་ཁྱེར་དུ་འཇུག་པའི་དུས་སུ་ཨོཾ་ ¡Ã ཛམྦྷ་ ( ¡¶ ཞ ¡· ཛཱམ་བྷེ་ ) མོ་ཧེ་ཧྲྀ་ད་ཡ་མེ་ཝརྔྷ་ནི་ཧཱུྃ་སྭཱ་ཧཱ། ཆུ་གཙང་མ་ལ་བྱ་རོག་གི་སྒྲ་མི་གྲགས་པའི་དུས་སུ་བཟླས་ནས་ཁྲུས་བྱས་ན་སྐྱེ་བོ་ཐམས་ཅད་བྱམས་པར་འགྱུར་རོ ༑ ༑ ཡིད་དམ་ལྷའི་ཐང་སྐུའམ་པུ་སྟི་ལ་བསྐོར་བ་ལན་བདུན་བྱས་ནས་སྔགས་ཉེར་གཅིག་བཟླས་ནས་གྲོང་ཁྱེར་དུ་ཕྱིན་ན་སྐྱེ་བོ་ཐམས་ཅད་མགུ་བར་འགྱུར་རོ།། ཌཱ་ཀི་མའི་ལག་འགུལ་རྫོགས་སོ། །བླ་མ་བ་རི་བའི་གདམས་པའོ། །ཤིན་ཏུ་ཡིད་ཆེས ༑ ཨི་ཐི།། ༈ །།ཨོཾ་སྭ་སྟི་སིངྔྷཾ། དད་པའི་ལྷ་ལ་ན་མོ། བདག་ཉིད་སྐུ་མདོག་དམར་མོ་ཞལ་གཅིག་ཕྱག་གཉིས་མ། ཕྱག་གཡས་ན་གྲི་གུག་གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ་ཞབས་གཡོན་པདྨ་དང་ཟླ་བའི་སྟེང་ན་བརྐྱང་པ། གཡས་བསྐུམ་ནས་གཡོན་པའི་བརླ་སྦོམ་ཕྲའི་མཚམས་སུ་བཙུགས་ནས་ཕྱེད་ཀྲུང་གི་གར་གྱིས་བཞུགས་པ། སྤྱན་གསུམ་པ། སྐྲ་གྲོལ་བ། ཁྲོ་མོའི་རྣམ་པ་རུས་པའི་རྒྱན་གྱིས་བརྒྱན་པ། དེའི་ལྟེ་བ་ན་ཟླ་བའི་སྟེང་ན་ཧྲཱིཿདམར་པོ་བསྒོམ ༑ ཡེ་ཤེས་པ་དགུག་གཞུག་ལ་སོགས་པ་མི་དགོས། དེ་ནས་རང་ཁ་ནུབ་ཏུ་བསྟན་པའི་མེ་ལོང་ལ་སིནྡྷུ་ར་བཙགས་ལ། དེ་ལ་པདྨ་འདབ་བཞི་ལྟེ་བ་དང་ལྔ་ལ ༑ ཤར་དུ་ས། ལྷོར་ཧི། ནུབ་ཏུ་ཀ བྱང་དུ་ལ། དབུས་སུ་ཧྲིཿཾབྲི། འབྱོར་ན་མཆོད་པ་ལྔ། མ་འབྱོར་ན་མེ་ཏོག་དམར་པོ་དང་ཆང་བཤམས་ལ། ནམ་མཁའ་ལ་ཡིག་འབྲུ་ལྔ་བྲིས་རྡུལ་བཞིན་བསམས་ལ། ཡིད་ཀྱིས་བྲིས་པ་ལ་བསྟིམ་ལ། དེ་ ¡Ã ལ་སྔགས་ ( ¡¶ ཞ ¡· ལྟར་ ) བརྗོད་ཅིང་མེ་ཏོག་དམར་པོ་དང་ཆང་གིས་མཆོད་ལ། དེ་ནས་ལག་པ་གཡོན་པའི་སྲིན་ལག་ལ་ཕྲེང་བ་བཀལ་ལ། ས་ཧྲི་ཀ་ལ་ཧྲིཾ་ཞེས་བཟླས་ཙ་ན་ལྟེ་བའི་ཧྲཱིཾ་ལས་སྔགས་ཀྱི་ཡི་གེ་ཐོལ་ཐོལ་བྱུང་བར་བསམ་ཞིང༌།

བསྙེན་པ་འབུམ་ཕྲག་བཅུ་གཉིས་ཀྱིས་ཅིས་ཀྱང་འགྲུབ་ཟེར་ཏེ། མི་འགྲུབ་ཁ་མེད་པའི་ཕྱིར། འབུམ་ཕྲག་ཉི་ཤུ་བྱའོ་གསུང༌། དེ་ནི་བསྙེན་པའོ།། ༈ །། སྒྲུབ་པ་ནི་གཞན་བསྙེན་པ་དང་ཁྱད་མེད་པ་ལ་བཟླས་པའི་དུས་སུ་ལྟེ་བའི་ཧྲཱིཾ་ལས་ ( ¡¶ ཞ ¡· གི་ ) འོད་ཀྱིས་བསྒྲུབ་བྱ་བདག་གི་མདུན་དུ་བཀུག་ལ། མགོ་བོ་བདག་ལ་བསྟན་ནས་འགྱེལ་ནས་འདུག་པར་བསམས་ལ།དེ་ནས་ལྟེ་བའི་ཧྲཱིཾ་ལས་འོད་དམར་པོ་འཕྲོས་པས། །བསྒྲུབ་བྱ་དམར་ལམ་སོང་ནས་མྱོས་ནས་བདག་ལ་སེམས་ཆགས་པ་དང་བཅས་པར་བསྒོམ་མོ། །ཐུན་འཇོག་པའི་དུས་སུ་བསྒྲུབ་བྱ་དེ་བདག་གི་ལྟེ་བའི་ཧྲཱིཾ་ལ་བསྟིམ། དེ་ལྟ་བུ་ཞག་དྲུག་དང་བདུན་ལ་སོགས་པས་དབང་དུ་འགྱུར་ཏེ། བསྒྲུབ་བྱའི་བསོད་ནམས་ཀྱི་བྱེ་བྲག་གིས་དེ་བས་ཅུང་ཟད་འགོར་ཡང་སྲིད་དོ། །དེ་ལྟ་བུའི་བསྙེན་པ་བསྐྱལ་ནས་ཕྱིས་བསྙེན་པ་ཁ་གསོས་ཀྱིན་ལས་སྦྱོར་བྱས་པས་འགྲུབ་སྐད། ལྷ་མོ་ཏེ་ནུ་ཞེས་བྱ་བ་ལྷ་མོ་དབུ་མའི་ནང་ཚན་ལགས་སྐད། འདི་ནི་ངེས་པ་ཁོ་ནས་འགྲུབ་པ་ཡིན་ཞེས་རྗེ་བཙུན་ས་སྐྱ་པ་ཆེན་པོ་གསུང་ངོ༌། །ཨིཐི། །ཟབ་འདི་ཁོ་ནའོ། །འདི་ནི་ཤིན་ཏུ་གཅེས་པར་མཛད་པ་ཡིན་གསུང༌།། ༈ །།བླ་མ་དམ་པའི་ཞབས་ལ་གུས་པས་ཕྱག་འཚལ་ལོ ༑ ༑ བདུད་རྩིའི་ལྷ་མོ་འོད་འཆང་མ་བསྒྲུབ་པར་འདོད་པས་བསྟན་བདེ་བ་ལ་འདུག་སྟེ། སྐྱབས་སུ་འགྲོ་བ་དང་བྱང་ཆུབ་ཀྱི་སེམས་བསྒོམ། དེའི་སྐད་ཅིག་མས་སྟོང་པའི་ངང་ལས་པདྨ་དང་ཉི་མའི་སྟེང་དུ་རང་ཉིད་ལྷ་མོ་འོད་འཆང་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་ན་ཤེལ་གྱི་གྲི་གུག གཡོན་ན་བདུད་རྩི་ལྔས་གང་བའི་བུམ་པ་བསྣམས་པ། རིན་པོ་ཆེའི་རྒྱན་གྱིས་བརྒྱན་པ། དར་དཀར་པོའི་ན་བཟའ་གསོལ་བར་བསྒོམ། དེའི་ཐུགས་ཀར་རང་འདྲ་བ་ཅིག་བསམས་ལ། རང་གི་སྙིང་གི་རྩེ་མོ་གྱེན་དུ་བསྟན་པའི་སྙིང་དཀར་ནག་གི་མཚམས་ནས་ཤེལ་གྱི་གྲི་གུག་གིས་བཅད་ལ། སྙིང་གི་རྩེ་མོའི་ཕྱོགས་བླ་མ་དང་ཡི་དམ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕུལ་བས་ཕྱི་ནང་གསང་གསུམ་གྱི་པཱུ་ཛར་གྱུར་ཏེ།

ཀུན་ཏུ་བཟང་པོའི་རྣམ་འཕྲུལ་གྱིས་མཉེས་པར་བསམ། བཅད་པའི་ཤུལ་རྩའི་བུ་ག་ལྔའི་ནང་དུ་ཡེ་ཤེས་ཀྱི་བདུད་རྩི་བླུགས་པས་ལུས་རྩ། རྩ་ཡི་གེ ཁམས་བདུད་རྩི། སྙིང་པོ་ཡེ་ཤེས་རླུང་རྒྱས་པས་ཁེངས་ཏེ་ཟག་པ་མེད་པའི་བདེ་བ་རྒྱས་པར་བསྒོམ། དེ་ལྟ་བུའི་ཚུལ་གྱིས་ཐུན་བཞིའི་རྣལ་འབྱོར་དུ་བྱས་ནས་གང་ཟག་རབ་ཏིང་ངེ་འཛིན་གྱི་བཅུད་ལེན་དུ་འགྱུར་བས། ཕྱི་རོལ་གྱི་བཟའ་བཏུང་རྒྱུན་གཅོད། འབྲིང་ཆུ་འཐུང༌། ཐ་མ་ཞག་བདུན་བདུན་ན་ཟན་རྡོག་པོ་རེ་ཙམ་ལ་བརྟེན་ཏེ་ཚོད་དང་སྦྱོར་གསུང་ངོ༌། །མན་ངག་འདི་ཉམས་སུ་ལེན་པའི་དུས་སུ་ལུས་ཀྱི་སྲིན་བུ་རྣམས་འཁྲུ་སྟེ། ཚིགས་འདྲ་བའི་སྲིན་བུ་དང་པང་འདྲ་བ་དང༌། མཐར་སྲོག་སྲིན་མགོ་བོ་ཁུ་བོ་འཐོད་པར་འགྱུར་གསུང་ ༑ དེ་རྣམས་ཀྱི་སྡིག་པ་སྦྱོང་བའི་དོན་དུ་ཡི་གེ་དྲུག་པའམ། ཀཾ་ཀ་ནི་ཅི་འགྲུབ་པ་བཟླས་ལ། མཐར་མ་འོངས་པའི་དུས་སུ་མངོན་པར་རྫོགས་པར་སངས་རྒྱས་པའི་དུས་སུ་ཁྱེད་རྣམས་ངའི་གདུལ་བྱར་གྱུར་ཏེ་བླ་ན་མེད་པའི་བྱང་ཆུབ་ལ་འགོད་པར་གྱུར་ཅིག ཅེས་སྨོན་ལམ་བཏབ་བོ། །ཐོག་མར་ཆུ་དྲོན་མོ་འཐུངས་ནས་རྗེས་ལ་གྲང་མོ་འཐུངས་ན་འཁྲུ་གསུང༌། དྲོ་གྲང་གོ་ལྡོག་ན་ཡང་ན་འཁྲུ་གསུང་ ༑ ཡང་ན་ཨ་རུ་ར་མཆུ་སྙུང་བསྐོལ་ལ་བསྡུས་ཏེ་འཐུངས་ནའང་འཁྲུ་སྟེ་མདོར་ན་འཁྲུ་བ་སྔགས་སོ། །རླུང་གི་ཤས་ལ་ཐོག་མ་ནས་རླུང་ནོན་མི་བཏང་བར་རིམ་གྱིས་བྲིད་ལ་བཏང་གསུང༌། དེ་ལྟ་བུའི་ཚུལ་གྱིས་ཉམས་སུ་བླང་ཞིང་བླ་མ་དམ་པ་ལ་སངས་རྒྱས་ཀྱི་འདུ་ཤེས་ཀྱིས་གསོལ་བ་དྲག་ཏུ་བཏབ་ན་བཅུད་ལེན་གྱྀ་ཡོན་ཏན་གནས་སྐབས་སུ་ནད་ཞི་བ་དང༌། མཐར་རྫོགས་པའི་བྱང་ཆུབ་ཐོབ་གསུང་ ༑ བླ་མ་ས་སྐྱ་པཎྜི་ཏའི་གསུང་ཡིན། ཨིཐི།། ༈ །།སློབ་དཔོན་རྣལ་འབྱོར་གྱི་དབང་ཕྱུག་གི་གསུང་ངག་གིས། བླ་མའི་རྣལ་འབྱོར་ལ་བརྟེན་ནས་ཆུ་འཐུང་བར་འདོད་པས། མདུན་དུ་ཉི་ཟླ་པདྨའི་གདན་སྟེང་དུ་རང་གི་རྩ་བའི་བླ་མ་བསྒོམས་ལ།

དགྲ་༵གཉེན་ལུས་ལོངས་སྤྱོད་དུས་གསུམ་དང་རྗེས་སུ་འབྲེལ་བའི་དགེ་བའི་རྩ་བ་ཐམས་ཅད་ཞེན་པ་མེད་པར་ལིང་གིས་འབུལ་ལོ། །དེའི་རྗེས་ལ་རང་སྐད་ཅིག་གིས་སྟོང་པའི་ངང་ལས་ལྷག་པའི་ལྷར་བསྒོམ། སྤྱི་བོར་བླ་མ་བསྒོམས་ལ། དུས་གསུམ་གྱི་སངས་རྒྱས་ཐམས་ཅད་ཀྱི་ ¡Ã དགོངས་པ་ཟེར། ( ¡¶ ཞ ¡· - དགོངས་པ་ཟེར། ) ངོ་བོའམ་རང་བཞིན་ཡིན་ངེས་སྙམ་པའི་གུས་པ་དྲག་པོ་དུང་བ་བྱས་ལ། བླ་མའི་ཞལ་ནས་ཡེ་ཤེས་ཀྱི་བདུད་རྩི་བྱུང་ནས་རང་གི་སྤྱི་གཙུག་ཚངས་པའི་བུ་ག་ནས་ཞུགས་ནས་ ¡Ã སྨིན་མཚམས་ ( ¡¶ ཞ ¡· སྤྱི་གཙུག་ ) ཡན་ཆད་གང༌། བུམ་པའི་དབང་ཐོབ། ལུས་ཀྱི་དྲི་མ་དག སྐུའི་དངོས་གྲུབ་སྩལ་སྙམ་དུ་བསམ། དེ་བཞིན་དུ་མགྲིན་པ་ཡན་ཆད་གང༌། གསང་བའི་དབང་ཐོབ། ངག་གི་དྲི་མ་དག གསུང་གི་དངོས་གྲུབ་གནང༌། སྙིང་ག་ཡན་ཆད་གང༌། ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག ཐུགས་ཀྱི་དངོས་གྲུབ་གནང༌། ལུས་ཐམས་ཅད་གང༌། ལྷག་མ་ཡར་ལུད་པ་ལས་བླ་མ་སྐུ་བཞིའི་བདག་ཉིད་ཅན། རྡོ་རྗེ་འཆང་གིས་དབུར་བརྒྱན། དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་དག སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་དངོས་གྲུབ་གནང་བར་བསྒོམ་མོ། །དེ་ལྟར་བྱང་ཆུབ་སེམས་ཀྱི་ཆུ་རྒྱུན་གཅིག་ལས་དབང་བཞི་ལེན་ཅིང་

༑ ཆུ་ལ་ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་བརླབ་ཅིང་བཏུང་ངོ༌། །འཐུངས་པའི་རྐྱེན་གྱིས་ཀྱང་བླ་མའི་སྐུ་ལས་ཡེ་ཤེས་ཀྱི་བདུད་རྩིའི་ཆུ་བྱུང་བས་རང་གི་ལུས་དཀར་མེར་གྱིས་ཁེངས་པར་བསམས་ལ་དབང་བླངས་ལ་བཏུང་ངོ༌། །ཆུའི་གེགས་སེལ་བ་འདི་ཡིན་ཏེ། ནངས་མ་དང་པོ་ལ་མར་བཏབ་པའི་ཆན་ཐུག་ཕོར་གང་ཙམ་གཏང༌། གཉིས་པ་ལ་མུ་ཟི་བཏུལ་བ་མཐེ་བོང་ཙམ་ཞིག་ཆུ་ལ་བསྐོལ་ལ་གཏང༌། གསུམ་པ་ལ་ཨ་རུ་ར་གསེར་མདོག་གཉིས་བཏུལ་ལ་བསྐོལ་ལ་གཏང་ ༑ བཞི་པ་ལ་སྒོག་སྐྱ་སེའུ་བཅུ་ཙམ་པས་ཆེ་བ་མི་གཏང༌། ལྔ་པ་ལ་ཤ་བཟང་པོའི་ཤ་བསྲེག་ཁམ་གསུམ་བཞི་བཏང༌། དེ་རྣམས་ཞོག་པར་བཏང་ནས་མིད་པས་དབང་ལེན་ཅིང་རང་འཐུང་བའི་ཆུ་རྒྱུན་དེའང༌། བྱང་ཆུབ་ཀྱི་སེམས་ཀྱི་ཆུ་རྒྱུན་དེ་དང་གཉིས་སུ་མེད་པར་བསམ་ཞིང་བཏུང་ངོ༌། །དང་པོ་རྡོར་བག་ཙམ་ཡོད་པ་བསྐོལ་ལ་བཏུང༌། དེ་ནས་རྡོར་མེད་པའི་ཆུ་བསྐོལ་བཏུང༌། དེ་ནས་ཆུ་གྲང་མོ་འབའ་ཞིག་ལ་བསླབ་པར་བྱའོ། །ཡང་སྲིན་ལོག་བྱུང་ན། ཆུ་ལ་ཨོཾ་ཐུང་ཏ་ཐུང་ཏཻ་ཕཊ། ཅེས་བཏབ་ལ་བཏུང་ངོ༌། །སྐབས་སུ་མིག་མི་གསལ་བ་བྱུང་ན། འོམ་བུ་བསྲེགས་པའི་ཐལ་བ་ཆུ་ལ་བཏབ་པའམ་ཨ་རུ་ར་སྦངས་པའི་ཁུ་བ་བཏུང་ ༑ སྟོད་དུ་སྲིན་ལངས་ན་གླ་རྩི་སྨད་དུ་སྲིན་ལངས་ན་སྒོག་སྐྱའམ་ཉུངས་བསྲེགས་གཏང༌། སྤྱིར་སྲིན་སྐྱོན་གང་བྱུང་ཡང༌། དབྱི་མོང་གི་རྩ་བ་བསྲེགས་པའི་ཐལ་བ་དང༌། ལྒ་སྐྱ་མོ་དང༌། ལ་ཕུག་གྲིབ་བསྐམས་བྱས་པས་ཐུབ་བོ། །བྲུན་མ་ཐོན་ན་མར་ཁུའམ། རང་གི་དྲི་ཆུ་བར་པ་ཧུབ་གསུམ་ཙམ་བཏང་བས་ཐོན་ནོ།། ཙམ་ལོག་བྱུང་ན་ཕྱེ་གསུར་གཏང༌། རྨི་ལམ་ལོག་ན་ཌཱ་ཀིའི་སྤྱི་གཏོར་གཏང་ཞིང༌། ལྷན་སྐྱེས་ཀྱི་ལྟ་བ་སྦྱང་པར་བྱའོ། །ཆུ་འཐུང་གི་རིམ་པ་མང་བ་ཞིག་ཡོད་དེ། འདི་ལྟ་བུའི་ཚུལ་གྱི་ལམ་དབང་བཞི་ལ་གོམས་ཤིང་འབྲས་བུ་ཕྱག་རྒྱ་ཆེན་པོ་ཐོབ་པ་ནི་གཅིག་ཀྱང་མ་མཐོང་ངོ༌། །གནས་སྐབས་ཀྱི་ཕན་ཡོན་བཅུད་ལེན་སྤྱི་དང་མཐུན་ལ།

ཁྱད་པར་དུ་ལུས་ཡང་བ་དང༌། ཟོ་བདོག་བདེ་བ་དང༌། ཏིང་ངེ་འཛིན་གྱི་ལྟ་བ་སྐྱོང་བ་བོགས་ཆེ་བ་ཡིན་ནོ། །ཆུའི་བཅུད་ལེན་གྱི་ ( ¡¶ ཞ ¡· + མན་ངག་ ) རྣལ་འབྱོར་ ( ¡¶ ཞ ¡· + གྱི་དབང་ཕྱུག་ ) བླ་མ་ས་སྐྱ་པ་ཆེན་པོའི་གསུང་ངོ༌། །ཨི་ཐི།། ༈ །། བླ་མའི་ཞལ་ནས་ཐུན་ལ་འཇུག་པའི་དུས་སུ། པཱུ་ཛ་དང་ ¡Ã འདས་པའི་ ( ¡¶ ཞ ¡· - འདས་པའི་ ) གཏོར་མ་དམར་གཏོར་གཅིག་དང་གསུམ་བཤམས་ལ། གུས་པ་དང་ལྡན་པ་དྲག་པོ་བྱ་སྟེ། གསོལ་བ་གདབ་བོ། །དམར་གཏོར་གཅིག་འདས་པའི་གཏོང་མར་བྱས་ལ་བར་ཆད་བསྲུང་བའི་ཕྱིར་ཞག་ཉི་ཤུ་རྩ་གཅིག་གི་བར་དུ་བཞག་ལ། ཉེར་གཉིས་ལ་གཏང་ངོ༌། །དམར་གཏོར་གཅིག་ཌཱ་ཀིའི་ཚོགས་ལ་དབུལ ༑ དཀར་གཏོར་དེ་སིདྡྷིའི་ཕྱིར་རང་བཟའོ་གསུང༌། ཆུ་འཐུང་གི་ཞལ་གདམས་བླ་མ་ས་སྐྱ་པའི་གསུང༌། ཨི་ཐི།། ༈ །།དཔལ་བདེ་མཆོག་འཁོར་ལོའི་རྣལ་འབྱོར་དང་ལྡན་པས་ལམ་དུ་འཇུག་པའི་དུས་སུ། དབུགས་སྣ་བུག་གཡས་གཡོན་གང་ནས་རྒྱུ་བརྟགས་ལ། གཡས་ནས་རླུང་རྒྱུ་ན། གཡོན་པའི་འཛུབ་མོས་བཀབ་ལ། ཡི་གེ་བདུན་པ་ཉེར་གཅིག་བཟླས་ནས། དེ་ནས་གཡས་ཉིད་ནས་རླུང་ནང་དུ་རྔུབས་ཏེ་མནན་ལ། རྐང་པ་གཡས་པ་སྔོན་ལ་བོར་ཞིང་གོམ་པ་ཉི་ཤུ་རྩ་གཅིག་འགྲོ་བར་བྱ། དེ་ནས་རླུང་ཅི་བདེར་གཏང་ངོ༌། །གཡོན་ནས་རླུང་རྒྱུ་ནའང་གཡས་དགག་པ་ལ་སོགས་པ་སྔར་བཞིན་བྱའོ། །དེ་ལྟར་བྱས་པས་ཕྱི་ན་དགྲ་དང་ཆོམ་རྐུན་ལ་སོགས་པ་ཡོད་ན། སླར་ལོག་ནས་མི་འགྲོ་མི་སྲིད་དོ། ། ( ¡¶ ཞ ¡· + ལམ་དུ་བསྲུང་ཟབ་མོ་ཨི་ཐི།། ༈ །།ན་མོ་གུ་ར་ཝེ། ཆོས་སྐྱོང་གི་ཐུགས་ཀའི་ཧཱུྃ་གི་ཞབས་ཀྱུ་བླངས། རང་གི་སྙིང་ཁའི་ཧཱུྃ་ལ་བསྟིམ་ཞིང་བརྒྱ་རྩ་བརྒྱད་བཟླས་པ་ནི་བསྙེན་པའོ། ། ) རང་གི་སྙིང་གའི་ཧཱུྃ་ལས་སྔགས་ཐུང་སྤྲོས། ཆོས་སྐྱོང་གི་ཐུགས་ཀའི་ཧཱུྃ་གི་ཞབས་ཀྱུ་བླང༌། རང་གི་སྙིང་གའི་ཧཱུྃ་ལ་བསྟིམ། བརྒྱ་རྩ་བརྒྱད་བཟླས་པ་ནི་བསྙེན་པའོ། །རང་གི་སྙིང་གའི་ཧཱུྃ་ ¡Ã ལས་སྔགས་ཐུང་སྤྲོས། ཆོས་སྐྱོང་གི་ཐུགས་ཀའི་ཧཱུྃ་ལ་གཡས་སྐོར་དུ་བསྟིམ་ཞིང་བརྒྱ་བཟླས་པ་ནི་འཁུ་བའོ།

།རང་གི་ཐུགས་ཀའི་ཧཱུྃ་ལས་སྔགས་ཐུང་ཞལ་ནས་འཐོན། ཆོས་སྐྱོང་གི་ཞལ་དུ། ( ¡¶ ཞ ¡· ལས་སྔགས་་་་་་་ཞལ་དུ་ ) ཞུགས ༑ བཤང་ལམ་ནས་འཐོན། རང་གི་བཤང་ལམ་དུ་ཞུགས། སྙིང་གའི་ཧཱུྃ་ལ་བསྟིམ་ཞིང་བརྒྱ་བཟླས་པ་ནི་སྲོག་འཕྲོག་པའོ། །རང་གི་ ¡Ã སྙིང་གའི་ ( ¡¶ ཞ ¡· ཁའི་ ) ཧཱུྃ་ལས་སྔགས་རིང་སྤྲོས། ཆོས་སྐྱོང་ཐུགས་ཀའི་ཧཱུྃ་ལས་བཏོན། རང་གི་སྙིང་གའི་ཧཱུྃ་ལ་བསྟིམ་ཞིང་སྟོང་བཟླས་པ་ནི་སྲོག་གི་ཡང་ཏིག་བླངས་པའོ། །ས་སྐྱ་པའིའོ ༑༑ ༈ ༑༑ རྒྱ་གར་སྐད་དུ། ཤྲཱི་ཧཱེ་བཛྲ་ཏནྟྲ་ཀྲ་མཱཏྶྭཱ་རཱ་དྷིཥྛ་ན་ཀུ་རུ་ཀུལླེ་སཱ་ངྷ་ནཾ། བོད་སྐད་དུ། དཔལ་ཀྱེའི་རྡོ་རྗེའི་རྒྱུད་ཀྱི་རིམ་པ་ལས། བདག་བྱིན་གྱིས་བརླབ་པའི་ཀུ་རུ་ཀུལླེའི་སྒྲུབ་ཐབས། ཀྱེ་རྡོར་རྒྱུད་དང་འབྲེལ་བ་ཡི།། འཇིག་རྟེན་གསུམ་དབང་སྡུད་མཛད་མ། །ཀུ་རུ་ཀུལླེ་ལ་བཏུད་དེ། །དེ་ཡི་སྒྲུབ་ཐབས་གསལ་བཤད་བྱ། །རྒྱུད་འདི་སྒོམ་པའི་སྔགས་པ་སྐལ་པ་དང་ལྡན་པས་སྔ་དྲོ་མལ་ནས་ལངས་ཏེ། སྙིང་གར་ཡི་གེ་རྃ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་ལ་ཡི་གེ་ཧྲཱིཿདམར་པོ་བལྟས་ལ། དེའི་འོད་ཟེར་གྱིས་འོག་ཏུ་འཆད་པའི་བཅོམ་ལྡན་འདས་མ་ཀུ་རུ་ཀུལླེ་མདུན་དུ་དམིགས་ལ་མཆོད་པ་ལྔའི་སྤྲིན་གྱི་ཤུགས་ཀྱིས་ཡང་དག་པར་མཆོད་དེ། དེའི་མདུན་དུ། དཀོན་མཆོག་གསུམ་ལ་བདག་སྐྱབས་མཆི། །ཞེས་པའི་ཚིགས་སུ་བཅད་པ་གསུམ་བརྗོད་པར་བྱའོ། །དེ་ནས་ཁམས་གསུམ་གྱི་དུཿཁའི་སེམས་ཅན་རྣམས་ཡིད་ཀྱིས་དམིགས་ལ། དུཿཁ་ལས་འདོན་པའི་མཚན་ཉིད་ཅན་གྱི་སྙིང་རྗེ་ཆེན་པོ་བསྒོམ་པར་བྱའོ། །དེ་ནས་ཆོས་དང་གང་ཟག་གི་ངོ་བོ་གཟུང་བ་དང་འཛིན་པ་རང་བཞིན་མེད་པ་གཉིས་སུ་མེད་པར་ཤེས་པའི་མཚན་ཉིད་ཅན་གྱི་སྟོང་ཉིད་སྒོམས་ལ། དེ་ལ་སྔགས་ཀྱིས་བྱིན་གྱིས་བརླབ་པར་བྱ་སྟེ། ཨོཾ་ཤཱུནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བྱ་བས་སོ། །དེ་ནས་གཉིས་སུ་མེད་པའི་ཤེས་པ་དེ་ཉིད་ཀྱིས་སྟོང་པའི་ངང་ལས།

ནམ་མཁའ་ལ་ཉི་མའི་དཀྱིལ་འཁོར་བལྟས་ལ། དེའི་དབུས་སུ་ཧྲཱིཿ དམར་པོ་ཡོངས་སུ་གྱུར་པ་ལས་ཨུཏྤལ་དམར་པོའི་ལྟེ་བ་ལ་ས་བོན་དེ་ཉིད་ཀྱིས་སོ། །དེ་ལས་འོད་སྤྲོ་བ་དང་བསྡུ་བ་བྱས་ནས་དེ་ཉིད་ལ་བསྟིམ་སྟེ། དེ་ཐམས་ཅད་ཡོངས་སུ་གྱུར་པ་ལས་བདག་ཉིད་ཀུ་རུ་ཀུ་ལླེར་བལྟས་ཏེ། པདྨ་དམར་པོ་འདབ་མ་བརྒྱད་པའི་དབུས་སུ། ¡Ã རོའི་སྙིང་གར་ཉི་མའི་དབུས་སུ་ ( ¡¶ ཞ ¡· - རོའི་སྙིང་་་་་་་དབུས་སུ་ ) སྐྱིལ་ཀྲུང་ཕྱེད་པའི་གར་གྱིས་གནས་མ། ཉི་མའི་འོད་ཀོར་ཅན་གྱི་ཕྱོགས་མཚམས་རྣམས་སུ་དུར་ཁྲོད་བརྒྱད་ཀྱིས་བསྐོར་བ། སྐུ་མདོག་དམར་པོ་ལོ་བརྒྱད་གཉིས་ལོན་མ། སྐྲ་ཁམ་པ་གྱེན་དུ་བརྫེས་པ། དབུ་ལ་རྒྱལ་བ་རིགས་ལྔའི་རང་བཞིན་ཅན་གྱི་ཐོད་པ་ལྔ་འཛིན་མ། མི་མགོ་རློན་པའི་དོ་ཤལ་ཅན། ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་གཡོན་དུ་གཡོ་བ ༑ ཁྲོ་བ་དང་སྒེགས་པའི་ཉམས་ཅན། མིའི་རུས་པའི་འཁོར་ལོ་དང༌། རྣ་རྒྱན་དང་ ༑ མགུལ་རྒྱན་དང༌། གདུ་བུ་དང༌། སྐ་རགས་དང༌། དབུ་རྒྱན་དང༌། ཞབས་གདུབ་ཀྱི་རྒྱན་དང༌། རྩ་བའི་ཕྱག་གཉིས་ཀྱིས་རྣ་བའི་དྲུང་དུ་ཨུཏྤལ་མདའ་དང་བཅས་པའི་མེ་ཏོག་དམར་པོའི་གཞུ་འགེངས་པ། ཕྱག་ལྷག་མ་དག་གིས་ཨུཏྤལ་དམར་པོའི་ཞགས་པ་དང་ལྕགས་ཀྱུ་བསྣམས་པ་བསམ་པར་བྱའོ། །དེའི་སྤྱི་བོ་དང་ ༑ མགྲིན་པ་དང༌། སྙིང་གར་ཨོཾ་ཨཱཿཧཱུྃ་བལྟས་ལ། དེ་ནས་རང་གི་སྙིང་གར་ཉི་མ་ལ་གནས་པའི་ཨུཏྤལ་དམར་པོའི་ལྟེ་བའི་ཉི་མ་ལ་ཧྲི་དམར་པོ་བལྟས་ལ། དེའི་འོད་ཟེར་གྱིས་དེ་བཞིན་གཤེགས་པ་ཐམས་ཅད་བསྐུལ་ནས་སྤྱན་དྲངས་ཏེ། གསོལ་བཏབ་པས་དེ་དག་གིས་རིན་པོ་ཆེའི་བུམ་པ་བདུད་རྩི་ལྔས་གང་བས་དབང་བསྐུར༌། བཅོམ་ལྡན་འདས་འོད་དཔག་ཏུ་མེད་པས་དབུར་བརྒྱན་ཏེ་རྒྱས་གདབ་བོ། །དེ་ནས་རང་གི་སྙིང་གའི་ས་བོན་ལས་ལྷ་མོ་བརྒྱད་སྤྲོས་རང་རང་གི་བྱང་ཆུབ་ཀྱི་སེམས་ལ་སོགས་པས་ཡང་དག་པར་མཆོད་ལ་ས་བོན་དེ་ཉིད་ལ་བསྡུ་བར་བྱའོ།

།ཨ་ཁྱཱ་ ( ¡¶ ཞ ¡· ཀྵ་ ) ར་མནྟྲ་ཝཛྫི་ཨ་ ¡Ã ཨོ ( ¡¶ ཞ ¡· བ་སྭ ) ། ན་ཨུ་སཱ་ཊི་པ་བིནྡུ་ཙིཏྟ། ཨ་སོ་བ་ར་མ་ཧཱ་སུ་ར་ཧོ། ན་ཨུ་པོ་ཊི་ཨ་ན་ཨུ་ཙི་ཏཱ། ཞེས་པ་འདིས་བསྟོད་པར་བྱའོ། །དེ་ནས་བདུད་རྩི་ལྔ་དང༌། སྒྲོན་མ་ལྔ་ལ་སོགས་པ་མྱངས་ལ། ཡི་གེ་ཧཱུྃ་དཀར་པོ་ལས་བྱུང་བའི་ལྗགས་རྡོ་རྗེའི་རང་བཞིན་དུ་བསམས་ཏེ ༑ ཡི་གེ་གསུམ་བྱིན་གྱིས་བརླབས་ཏེ། དེ་ནས་བདག་ཀུ་རུ་ཀུལླེ་མཉེས་པར་བྱའོ ༑ ༑ བསམ་གཏན་དང་མ་བྲལ་བས་སྔགས་བཟླས་ཏེ། ཐུགས་ཀའི་ཉེ་སྟེང་གི་ཧྲཱྀཿ མཐར་བསྐོར་བའི་ཨོཾ་ཀུ་རུ་ཀུལླེ་ཧྲཱ¿ིཿསྭཱ་ཧཱ། ཞེས་པའི་ཡི་གེ་བརྒྱད་ཀྱི་ཕྲེང་བ་མར་མེ་ལྟར་ཡིད་ཀྱིས་བསམ་ཞིང༌། མྱུར་བ་དང་བུལ་བ་ལ་སོགས་ཀྱི་སྐྱོན་མེད་པར་ཙནྡན་དམར་པོའི་ཕྲེང་བས་བགྲང་བར་བྱའོ། །ས་ཡ་གཅིག་བཟླས་པས་རིགས་དྲུག་གི་འཁོར་བར་གཏོགས་པའི་སེམས་ཅན་རྣམས་དབང་དུ་འགྱུར་རོ།། ཐུན་གཞན་ལ་ནི་བདག་ཉིད་ལྷར་བསམས་ལ་མཆོད་པ་བསྟོད་ལ་སོགས་པ་བྱ་སྟེ། ཉན་བཤད་ལ་སོགས་པ་གང་བྱེད་ཀྱང་དེའི་ང་རྒྱལ་གྱིས་བྱའོ། །དེ་ནས་བསམས་པ་ཇི་ལྟ་བ་བཞིན་སྨོན་ལམ་གདབ་བོ། །འདིར་ཡང་བླ་མ་བརྒྱུད་པ་ལས་བྱུང་བའི་མན་ངག་བྲི་བར་བྱ་སྟེ། རང་གི་སྙིང་གར་ས་བོན་ཁུ་བ་འབའ་ཞིག་སྙིང་ལས་ལངས་ཏེ། མགོ་བོའི་གཡོན་ནས་བསྐོར་ནས། རྣ་བ་གཡས་པའི་བུ་ག་ནས་འཐོན་ནས་ལག་པ་གཡས་པའི་གཞུའི་རྒྱུད་ལ་གནས་པའི་མདའི་ལྟོང་གི་བུ་ག་ནས་ཨུཏྤ་ལའི་མེ་ཏོག་གི་ལྟེ་བར་ཞུགས་ཏེ། དེའི་འོད་ཟེར་གྱིས་མདེའུ་དེ་རྒྱས་པར་བྱས་ནས་སྤྲོས་པས་སྲིད་པ་གསུམ་གྱི་སེམས་ཅན་གྱི་སྙིང་གར་ཞུགས་ནས་དེའི་བདེ་བ་རྣམས་བསྐུལ་ཏེ་བཀུག་ནས་ཡང་དེ་ཉིད་དུ་ཞུགས་པར་བྱས་ཏེ། ཁ་ཟུམ་ནས་མདའ་ནས་རྣ་བའི་བུ་ག་ནས་མགོ་བོའི་གཡས་ནས་བསྐོར་ནས་དཔྲལ་བའི་དབུས་སུ་གནས་ལ། ཨ་ཝ་ངྷཱུ་ཏཱིའི་ལམ་ནས་མགྲིན་པ་སྙིང་ག་ལྟེ་བའི་མཐར་བདེ་བ་ཆེན་པོའི་གནས་སུ་མན་ངག་བཞིན་དུ་བཅུག་སྟེ། དེ་ནས་ཤེས་རབ་དང་ཐབས་ཀྱི་ཏིང་ངེ་འཛིན་དྲི་མ་མེད་པ་ལས་བྱུང་བའི་བདེ་བའི་དམ་པས་རང་གི་ལུས་དང༌།

འཇིག་རྟེན་གསུམ་གང་བར་བལྟས་ལ། དེའི་སྐད་ཅིག་ལ་ཚིགས་སུ་བཅད་པ་འདིའི་དོན་དྲན་པར་བྱའོ། །གང་ལ་ཐོག་མ་ཐ་མ་མེད། །སྲིད་མེད་མྱ་ངན་འདས་པ་མེད། །འདི་ནི་བདེ་ཆེན་མཆོག་གྱུར་པ། །བདག་མེད་གཞན་ཡང་ཡོད་མ་ཡིན།། ཡང་དེ་ལྟར་སེམས་ཅན་རྣམས་དབང་དུ་གྱུར་པར་བྱ་སྟེ། དེ་དག་བྱང་ཆུབ་ཆེན་པོ་ལ་མངོན་སུམ་ཉིད་དགོད་པར་ནུས་ཀྱི་བར་དུ་བྱའོ། །དེ་བཞིན་དུ་བསྒྲུབ་བྱའམ་བསྒྲུབ་བྱ་མོ་ཀུ་རུ་ཀུལླེའི་རང་བཞིན་དུ་བསྒོམས་ནས་ས་བོན་དེ་སྔར་བཞིན་དུ་སྒྲུབ་པ་པོའི་མདའ་བསྒྲུབ་བྱའི་ལག་པར་གནས་པའི་མེ་ཏོག་འོད་ཟེར་གྱིས་རྒྱས་པར་བྱས་ནས། རྣ་བའི་བུ་ག་གཡས་པར་ཞུགས་ཏེ་དེ་ལྟར་སོང་ནས་གནས་ཏེ། དེ་ཁོ་ན་བཞིན་དུ་རབ་ཏུ་ཞུགས་ནས་གནས་དེར་ཕྱིན་ལ་དེ་བཞིན་བརྟན་པར་བྱའོ ༑ ༑ དེ་ནས་གདོན་མི་ཟ་བར་བསྒྲུབ་བྱ་བསྒྲུབ་པ་པོའི་དབང་དུ་གྱུར་ནས། དོན་ཐམས་ཅད་བྱེད་པར་འགྱུར་རོ། །ཀུ་རུ་ཀུལླེའི་སྒྲུབ་པའི་ཐབས། །བྱས་པའི་བསོད་ནམས་གང་ཡོད་དེས། །སྐྱེ་བོ་ཐམས་ཅད་བྱང་ཆུབ་ལ། །འགོད་པའི་དབང་དུ་འགྱུར་བར་ཤོག །བདག་བྱིན་གྱིས་བརླབ་པའི་ཀུ་རུ་ཀུལླེའི་སྒྲུབ་པའི་ཐབས། སློབ་དཔོན་ལྷན་ཅིག་སྐྱེས་པའི་རོལ་པས་མཛད་པ་རྫོགས་སོ།། ༈ །།ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ། ནུས་པ་མ་ཉམས་པས་ཁམས་གསུམ་དབང་དུ་བྱེད་པར་གྲགས ༑ སྔར་གསུངས་པའི་ཏིང་ངེ་འཛིན་ལ་གནས་པའི་ཡི་གེའི་གྲངས་ཀྱིས་འབུམ་བཟླས་པ་བྱས་ཏེ། མེ་ཏོག་དང༌། བདུག་པ་དང༌། དྲི་དང༌། ཕྱེ་མ་དང༌། གོས་ལ་སོགས་པ་གང་ལ་མངོན་པར་བསྔགས་ནས་བྱིན་པ་དེ་དབང་དུ་འགྱུར་རོ།། དྲི་བཟང་པོའི་བདུག་སྤོས་ཀྱིས་བདག་ཉིད་ལ་བདུགས་ན་སྐྱེ་བོ་ཐམས་ཅད་དབང་དུ་འགྱུར་རོ། །གང་གིས་མེ་ཏོག་དམར་པོ་ལ་སོགས་པས་སྦྱིན་སྲེག་བྱས་ན་དེ་དབང་དུ་འགྱུར་རོ། །བཟའ་བ་དང་བཏུང་བ་ལ་སོགས་པ་ལ་མངོན་པར་བསྔགས་ཏེ་བྱིན་ན་དབང་དུ་འགྱུར་རོ། །སྐྱེས་བུ་ཆེན་པོ་དབང་དུ་བྱེད་ན་ཡུངས་དཀར་གྱི་སྦྱིན་སྲེག་བྱས་ལ།

དེ་ནས་ཚེས་དང་སྐར་མ་བཟང་པོ་ལ་བཅོམ་ལྡན་འདས་མའི་མཆོད་པ་བྱས་ནས། གུར་གུམ་དང༌། གི་ཧཾ་དང༌། ག་བུར་ལ་སོགས་པས་གོས་སམ ༑ གྲོ་གའམ། ཨུཏྤ་ལའི་འདབ་མའི་རྣམ་པ་ཅན་འཁོར་ལོ་རྩིབས་བཅུ་དྲུག་པ་བྱ་སྟེ། འཁོར་ལོའི་དབུས་སུ་སྔགས་དང་བཅས་པའི་བསྒྲུབ་བྱའམ། བསྒྲུབ་བྱའི་མིང་བྲིས་ཤིང་འདབ་མ་རྣམས་ལ་རེ་རེ་ཞིང་ཀུ་རུ་ཀུལླེ་ཞེས་བྱ་བ་ཡི་གེ་བཞིས་བསྐོར་བའི་བསྒྲུབ་བྱ་འབའ་ཞིག་གི་མིང་བྲི་བར་བྱའོ། །ཕྱི་རོལ་དུ་ཨོཾ་གྱིས་ལན་གསུམ་བསྐོར་བའི་འཁོར་ལོ་སྐུད་པ་དམར་པོས་གྲིལ་ལ། སྤྲ་ཚིལ་ལས་བྱས་པའི་ལིངྒའི་སྙིང་གར་འཁོར་ལོ་བཅུག་ལ་སེང་ལྡེང་གི་མེ་ལ་གདུང་བར་བྱས་ན་རྐང་པས་འགུགས་པར་བྱེད་དེ། སྐྱེས་པའམ་བུད་མེད་དབང་དུ་བྱེད་ན་ཟངས་ཀྱི་ཁབ་ཀྱིས་རྐང་པ་གཉིས་སམ། སྐྱེ་གནས་ནས་ཕུག་སྟེ། མེ་སྔ་མ་ལ་གདུང་བར་བྱའོ ༑ ༑ དེ་ལྟར་ ¡Ã བྱས་པས་ ( ¡¶ ཞ ¡· - བྱས་པས་ ) ངེས་པར་དབང་དུ་བྱེད་པར་འགྱུར ༑ དད་པ་ཆེན་པོ་བཅོམ་ལྡན་འདས་མ་ལ་མཆོད་པ་སྔགས་ཀྱི་རྒྱལ་པོ་བཟླས་ཏེ། དེ་ལྟ་བུའི་རིམ་པས་ཐམས་ཅད་འགྲུབ་པར་འགྱུར་རོ། །བླ་མའི་མན་ངག་རྫོགས་སོ། །པཎྜི་ཏ་དོན་ཡོད་རྡོ་རྗེ་དང༌། ལོ་ཙཱ་བ་བ་རི་རིན་ཆེན་གྲགས་ཀྱིས་བསྒྱུར་བའོ། །དེས་རྗེས་བཙུན་ཆེན་པོ་ལ། དེས་སློབ་དཔོན་རིན་པོ་ཆེ་ལ། དེས་རྗེ་བཙུན་པ་ལ། དེས་ས་སྐྱ་པཎྜི་ཏ་ལ། ཡི་གེ་སྔགས་ནི་རྣམ་པར་སྤངས། སྒྲ་དང་ཐིག་ལེའི་སེམས་ཀྱང་མེད། །འདི་ནི་མཆོག་ཏུ་བདེ་ཆེན་ཉིད། །བདག་མེད་གཞན་ཡང་མེད་པ་ཉིད། །ཅེས་པ་གོང་གི་པྲ་ཀྲྀ་ཏའི་སྐད་ཀྱིས་གླུ་བསྒྱུར་བ་འདི་ཡིན་པས་དེས་ཤེས་པར་བྱའོ།། ༈ །།ན་མོ་བོ་ངྷི་བྷ་དྲ་ཡ། ལས་བྱེད་གནོད་སྦྱིན་མོའི་སྒྲུབས་ཐབས་ནས་བརྩི་བ་དུས་ཀྱི་འཁོར་ལོ་ལ་བརྟེན་ཏེ་བསྒྲུབ་པའོ ༑ ༑ འདི་ལ་ལྔ་སྟེ། སྦྱིན་སྲེག་ལ་བརྟེན་ཏེ་ནོར་སྤེལ་བ་དང༌། ཆོ་ག་ལ་བརྟེན་ཏེ་དོན་སྒྲུབ་པ་དང༌། འཁོར་ལོ་ལ་བརྟེན་ཏེ་སྐྱེས་པ་དང་བུད་མེད་ཐམས་ཅད་དབང་དུ་བྱ་བ་དང༌།

མཆོད་གཏོར་ལ་བརྟེན་ཏེ་ཌཱ་ཀི་མ་དབང་དུ་བྱ་བ་དང༌། བསྐྱེད་རིམ་ལ་བརྟེན་ཏེ་རང་གི་ལུས་མཛེས་པར་བྱ་བའོ། །དང་པོ་ལ་ཟས་དང་རྫས་ཀྱི་ལས་སོ། །དང་པོ་ནི་བདག་ལྷ་མོར་མོས་ལ། ཅི་ཟ་ཅི་འཐུང་གི་ཕུད་བདག་ལ་ཕུལ་བས་བདུད་རྩིར་གྱུར་ནས་ལྷ་མོས་གསོལ་ཞིང་འདོད་པའི་དོན་ལ་གསོལ་བ་བཏབ་པས། ཤིན་ཏུ་དགྱེས་ནས་བསོད་ནམས་དང་ལོངས་སྤྱོད་འཕེལ་བར་འགྱུར་རོ། །གཉིས་པ་ནི་ཁམ་ཕོར་སོ་མའི་ནང་དུ། ཤུག་པ་དང་བ་ལུ་ལ་མེ་བཙལ་བ་ལྟར་མོས་ཏེ། གུ་གུལ་དཀར་པོ་དང༌། ཡུངས་དཀར་དང༌། སྔར་བསྒྲུབས་པའི་རྫས་ཀྱི་རི་ལུ་བརྡར་བ་དང་བཅས་པ་བསྲེགས་ལ་འདོད་དོན་གསོལ་བ་བཏབ་པས་འགྲུབ་བོ། །དོན་སྒྲུབ་པ་ནི་འགྲོ་དུས་ན་བྲ་བོ་ནས་སྲན་མ་གསུམ་པོ་བདུན་ལ་རང་གི་ལོ་གྲངས་ཙམ་གྱི་སྔགས་བཏབ་ལ། རྐང་པ་གཡས་ཀྱི་འོག་ཏུ་གཞུག་གོ །ལག་པ་གཡས་ཀྱིས་གོས་ཀྱི་སྲ་ནས་བཟུང་ནས་སྔགས་ཉེར་གཅིག་བཟླས་ནས་ཕྱིན་ན་ཇི་ལྟར་བསམས་པ་བཞིན་དུ་འགྲུབ་བོ། །གསུམ་པ་འཁོར་ལོ་ལ་བརྟེན་པ་ནི་རྩིབས་བཞི་པ་གཉིས་འཚལ་དང༌། རིན་པོ་ཆེས་དཔེའུ་ཆུང་ལྟར་བྲིས་ལ་རབ་གནས་བྱས་ཏེ། དར་སྣ་ལྔས་གྲིལ་ལ་སྐྱེས་པ་དང་བུད་མེད་ཀྱི་དཔུང་པ་གཡས་གཡོན་དུ་བཏགས་ལ་སྔགས་ཀྱང་བཟླས་པས་གང་ལ་བྱས་པ་དེ་དབང་དུ་འགྱུར་རོ། །བཞི་པ་མཆོད་གཏོར་ལ་བརྟེན་ནས་ཌཱ་ཀི་དབང་དུ་བསྡུ་བ་ནི་དཀར་གཏོར་གཅིག དམར་གཏོར་གཅིག འབྱུང་གཏོར་གཅིག དཀར་གཏོར་དང་འབྱུང་གཏོར་གྱི་སྣོད་རིན་པོ་ཆེར་བསམས་ལ། བཅུད་བདུད་རྩིར་བསམ་མོ། །དམར་གཏོར་གྱི་སྣོད་ཐོད་པ། བཅུད་ཤ་ལྔ་བདུད་རྩི་ལྔར་བསམ་མ།ོ། ཨོཾེ་ཨཱཿཧཱུྃ་གི་བྱིན་གྱིས་བརླབས་ལ། ཨོཾ་བ་སུ་ངྷཱ་ར་ཎི་སྭཱ་ཧཱ། སརྦ་ཧྲི་ཧྲི་བ་སུངྷཱི་ར་ཁ་ཁ་ཁཱ་ཧཱི་ཁཱ་ཧི། ཨོཾ་གྷུ་ལེ་གྷུ་ལེ། མ་མ་ཧྲི་ཧྲི། མ་མ་ཁ་སི་མི་སྙིང་སྒུལ་སྒུལ། ཧྲིཾ་ཧྲིཾ

༑ སྡུས་སྡུས། ཁ་ཁ་ཁྭ་ཧི་ཁཱ་ཧི། ཉེར་གཅིག་གམ་བདུན་གྱིས་དབུལ་ཏེ། དེའང་དཀར་གཏོར་བླ་མ་དང༌། དཀོན་མཆོག་གསུམ་ལ་དབུལ། དམར་གཏོར་ཌཱ་ཀི་ལ་དབུལ ༑ འབྱུང་གཏོར་ཡི་དྭགས་ལ་སྦྱིན། གཅིག་ལ་བྱེད་ན་རིམ་པ་བཞིན་ཤེས་པར་བྱའོ། །རང་གིས་ཀྱང་སིངྔྷི་བསམས་ལ་ལྷག་མ་བཟའོ། །ལྔ་པ་བསྐྱེད་རིམ་ལ་བརྟེན་ནས་ལུས་མཛེས་པར་བྱ་སྟེ། འགྲོ་བ་དབང་དུ་བྱ་བར་འདོད་ན། རང་སྐད་གཅིག་གིས་ལྷ་མོ་སེར་མོ་ཁྲོ་འཛུམ། སྤྱན་གསུམ་པ། སྟག་གི་ཤམ་ཐབས་དང་ ༑ དར་གྱི་སྟོད་གཡོགས་དང༌། དར་གྱི་ཅོད་པན་དང་རིན་པོ་ཆེའི་བརྒྱན་ཅན། གཡས་རལ་གྲི། གཡོན་རིན་པོ་ཆེའི་སྙེ་མ་བསྣམས་པར་བསམས་ལ། དབང་སྡུད་ཀྱི་ལྷ་མོ་དམར་པོ་གཡས་ཌཱ་མ་རུ། གཡོན་རིན་པོ་ཆེ་བསྣམས་པ་བཞི་དཔུང་བ་གཉིས་དང་མཁལ་ཁུང་གཉིས་སུ་བསམ། ལྟེ་བར་ཌཱ་ཀི་སེང་གེའི་གདོང་ཅན་ནག་མོ་གཡས་ལྕགས་ཀྱུ། གཡོན་རིན་པོ་ཆེས་གང་བའི་ཐོད་པ་ཅན། སྤྱི་གཙུག་ན་རྟ་མགོ་ལྗང་གུ་ཡོད་པ་ཞིག་བསྒོམ་མོ། །སྔགས་ནི་སརྦ་ཧྲིཾ་ཧྲིཾ་ངྷ་ ( ¡¶ ཞ ¡· དེ་ ) བ་ངྷཱ་ར་ཏི་ཨ་ཧརྒུ་སི་ཀྲ་མ་སྡུས་སྡུས་སྭཱ་ཧཱ། ཨོཾ་བ་སུ་ངྷཱ་རི་ཎི་སྭཱ་ཧཱ། ཨོཾ་གུ་ལེ་གུ་ལེ་མ་མ་ཧྲིཾ་ཧྲིཾ ༑ མ་མ་ཁ་སི་མི་སྙིང་སྒུལ། ཧྲིཾ་ཧྲིཾ། སྡུས་སྡུས། མ་མ་ཁ་སི་བཾ་སྭཱ་ཧཱ། ཨོཾ་སི་ན་ར་ཞེས་ཉེར་གཅིག་བཟླས། ཐོ་རངས་གདོང་བཀྲུའོ། །མི་གསེབ་ཏུ་སྔགས་དང་བསྐྱེད་རིམ་གསལ་བ་གལ་ཆེའོ། །དེ་རྣམས་གང་རུང་གིས་ཀྱང་རང་མཛེས་པར་བྱས་ནས་འགྲོ་བ་དབང་དུ་བྱེད་དོ། །སྐར་མ་རྒྱལ་ལ་བྱ་བ་གལ་ཆེའོ། །མན་ངག་འདི་ནི་ཕོ་མོ་སྤྱིར་བརྩི་བ་མཛེས་པ་རྒྱན་གྱི་འཁོར་ལོ་དང༌། བུད་མེད་དམ་གང་ལ་དམིགས་པ་དབང་དུ་བྱ་བ་ནི། དཔེ་ཆུང་ལྟར་ཤེས་སོ། །བླ་མ་བཻ་རོའི་གདམས་པའོ ༑ ༑ ( ¡¶ ཞ ¡· + མན་ངག་གཅེས་བསྡུས་འདི་ཡན་ངོར་གྱི་ལུང་ཐོབ་པའི་ཕྱག་དཔེ་དང་མཐུན་ངེས་སུ་གདའ། ཕྱག་དཔེའི་ཞབས་ན་འདི་རྗེ་བཙུན་ཕྱག་རྒྱ་ཆེན་པོ་དང་བསྲེས་ཞེས་པ་རྗེ་ཨཱ་ནནྟ་བྷ་དྲའི་ཕྱག་བྲིས་སུ་གདའ་བ་ངོར་དུ་རྟིང་མ་ཕྱིན་དུས་སུ་མཐོང༌།དཔེ་འདི་ལུང་མ་ཐོབ་པ་ལ་མི་སྟོན་པའི་བཀའ་རྒྱ་ཡོད་དོ༑༑

) ཨིཐི།། །།དགེའོ།། །།༄༅། །རྡོ་རྗེ་གུར་ལས་གསུངས་པའི་ཁྲོ་བཅུའི་སྲུང་འཁོར་ ( ¡¶ ཞ ¡· ཕྱིར་བཟློག་པ་དང་སྲུང་བའི་མངོན་པར་རྟོགས་པ་བྷ་ན་ཡའི་སྲུང་འཁོར་ ) བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལ།ོ། འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ལས་འབྱུང་བའི་ཨིཥྞཱི་ཥའི་ཕྱིར་བཟློག་པ་ལ་དོན་གཉིས་ཏེ། གཞན་གྱི་གནོད་པ་ཕྱིར་བཟློག་པ་དང༌། རང་བསྲུང་བའོ ༑ ༑ དང་པོ་ལ་གཉིས། བསྒོམས་པས་ཕྱིར་བཟློག་པ་དང༌། འཁོར་ལོ་བྲིས་པས་ཕྱིར་བཟློག་ཅིང་བསྲུང་བའོ། །དང་པོ་ལ་གཉིས། མངོན་པར་རྟོགས་པ་དང་འབྲེལ་བའི་དབང་དུ་བྱས་ནས་བསྒོམ་པ་དང༌། མ་འབྲེལ་བར་སྲུང་འཁོར་རྐྱང་པ་བསྒོམ་པའོ། །དེ་ལ་དང་པོ་ལྟར་ན། ཚོགས་བསག་པའི་ཞིང་སྤྱན་དྲངས་ནས། དེའི་སྤྱན་སྔར་སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ་དང༌། ཚད་མེད་པ་བཞི་བསྒོམ་པ་དང༌། ཡེ་ཤེས་ཀྱི་ཚོགས་བསགས་པ་སྟོང་པ་ཉིད་བསྒོམ་པ་དང་ ༑ སྟོང་པའི་ངང་ལས་ཐུན་མོང་གི་སྲུང་འཁོར་བསྒོམ་པའི་བར་དུ་རྒྱུད་ནས་འབྱུང་བ་བཞིན་བྱའོ། །དེ་ནས་ཐུན་མོང་གི་སྲུང་འཁོར་གྱི་དབུས་སུ་པྃ་ལས་པདྨ། རྃ་ལས་ཉི་མའི་སྟེང་དུ་བྷྲཱུྃ་སེར་པོ་ཞིག་བསམ། དེ་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བ་ཞིག་བསྒོམ ༑ དེའི་ནང་དུ་པྃ་ལས་པདྨ། རྃ་ལས་ཉི་མའི་དཀྱིལ་འཁོར་བཅུ་གཅིག་དུས་གཅིག་ཏུ་བསམ། དེ་ནས་འཁོར་ལོའི་ལྟེ་བར་པདྨ་དང་ཉི་མིའི་སྟེང་དུ་བྷྲཱུྃ་སེར་པོ། དེ་ཡོངས་སུ་གྱུར་པ་ལས། རང་ཉིད་གཙུག་ཏོར་འཁོར་ལོས་སྒྱུར་བ་སྐུ་མདོག་སེར་པོ། ཞལ་གཅིག་ཕྱག་གཉིས་པ། ཕྱག་གཡས་པ་ན་ཙཀྲ་སེར་པོ། གཡོན་པ་སྡིགས་མཛུབ་མཛད་པ་ཞིག་བསྒོམ། ཡང་འཁོར་ལོའི་ལྟེ་བའི་མུ་ཁྱུད་ཀྱི་སྟེང་དུ། ནས་རེས་མ་རེག་པར་པདྨ་དང་ཉི་མའི་གདན་བཅུ་བསམ། དེ་ལ་ཤར་གྱི་རྩིབས་ཀྱི་ནང་དུ་པད་ཉིའི་སྟེང་དུ་ཧཱུྃ་ལས་གཤིན་རྗེ་གཤེད་སྔོན་པོ་ཐོ་བ་བསྣམས་པའོ།།

དེ་བཞིན་དུ་ལྷོའི་རྩིབས་ཀྱི་ནང་དུ་ཤེས་རབ་མཐར་བྱེད་དཀར་པོ་བེ་ཅོན་འཆང་བའོ ༑ ༑ ནུབ་ཀྱི་རྩིབས་ཀྱི་ནང་དུ་པདྨ་མཐར་བྱེད་དམར་པོ་པདྨ་འཛིན་པའོ།། བྱང་གི་རྩིབས་ཀྱི་ནང་དུ་བགེགས་མཐར་ཕྱིན་བྱེད་ནག་པོ་རྡོ་རྗེ་འཛིན་པའོ།། ཡང་དབང་ལྡན་གྱི་རྩིབས་ཀྱི་ནང་དུ་མི་གཡོ་བ་ནག་པོ་རལ་གྲི་འཕྱར་བའོ།། མེའི་རྩིབས་ཀྱི་ནང་དུ་འདོད་པའི་རྒྱལ་པོ་ནག་པོ་ལྕགས་ཀྱུ་འཛིན་པའོ། །བདེན་བྲལ་གྱི་རྩིབས་ཀྱི་ནང་དུ་དབྱུགས་སྔོན་ཅན་ནག་པོ་དབྱུག་པ་འཆང་བའོ། །རླུང་གི་རྩིབས་ཀྱི་ནང་དུ་སྟོབས་པོ་ཆེ་ནག་པོ་རྩེ་གསུམ་བསྣམས་པའོ། །སྟེང་གི་རྩིབས་ཀྱི་ནང་དུ་ཧཱུྃ་མཛད་ནག་པོ་གཡས་ན་རྡོ་རྗེ། གཡོན་དྲིལ་བུ་འཛིན་པའོ།། འོག་གི་རྩིབས་ཀྱི་ནང་དུ་གནོད་མཛེས་རྒྱལ་པོ་ནག་པོ་གཏུན་ཤིང་འཛིན་པའོ།། ཧཱུྃ་མཛད་མ་ཡིན་པ་གཞན་ཐམས་ཅད་ཀྱི་ཕྱག་གཡོན་སྡིགས་མཛུབ་མཛད་པའོ།། གཡས་པ་ཐམས་ཅད་རང་རང་གི་ཕྱག་འཚན་འཛིན་པའོ། །དེ་ལྟར་ཁྲོ་བོ་བཅུ་ཧཱུྃ་ཙམ་ལས་སྐད་ཅིག་གིས་དཀྲོངས་དཀྲོངས་བསྐྱེད་དོ། །དེའང་ཕྱོགས་ཀྱི་ཁྲོ་བོ་བཞི་དབུས་མ་དང་ལྔ་ནི་བརྗིད་པའི་ཁྲོ་བོ་སྟེ། སྤྱན་དམར་ལ་ཟླུམ་ཞིང་ཞབས་བགྲད་པ། སྐུ་བོང་སྦོམ་ལ་ཐུང་བ། གསུས་ཁྱིམ་ཆེ་བ། སྟག་གི་ལྤགས་པའི་ཤམ་ཐབས་ཅན། སྦྲུལ་གྱིས་བརྒྱན་པ་སྟེ །སྤྱི་བོ་མཐའ་ཡས་སྔོན་པོ། རྣ་བ་ལ་འཇོག་པོ་དམར་པོ། མགུལ་པ་ལ་པདྨ་ཆེན་པོ་སྔོ་སྐྱ། དཔུང་པ་ལ་རིགས་ལྡན་ཁྲ་བོ། ལག་པ་ལ་ནོར་རྒྱས་དཀར་པོ། སྐ་རགས་ལ་དུང་སྐྱོང་སེར་པོ། སེ་རལ་ཁར་ཀརྐོ་ཊ་ལྗང་གུ། རྐང་པ་ལ་པདྨ་སྔོ་སྐྱ། སྨ་ར་དང་སྨིན་མ་སེར་བ། དབུ་སྐྲ་སེར་པོ་གྱེན་དུ་བརྫེས་པའོ། ཁྲོ་བོ་གཞན་རྣམས་ནི་མཛེས་པའི་ཁྲོ་བོ་སྟེ་ཅུང་ཟད་སྒེག་པ། ཡིད་ཙམ་ཁྲཽས་པ། སྐུ་སྐེམས་ཤིང་གྲིམས་པ། དར་སྣ་ཚོགས་ཀྱི་ཤམ་ཐབས་ཅན། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའོ། །རལ་པ་ནག་པོ་སྤྱྀ་བོར་བཅིངས་པ། ཐམས་ཅད་མེ་རི་འབར་བའི་གསེབ་ན་ཞབས་བརྐྱང་བསྐུམ་གྱིས་བཞུགས་པའོ།།

དེ་ལྟར་དམ་ཚིག་པ་བསྐྱེད་ལ། རྒྱས་པར་བྱེད་ན། ཡེ་ཤེས་པ་དགུག་གཞུག་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ནས་རིགས་བདག་གི་རྒྱས་གདབ་བོ། །དེ་ཙམ་མ་གྲུབ་ན་སྐུ་གསུང་ཐུགས་བྱིན་གྱིས་བརླབས་ལ ༑ དབུ་རྒྱན་རང་ཆས་སུ་བསྒོམ་མོ། །དེའང་གཤིན་རྗེ་གཤེད་ལ་རྣམ་སྣང༌། པདྨ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུར་བརྒྱན་པའོ། །དེ་ནས་ལུས་བསྲུང་ཞིང་མིང་སྦ་བར་བྱ་སྟེ། དེའང་རང་གི་སྙིང་གའི་ཧཱུྃ་ལས་འོད་འཕྲོས་པས་བ་སྦུའི་བུ་ག་ཐམས་ཅད་རྡོ་རྗེ་ཕྲ་མོ་དཔག་ཏུ་མེད་པས་གཏམས་པར་བསམ་པ་ནི་གོ་བགོ་བའོ། །དེ་ནས་རང་གི་སྙིང་གར་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ་ཞིག་བསྒོམ། དེའི་ལྟེ་བ་སྟོང་པར་ཡོད་པའི་ནང་དུ་ཧཱུྃ་ཞིག་བསམས་ལ། དེའི་མཐའ་ན་ཕར་རང་ངམ་བསྲུང་བར་འདོད་པའི་མིང་གི་ཡི་གེ་དང་པོ་བསམས་ལ། དེ་ཡང་སློབ་དཔོན་བསྲུང་བར་འདོད་ན་སྤྱི་བོར་བསྒོམ ༑ ཕ་མ་མདུན་དུ། སྤུན་ཟླ་གཡོན་དུ། བུ་དང་ཆུང་མ་གཡས་སུ། འཁོར་གཡོག་རྣམས་རྒྱབ་ཏུ། ནོར་རྫས་རྣམས་འོག་ཏུ་བསམ་མོ། །གང་མི་བསྲུང་བ་སྟོང་པར་བཞག་གོ །དེ་ནས་མཆོད་སྟོད་བདུད་རྩི་མྱང་བ་ལ་སོགས་པ་གྲུབ་ན་བྱ། མ་གྲུབ་ཀྱང་ཆོག་གསུང་ངོ༌། །དེ་ནས་ཙཀྲའི་ཕྱོགས་མཚམས་བརྒྱད་ཀྱི་རྩིབས་བརྒྱད་ཀྱི་བར་དུ་ཡྃ་ལས་རླུང་གི་དཀྱིལ་འཁོར། དེའི་སྟེང་དུ་རྃ་ལས་མེའི་དཀྱིལ་འཁོར་གྱི་སྟེང་དུ་བསྒྲུབ་བྱ་ལུས་རིད་པ། སྐྲ་འཛིངས་པ། ཁ་ནས་ཁྲག་སྐྱུག་པ། སྤྱིའུ་ཚུགས་སུ་འདུག་པ་བལྟས་ཏེ། དེ་ལ་གནོད་བྱེད་ཀྱི་ཤེས་པ་བཀུག་ལ་བསྟིམ་མོ ༑ ༑ དེ་ནས་སྔགས་བཟླས་པ་དང༌། ཁྲོ་བོ་བཅུ་ཞལ་ཕྱིར་གཟིགས་པ་དང༌། ཙཀྲ་གཡོན་དུ་མྱུར་བར་འཁོར་བས་གནོད་བྱེད་ཀྱི་ལུས་རླུང་གིས་བསྐྱོད། མེས་བསྲེགས་ཤིང༌། ཙཀྲའི་རྩེ་མོས་ཉལ་ཉལ་གཏུབས་པར་བསམ་མོ། །དེ་ལྟར་ལུས་གཏུབས་པས་ཁོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ནས་རྣམ་པར་ཤེས་པ་མི་བསྐྱོད་པའི་གནས་སུ་སྐྱེས་པར་བསམ་ཞིང་བསྔགས་བཟླས་སོ།

།ན་མཿས་མནྟ་བུངྔྷ་ནཱཾ། ན་མཿས་མནྟ་ངྷརྨཱ་ནཱཾ། ན་མཿས་མནྟ་སཾ་གྷཱ་ནཱཾ། ཨོཾ་སཱི་ཏ་ཏ་པ་ཏྲ། ཨོཾ་བི་མ་ལ། ཨོཾ་ཤཾ་ཀ་ར། ཨོཾ་པྲ་ཀ་ར། ཨོཾ་པྲ་ཏྱཱཾ་གི་ར་བཛྲ་ཨུཥྞཱི་ཥ་ཙཀྲ་བརྟི་སརྦ་ཡནྟྲ་མནྟྲ་མཱུ་ལ་ཀརྨ། བནྡྷ་ནཾ་ཏཱ་ཌ་ནཾ། ཀཱི་ལ་ནཱཾ་ཝཱ། མ་མ་ཀྲྀ་ཏེ། ཡེ་ནཾ་ཀེ་ན་ཙིཏྟ་ཀྲྀ་ཏནྟ་ཏ་སརྦཱནྟུ། ཙྪིནྡྷ་ཙྪིནྡྷ། བྷིནྡ་བྷིནྡ། ཙི་རི་ཙི་རི། གི་རི་གི་རི། མཱ་ར་མཱ་ར། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཅེས་ལན་བདུན་ནམ་ཉི་མ་ཉི་ཤུ་རྩ་གཅིག་གམ་བརྒྱ་རྩ་བརྒྱད་ལ་སོགས་པ་ཅི་རིགས་པར་བཟླས་སོ། །དེ་ནས་འཕྲོ་འཇོག་པ་ན་འདི་སྐད་བརྗོད་ཅིང་དམོད་པས་བཟློག་པར་བྱའོ། །གང་དག་བདག་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང་ ༑ སྦྱོར་བ་ངན་པར་བྱེད་པའི་དགྲ་དང་བགེགས་གང་ཡིན་པ་དེ་དག་གི་ལུས་བཅིང་བར་བྱའོ། །ངག་བཅིང་བར་བྱའོ། །ཡིད་བཅིང་བར་བྱའོ། །མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིགདེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེ་དེས་དེ་ཉིད་ཀྱི་ཤ་ཟ་བར་གྱུར་ཅིག ཅེས་བརྗོད་ཅིང་ལུས་ཀྱི་ཐལ་མོ་བརྡབ་ཅིང་ ༑ སེམས་ཀྱི་བསམ་སྦྱོར་ནི་བདག་ཉིད་ཀྱི་ཐུགས་ཀ་ནས་ཁྲོ་བོ་རང་དང་འདྲ་བ་མཚོན་ཆ་ཐོགས་པ་དཔག་ཏུ་མེད་པ་སྤྲོས་ཏེ་གནོད་བྱེད་ཐམས་ཅད་ཀྱི་ལྕེ་ བཅད་ཅིང་ལུས་མགོ་ནས་བཤང་ལམ་གྱི་བར་དུ་གཏུབས། གཤགས་ཤིང་ལུས་རྡུལ་ཕྲ་རབ་ཙམ་དུ་བྱས་ནས་མེས་བསྲེགས། རླུང་གིས་གཏོར་བར་བསམ། དེ་ནི་ཕྲིན་ལས་གཞོལ་བའོ། །དེ་ནས་མངོན་པར་རྟོགས་པ་བསྒོམ་སྟེ། དེ་ཡང་དང་པོར་གཙུག་ཏོར་འཁོར་ལོས་སྒྱུར་བའི་ལྟོ་བ་ཡངས་པའི་ནང་དུ་བསྒོམ་པའམ། ཡང་ན་འཁོར་ལོས་སྒྱུར་བ་འོད་དུ་ཞུ་བ་ལས་ཆོས་ཀྱི་འབྱུང་གནས་བསྒོམ་པ་ནས་བཟུང་ནས་མངོན་པར་རྟོགས་པ་ཚང་བར་བསྒོམ་མོ།

།དེས་མངོན་པར་རྟོགས་པ་དང་འབྲེལ་བའི་དབང་དུ་བྱས་ཏེ་བསྒོམ་པ་བསྟན་ནོ། །སྲུང་འཁོར་རྐྱང་པ་བསྒོམ་པར་འདོད་ན་དོན་གཉིས་ཏེ། རྒྱས་པ་དང༌། བསྡུས་པའོ། རྒྱས་པ་བསྒོམ་ན་གཞན་ཐམས་ཅད་གོང་དང་འདྲ་བ་ལས། བྱེ་བྲག་ཏུ་བཟླས་པ་ཟིན་པ་དང༌། རང་གཞི་གཅིག་ཏུ་གནས་པ་ཡིན་ན། ཁྲོ་བོ་རྣམས་བསྡུ་མི་དགོས་ཏེ། གཙུག་ཏོར་འཁོར་ལོས་སྒྱུར་བའི་ལྟོ་བ་ཡངས་པའི་ནང་དུ་སྤྱོད་ལམ་གྱི་རྣལ་འབྱོར་བྱའོ་ཡང་ན་ཁྲོ་བོ་རྣམས་བསྡུས་ནས་འཁོར་ལོའི་ནང་དུ་སྤྱོད་ལམ་གྱི་རྣལ་འབྱོར་བྱས་ཀྱང་བཏུབ་གསུང་ངོ༌། །གཞི་གཅིག་ཏུ་མི་གནས་ན་ཁྲོ་བོ་རྣམས་རང་ལ་བསྡུས་ནས་སྤྱོད་ལམ་བྱ་བའམ། ཡང་ན་སྲུང་འཁོར་འཁོར་ལོ་ལ་བསྡུ། དེ་ཁྲོ་བོ་བཅུ་ལ་བསྡུ། དེ་རྣམས་ཀྱང་རང་གི་ཐུགས་ཀར་བསྡུས་ལ་སྤྱོད་ལམ་གྱི་རྣལ་འབྱོར་བྱའོ། །དེས་ནི་རྒྱས་པ་བསྒོམ་པ་བསྟན་ཟིན་ཏོ། །དེ་ནས་བསྡུས་པ་བསྒོམ་པ་ནི། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱས་ལ་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་དགོད་པར་བྱའོ། །སྙམ་དུ་སེམས་བསྐྱེད་ལ ༑ དེ་ནས་ཤཱུནྱ་ཏཱའི་སྔགས་ཀྱིས་སྟོང་པར་བསྒོམ། སྟོང་པའི་ངང་ལས་པྃ་སེར་པོ་ལས་པདྨ་འདབ་བརྒྱད་དམར་པོ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཡི་གེ་བྷྲཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ། དེའི་ནང་དུ་རྃ་ལས་ཉི་མའི་གདན་བཅུ་གཅིག་དུས་གཅིག་ཏུ་བསམས་ལ། གདན་དབུས་མའི་སྟེང་དུ་བྷྲཱུྃ་ལས་གཙུག་ཏོར་འཁོར་ལོས་སྒྱུར་བ་དང༌། ཧཱུྃ་བཅུ་ལས་ཁྲོ་བོ་བཅུ་བསྒོམས་པ་ལ་སོགས་པ་མཐར་སྤྱོད་ལམ་གྱི་བར་གོང་དང་འདྲ་བར་ཤེས་པར་བྱའོ ༑ ༑ དེས་ནི་བསྡུས་པ་བསྒོམ་པ་བསྟན་ཟིན་ཏོ། །དེ་ལྟར་མངོན་པར་རྟོགས་པ་རྒྱས་བསྡུས་གཉིས་ཀྱིས་གཞན་གྱི་གནོད་པ་ཕྱིར་བཟློག་པའི་ཐབས་བསྟན་ཏོ།། དེ་ལྟར་བསྒོམས་པའི་ཚུལ་གྱིས་གྲངས་ཀྱི་བསྙེན་པ་འབུམ་ཕྲག་བཅུའམ། དུས་ཀྱི་བསྙེན་པ་ཟླ་བ་དྲུག་གམ།

མཚན་མའི་བསྙེན་པ་གོ་ཆ་གྱོན་པའམ། མཁར་ལ་ཞེན་པའམ། མཚོན་རྣོན་པོ་ཐོགས་པ་ལ་སོགས་པ་རྨི་ན་རྨི་ལྟས་བཟང་ངོ༌། །དེ་ལྟར་བསྙེན་པ་གསུམ་ལས་གཙོ་བོར་རྟགས་ཀྱི་བསྙེན་པ་བྱུང་ནས་བྲིས་པར་ཕྱིར་བཟློག་པ་བྱས་ལ་འཁོར་ལོ་དཔུང་པ་གཡོན་པ་ལ་བཏགས་ཏེ། སྲོད་ཀྱི་དུས་སུ་མངོན་པར་རྟོགས་པ་རྫོགས་པར་བསྒོམས་ནས་འཁོར་ལོ་ལ་འཇུས་ནས་རིག་སྔགས་བདུན་བདུན་བཟླས་པས་བར་དུ་གཅོད་པ་བསྲུང་བ་དང༌། ཕྱིར་བཟློག་པའི་ལས་འགྲུབ་པར་འགྱུར་རོ། །བསྒོམས་པས་ཕྱིར་བཟློག་པའོ། །དེ་ནས་བྲིས་པས་ཕྱིར་བཟློག་པ་ནི། དེ་ལྟར་བསྒོམ་བཟླས་ལ་རྟགས་ཐོན་ནས་བྲི་བར་བྱ་སྟེ། དེ་ལ་བྲི་བའི་གཞི་ནི་གྲོ་གའམ། ཤོག་བུའམ། རས་ལ་སྣག་ཚ་གུར་གུམ་མམ་གི་ཝང་གིས་འཁོར་ལོ་རྩིབས་བརྒྱད་པ་ལྟེ་བ་དང་ཕྱི་རོལ་དུ་མུ་ཁྱུད་དང་བཅས་པ་གཅིག་བྲིས་ལ། དེར་སྔགས་དགོད་པ་ནི། མུ་ཁྱུད་ཕྱི་མ་ལ། ན་མཿས་མནྟ་བུངྔྷཱ་ནཱཾ། ཞེས་པ་ལ་སོགས་པ་འཁོར་ལོས་སྒྱུར་བའི་སྔགས་བྲིའོ། །ཤར་གྱི་རྩིབས་ལ། ན་མཿས་མནྟ་བུངྔྷེ་བྷྱཿམནྟ་བུངྔྷེ་བྷྱཿ ན་མོ་བཛྲ་མུཏྐ་ར་ཧསྟྭ་ཡ། ཙཎྜ་མཎྜལ་ཨ་ཀྵེ་པ་ཀ་རཱ་ཡ་ཆེ་གེ་མོ་ལ་རཀྵཾ་ཀུ་རུ་ཧཱུྃ་ཕཊ་ཅེས་པ་བྲིའོ། །ལྷོའི་རྩིབས་ལ། ན་མཿ ས་མནྟ་བུངྔྷེ་བྷྱཿ མ་ཧཱ་དཎྜ་ངྷ་ར། བི་བི་ངྷ་ར་སུ་ངྷ་ར་ཎ་བྷཱུ་ཏ་ནིརྨ་ཐ་ཧཱུྃ་ཕཊ་ཅེས་པ་བྲིའོ། །ནུབ་ཀྱི་རྩིབས་ལ། ན་མཿས་མུནྟ་བུངྔྷེ་བྷྱཿ ཧུ་ལུ་ཧུ་ལུ། མ་ཧཱ་པདྨ་ཨ་མྲྀ་ཏེ་ཀུ་རུ་བིཥཱ་ཎཱ་ཧཱུྃ་ཕཊ་ཅེས་པ་བྲིའོ། །བྱང་གི་རྩིབས་ལ། ན་མཿས་མནྟ་བུངྔྷེ་བྷྱཿན་མོ་བཛྲ་ཀྲོ་ངྷཱ་ཡ། མ་ཧཱ་དྃཥྟཱོཏྐཱ་ཊ་བྷཻ་ར་བཱ་ཡ། བཛྲ་པནྟོ་ཧཱ་དྷརྤྤཱ་ཡ། ཨ་མྲྀཏ་ཀུནྜ་ལི་ཧཱུྃ་ཕཊ། ཅེས་པ་བྲིའོ། །བདེན་བྲལ་དུ། ན་མཿས་མནྟ་བུངྔྷེ་བྷྱཿ ཨོཾ་ཡ་མ་དཎྜཱ་ཡ ༑ ནཱི་ལ་དནྟཱ་ཡ། ཏུ་རུ་ཏུ་རུ། མུ་རུ་མུ་རུ། སརྦ་དུཥྟཱཾམཱ་ར་ཡ་ཧཱུྃ་ཕཊ་ཅེས་པ་བྲིའོ།། ནུབ་བྱང་གི་རྩིབས་ལ། ན་མཿས་མནྟ་བུངྔྷེ་བྷྱཿ ན་མོ་མ་ཧཱ་བ་ལ་ཡ་ཨུ་ཙུཥྨ་ཀྲོ་ངྷ་རཱ་ཛཱ་ཡ།

སརྦ་ནཱ་གཱ་ནཱཾ་ཧྲཱྀ་ད་ཡཾ་ཏཱ་ཌ་ཡ་ཧཱུྃ་ཕཊ་ཅེས་པ་བྲིའོ། །དབང་ལྡན་གྱི་རྩིབས་ལ ༑ ན་མཿས་མནྟ་བུངྔྷེ་བྷྱཿ ན་མཿཨ་ཙ་ལ་ཀ་ན། ཙེཊྚ་ཙེཊྚ། མོཊྚ་མོཊྚ། ཏུཊྚ་ཏུཊྚ ༑ གྷ་གྷ། གྷཊྚ་གྷཊྚ། ཧཱུྃ་ཕཊ་ཅེས་པ་བྲིའོ། །མེའི་རྩིབས་ལ། ན་མཿ ས་མནྟ་བུངྔྷེ་བྷྱཿ ཨོཾ་ཊཀྐི་ཧཱུྃ་ཆེ་གེ་མོ་ལ་རཀྵཾ་ཀུ་རུ་ཕཊ་ཅེས་པ་བྲིའོ། །དེ་ལྟར་རྩིབས་ཐམས་ཅད་ཀྱི་ཧཱུྃ་ཕཊ་ཀྱི་གོང་དུ་ཆེ་གེ་མོ་ལ་རཀྵ་རཀྵཾ་ཀུ་རུ་ཞེས་པ་བྲིའོ། །ཡང་ལྟེ་བའི་མུ་ཁྱུད་ལ། ཨོཾ་སུཾ་བྷ་ནི་སུཾ་བྷ་ཧཱུྃ། གྲིཧྣ་གྲིཧྣ་ཧཱུྃ། གྲིཧྣཱ་པ་ཡ་གྲིཧྣཱ་པ་ཡ་ཧཱུྃ། ཨ་ན་ཡ་ཧོ། བྷ་ག་བཱཾ་བིདྱཱ་རཱ་ཛཱ་ཧཱུྃ་ཧཱུྃ་ཕཊ་ཅེས་པ་བྲིའོ། །ལྟེ་བར། ཨོཾ་ཨཱཿཧཱུྃ་ཕཊ་ཆེ་གེ་མོ་ལ་རཀྵ་རཀྵཾ་ཀུ་རུ་སྭཱ་ཧཱ་ཞེས་པ་དང༌། རང་གི་ཡི་དམ་གྱི་ལྷ་རིགས་བསྡུས་པའི་དཀྱིལ་འཁོར་བསྒོམ་ན། ལྷ་བཞི་བཅུ་ཞེ་དགུའི་སྔགས་དང་ས་བོན་ལ་རཀྵ་སྤེལ་བར་བྲི། རིགས་རྐྱང་པ་བསྒོམ་ན། ལྷ་དགུའི་སྔགས་དང་ས་བོན་ལ་རཀྵ་སྤེལ་བ་བྲི། དེ་ཙམ་མ་གྲུབ་ན། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་ཆེ་གེ་མོ་ལ་རཀྵ་ཀུ་རུ་སྭཱ་ཧཱ།ཞེས་པ་བྲིས་ལ། རབ་ཏུ་གནས་པ་བྱ་བ་ནི། འཁོར་ལོ་ཟངས་གཞོང་ལ་སོགས་པའི་སྣོད་གཙང་མར་བཞུགས་ལ། ཅི་འབྱོར་པའི་མཆོད་པ་དང་གཏོར་མ་བཤམས་ཏེ། བདག་གི་རྣལ་འབྱོར་རྫོགས་པར་བསྒོམ། འཁོར་ལོ་ཡང་བདག་གི་རྣལ་འབྱོར་བཞིན་རྫོགས་པར་བསྒོམ། ཡེ་ཤེས་ཀྱི་འཁོར་ལོ་དགུག་གཞུག་བྱ། བསྲུང་བར་འདོད་པའི་བསྒྲུབ་བྱའི་རྣམ་ཤེས་ཀྱང་བཀུག་ལ་བསྟིམ། མཆོད་པ་དབུལ། གཏོར་མ་བསྡུས་པ་གཏང༌། ལྷ་རྣམས་ཞུ་བ་ལས་འཁོར་ལོ་ཉིད་དུ་གསལ་བར་བལྟས་ལ། སྔགས་རྫོགས་པར་བཀླག དེ་ལ་མེ་ཏོག་གཏོར། ལེགས་པར་དྲིལ་ལ་རྒྱ་སྐྱེགས་ལ་སོགས་པས་དྲིལ་ཏེ་དཔུང་པ་གཡོན་པར་གདགས་སོ། །བྲིས་པས་ཕྱིར་བཟློག་པའོ། །དོན་གཉིས་པ་རང་བསྲུང་བ་ཙམ་བསྒོམ་པར་འདོད་ན་མངོན་པར་རྟོགས་པ་དང་མ་འབྲེལ་བར་གུད་དུ་བསྒོམ་པ་ནི་མེད་དོ།

།དེ་ཡང་མངོན་པར་རྟོགས་པ་ཐམས་ཅད་གོང་མ་དང་འདྲ་བ་ལས་འཁོར་ལོ་གཡས་སུ་འཁོར་བ་དང༌། དབུས་སུ་ཧཱུྃ་མཛད་བསྒོམ་ཞིང་སྟེང་དུ་གཙུག་ཏོར་འཁོར་ལོས་སྒྱུར་བ་བཞག་པ་དང༌། ལྷ་རྣམས་ཞལ་ནང་དུ་གཟིགས་པ་དང༌། སྔགས་བཟླས་མི་དགོས་སོ། །སྲུང་འཁོར་རྐྱང་པ་བསྒོམ་ན་འཕྲོ་ཤོལ་བ་དང་ཁྲོ་བོ་རྣམས་རང་གི་ཐུགས་ཀར་བསྡུས་ལ་རྡོ་རྗེ་ཧཱུྃ་མཛད་བསྒོམ་པའི་ལྷའི་རྣལ་འབྱོར་གྱིས་སྤྱོད་ལམ་བྱའོ། །མངོན་རྟོགས་དང་འབྲེལ་བར་བསྒོམ་ན། དེ་ནས་རྡོ་རྗེ་ཧཱུྃ་མཛད་ཀྱི་ལྟོ་བ་ཡངས་པའི་ནང་དུ་གཞལ་ཡས་ཁང་བསྒོམ་པའམ་ཧཱུྃ་མཛད་ཆོས་འབྱུང་དུ་གྱུར་པའི་ནང་དུ་གཞལ་ཡས་ཁང་བསྒོམ་པ་ནས་བཟུང་སྟེ། མངོན་པར་རྟོགས་པ་ལ་འཇུག་གོ །སྲུང་འཁོར་རྒྱས་པ་བསྒོམ་པ་བསྟན་ཟིན་ཏོ།། ཕྱིར་བཟློག་པ་དང༌། སྲུང་བའི་འཁོར་ལོའི་མངོན་པར་རྟོགས་པ་འདི་ནི། འཕགས་པ་རྡོ་རྗེ་གུར་གྱི་ལེའུ་གཉིས་པ་དང༌། བཞི་པ་དང༌། བཅུ་གཉིས་པ་དང༌། བཅུ་བཞི་པའི་དགོངས་པ་ཕྱོགས་གཅིག་ཏུ་བླ་མའི་མན་ངག་གིས་བསྡེབས་པ་ཡིན་ནོ། ཁྲོ་བོ་བཅུའི་མངོན་པར་རྟོགས་པ་ཡོངས་སུ་རྫོགས་སོ།། །།༄༅། །བྷ་ཡ་ནཱ་སའི་སྲུང་འཁོར་བཞུགས། །

༄༅། །ཨོཾ་བྷ་ཡ་ནཱ་ས་ནི། ཏྲཱ་ས་ནི། སརྦ་མཱ་ར་པྲ་ཏྱཱཾ་གི་ར། བི་ནཱ་ས་ནི། ཡི་གེ་ཙིཏ། དུཥྟཱཾ་ས་ཏྭ། མ་མ་བི་རཱུ་པ་ཀཾ ཀུརྺནྟི་ཏཱ་ནི། སརྦ་མ་ར་ཎི་པྲ་ཏྱཱཾ་ཀ་རི་ཎི་པ་ཏ་ཏུ་ཧཱུྃ་ཕཊ་སྭཱ་ཧཱ།། །།བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །བྷ་ཡ་ནཱ་ས་འདི་ནི་མ་ཧཱ་མཱ་ཡའི་རྒྱུད་སྟོང་ཕྲག་བརྒྱད་ཅུ་པ་ལས་འབྱུང༌། བླ་མ་ཁམས་པ་ལ་མུ་སྟེགས་ཀྱི་དམོད་པ་བྱུང་བ་ལ། བླ་མ་རྡོ་རྗེ་གདན་པ་ཆུང་ངུའི་ཞལ་ནས། ཁྱོད་ལ་མུ་སྟེགས་བྱེད་ཀྱི་དམོད་པ་བྱུང་ནས་འདུག་པས། བཟློག་པ་འདི་གྱིས་ཤིག་གསུངས་ནས་གནང་བ་ཡིན། དེ་ལ་དང་པོ་འཁོར་ལོ་བཅའ་བ་ནི། གྲོ་གའམ་རས་ལ་སོགས་པ་ལ་རྩིབས་བཅུ་པ་ལྟེ་བ་མུ་ཁྱུད་དང་བཅས་པ་བྲིའོ། །ལྟེ་བ་ལ་ཧཱུྃ་ལ་སྔགས་ཀྱི་ཕྲེང་བས་བསྐོར་བ་བྱའོ། །དེའི་རབ་གནས་ནི་མཆོད་པ་ལྔ་བཤམ ༑ འཁོར་ལོ་ཟངས་སྡེར་ལ་སོགས་པའི་སྟེགས་ལ་བཞག རང་ལྷག་པའི་ལྷར་བསྐྱེད་ལ། ཙཀྲ་སྟོང་པའི་ངང་ལས་ཧཱུྃ་ལས་ཙཀྲ་ཇི་ལྟ་བ་བཞིན་བསྐྱེད་ལ། ཡེ་ཤེས་ཀྱི་ཙཀྲ་སྤྱན་དྲངས་ལ། གཉིས་སུ་མེད་པར་བསྟིམ་སྟེ། རྟེན་འབྲེལ་གྱི་སྙིང་པོ་བདུན་ནམ་ཉེར་གཅིག་ལ་སོགས་པ་བཟླས་ཏེ། མེ་ཏོག་གཏོར་ལ་མཆོད་པ་བྱའོ། །དེ་ནས་ཙཀྲ་ཟངས་ལ་སོགས་པར། རིམ་གྲོ་བྱས་ཏེ་དཔུང་པ་གཡོན་པ་ལ་བཏགས་ལ། དེ་ལ་ལག་པས་འཇུས་ཏེ་ནུབ་གསུམ་དུ་སྔགས་ལྔ་བརྒྱ་ལྔ་བརྒྱ་བཟླས་སོ། །དེའི་ཕྱིད་ཉིན་ནངས་པར་གྱི་དྲི་ཆུ་བར་པ་ཁྱོར་བ་རེ་ལ་སྔགས་བདུན་བདུན་བཟླས་ལ་དེ་འདྲ་བ་ལན་གསུམ་བཏུང༌། དེས་རིམས་ནད་དང་གདོན་ནད་ལ་སོགས་པ་ཐུབ་པར་འགྱུར་རོ། །འདི་ནི་བསྙེན་པ་དང་ཚུལ་མཚུངས་པའི་དབང་དུ་བྱའོ། །དེ་ནས་ཕྱིས་ཡི་དམ་དུ་ནུབ་རེ་ལ་སྔགས་བདུན་བདུན་ལ་སོགས་པ་ནུས་ཚད་དུ་ལྷའི་ང་རྒྱལ་དང་ལྡན་པས་བཟླས་པ་བྱའོ། །གཞན་ལ་ཙཀྲ་སྟེར་བ་ལ་རྩིབས་བརྒྱད་པ་བྱའོ། །གཞན་ཐམས་ཅད་སྔར་དང་མཚུངས་སོ། །དྲག་པོའི་སྦྱིན་སྲེག་བྱེད་པར་འདོད་ན། གནས་བདུན་གྱི་སའམ། ཕུང་ཤུལ་གྱི་སའམ།

གད་པ་ཆད་ ¡Ã ལ་ཁད་ ( ¡¶ ལུ ¡· - ལ་ཁད་ ) པའི་ས་བླངས་ལ། ཐབ་ཁུང་གྲུ་གསུམ་པ་ཟབས་སུ་མཐོ་གང་པ་བྱས་ལ། དེར་བསྒྲུབ་བྱའི་གཟུགས་ཟུར་གཅིག་ཏུ་མགོ་བསྟན་ལ། ཟུར་གཉིས་སུ་རྐང་པ་གཏད་པ་བྱས་ལ་གཞུག དེར་ཤིང་སྐྱེར་པ་ལ་སོགས་པ་བརྩིགས་ཏེ། མདུན་དུ་ཚྭ་ཕུལ་གང་ཙམ་བཞག་ལ། དེ་ནས་སྲོད་ཀྱི་དུས་སུ་རང་ལྷའི་རྣལ་འབྱོར་རྫོགས་པར་བསྒོམས་ལ། སྔགས་ཀྱི་བཟླས་པའི་མཇུག་ཏུ། མཱ་ར་ཡ་ཕཊ་དང་བཅས་པ་བཟླས་སོ། །དེ་ནས་མེ་སྦར་ལ་མདུན་གྱི་ཚྭ་ཕྱེ་ནས་བླངས་ཤིང་སྔགས་མཱ་ར་ཡ་ཕཊ་དང་བཅས་པ་བཟླས་ཤིང་ཚྭ་ཕྱེ་ ( ¡¶ ཞ ¡· ཕྱེད་ ) ཟད་ཟད་དུ་བསྲེག མེའི་ཤིང་ཡང་བསྣན་ཞིང་བསྲེག་གོ །ནུབ་བརྒྱད་ཚུན་ཆད་ཀྱིས་གནོད་བྱེད་གང་ཡང་ཚར་གཅོད་པར་འགྱུར་རོ། །ཐལ་བ་དེ་གནས་དབེན་པར་བཞག་གོ །ཨོཾ་བྷ་ཡ་ནཱ་ས་ནི་ཞེས་པའི་སྔགས་གོང་བཞིན་ནོ། །འཁོར་ལོ་མ་བཏགས་པར་ཡི་དམ་དུ་བྱེད་ཅིང་བཟླས་ན་རང་གི་ལྷག་པའི་ལྷའི་ང་རྒྱལ་གྱིས་བྱའོ ༑ ༑ སྲུང་བའི་མཆོག་གོ ། ( ¡¶ ལུ ¡· + བརྒྱུད་པ་ནི། བླ་མ་རྡོ་རྗཻ་གདན་པ་ཆུང་བ། དེས་བླ་མ་ཁམས་པ་ལ། དེས་བླ་མ་སྙིང་རྗེ་དང་ལྡན་པ་ས་སྐྱ་པ་ཆེན་པོ། དེས་རྗེ་བཙུན་གྲགས་པ་རྒྱལ་མཚན་ལའ།ོ། འཁོར་ལོ་རྩིབས་བརྒྱད་པའི་ལྟེ་བ་ལ། ཨོཾ་བྷ་ཡ་ན་ས་ནི་དང༌། འདི་འཆང་བ་པོ་ལ་རཀྵ་རཀྵ་སྭཱ་ཧཱ། རྩིབས་ལ་ཧཱུྃ་རེ་བྲིའོ། །མུ་ཁྱུད་ལ་རྡོ་རྗེ་བྲི། དེའི་ཕྱི་རིམ་ལ་མེ་དཔུང་བྲིའོ། ། ) རྫོགས་སོ། །ས་མཱ་པ་ཏ་མི་ཐི ༑༑ ༑༑ ༄༅། །སྐྱུ་ར་ཨ་སྐྱབས་ལ་ཞུ་ཡིག་བཞུགས། ། ༄༅། །ཨོཾ་སྭ་སྟི་སིངྔྷཾ། བླ་མ་དམ་པ་རྣམས་ཀྱི་ཞབས་ལ་སྤྱི་བོས་གུས་པར་ཕྱག་འཚལ་ལོ། །ཡོན་ཏན་རིན་ཆེན་དཔག་མེད་འབྱུང་བའི་གནས། །ཕྱོགས་བཅུའི་སངས་རྒྱས་ཀུན་གྱི་ངོ་བོར་གྱུར་པ་སྟེ། །རྡོ་རྗེ་འཆང་དང་རོ་གཅིག་གཉིས་མེད་གྱུར། །རྗེ་བཙུན་བླ་མའི་ཞབས་ལ་སྤྱི་བོས་གུས་ཕྱག་འཚལ། །བོད་ཀྱི་ཡུལ་གངས་རི་བྱང་ངོས་ཀྱི་རྒྱུད། མདོ་ཁམས་ཀྱི་སྒང༌། སངས་རྒྱས་ཀྱི་བསྟན་པ་དམ་པའི་ཆོས་དར་བའི་ཡུལ་འབྲི་ཀླུང་ན་བཞུགས་པ།

སྐྱེ་བ་མང་པོ་ནས་ཚོགས་བསགས་པའི་རྟེན། མིའི་ལུས་རིན་པོ་ཆེ་བརྙེས་ནས། གདུང་རུས་མཆོག་ཏུ་གྱུར་པ ༑ སྐྱུ་ར་མཛོག་ཁྱིམ་དུ་སྐུ་འཁྲུངས་པ། སྐྱེ་བ་མང་པོ་ནས་སྦྱིན་པ་ལ་སོགས་པ་ཚོགས་མང་པོ་བསགས་པ། བསོད་ནམས་ཀྱི་དཔལ་འབར་བ། ཕྱོགས་དང་རིས་མེད་ཅིང༌། ལྟོས་པ་མེད་པར་བདོག་པ་ཐམས་ཅད་གཏོང་བ། ནང་གི་ཏིང་ངེ་འཛིན་གྱི་ཡོན་ཏན་དཔག་ཏུ་མེད་པ་མངའ་ཞིང༌། ལུས་ངག་གི་དགེ་སྦྱོར་ལ་བརྩོན་འགྲུས་ཀྱི་གོ་ཆ་ཆེན་པོ་བགོས་པ་དང༌། ཕ་རོལ་ཏུ་ཕྱིན་པ་དང༌། རིག་པ་འཛིན་པའི་སྡེ་སྣོད་ཀྱི་གཞུང་ལུགས་མང་པོ་མཁྱེན་ཞིང༌། གསུང་ངག་བསམ་གྱིས་མི་ཁྱབ་པའི་མཛོད་ཆེན་པཽ་མངའ་བ། བླ་མ་རྣམས་ལ་གུས་ཤིང་རྡོ་རྗེ་འཆང་དང་གཉིས་སུ་མེད་པར་གཟིགས་པ། འཇིག་རྟེན་ཆོས་བརྒྱད་ཀྱི་བློ་དོར་ནས་མྱ་ངན་ལས་འདས་པའི་ཐུགས་འབའ་ཞིག་མངའ་བའི་བླ་མ་མཚན་དོན་དང་ལྡན་པའི་ཕྱག་ཏུ། འབངས་ཀྱི་གྲྭ་པ། གཙང་ལ་སྟོད་གྲོམ་པ་ས་སྐྱའི་བནྡེ་ཀུན་དགའ་སྙིང་པོས ༑ འཕྲིན་ཡིག་གི་ཤོག་བུ་འབུལ་བ། རྗེ་བླ་མ་དམ་པ་སྔར་ནི་སྐུ་ཁམས་བདེ་བར་ཁུམས། སླད་ཀྱི་སྐུ་ཁམས་བདེའམ་ཞེས་པ་ཡང་ནས་ཡང་དུ་མང་དུ་རྨེད། སླད་ཀྱི་དོན་ཞུ་བ། རྟག་ཏུ་བླ་མའི་ཞབས་དྲུང་དུ་འཁོར་ཞིང༌། ཅི་འབྱོར་གྱི་བསྙེན་བཀུར་གྱིས་བླ་མ་མཉེས་པར་སྤྲོ་བ་ལགས་ན། ཡུལ་གྱིས་བསྐལ་ནས་གྲུབ་པ་ཅན་དུ་མ་ཐལ། འོན་ཀྱང་བླ་མ་བསྙེན་བཀུར་བ་རྒྱང་རིང་པོ་ནས་བགྱིར་རུང་བ་ལགས་ན། འབྱོར་པའི་དབང་གིས་གང་ཡང་གྲུབ་པར་མ་ཐལ། དཔལ་གསང་བ་འདུས་པ་ལ་སོགས་པ་རྒྱུད་སྡེ་མཐའ་ཡས་པ་དང༌། སློབ་དཔོན་འཕགས་པ་ཀླུ་སྒྲུབ་ལ་སོགས་པས་ཀྱང༌། མཆོད་པ་ཐམས་ཅད་སྤངས་ནས་ནི། །བླ་མ་མཆོད་པ་མཆོག་ཏུ་བཤད། །ཅེས་གསུངས་པས། བླ་མ་དམ་པ་ལ་སྐུ་ཁམས་འདྲི་བའི་ཡི་གེའི་རྟེན་ཐེར་སྣམ་ན་བཟའ་གཉིས་ཀྱི་རྒྱུ། དབུས་ཀྱི་ཕྲུགས་ཆུང་ན་བཟའ་གཉིས་ཀྱི་རྒྱུ། ཐེར་སྣམ་ཕྲ་སྦོམ་ན་བཟའ་གཉིས་ཀྱི་རྒྱུ་མཆིས་པས། སྐུ་ལ་བསྣམས་པ་དང་གདན་མཛད་པར་ཞུ།

ཆབ་གསེར་སྲང་གཅིག་གི་བཟང་དྲུག ཕོ་བ་རིས་དང་པི་པི་ལིངས་སྐྱའི་བྲེ་བདུན། སྨན་ཚ་ས་སྐྱའི་སྲང་བཅུ་བཞི། དེ་དག་གིས་ཐུགས་ལ་ཇི་ལྟར་དགོངས་པའི་བྱ་བ་མཛད་པར་ཞུ་ལགས། སླད་ཀྱི་བླ་མ་ལ་དམིགས་པའི་གདུགས་གཅིག་ལ་སོགས་པ་ཞབས་ཏོག་ཕྲན་ཚེགས་འགའ་མཆིས་ན། ད་རེས་མ་བརྩམས་པར་ཐལ་ཏེ་བཀས་མི་བཀྱོན་པར་ཞུ། ཕྱི་ ( ¡¶ ཞ ¡· བྱི་ ) ལོ་ཕྱག་ཏུ་ཐེངས་པར་བགྱིད། བསྙེན་བཀུར་བའི་དངོས་པོ་འདི་དག་ཤིན་ཏུ་ཆུང་བར་མཆིས་ཀྱང༌། དད་པའི་བསམ་པས་བླ་མ་ལ་བསྙེན་བཀུར་བ་ལགས་པས་ཕྱག་ཏུ་བཞེས་པར་ཞུ། འདི་ལ་བརྟེན་ནས། བདག་གི་རྒྱུད་ཀྱི་ཀུན་ནས་ཉོན་མོངས་པ་ཐམས་ཅད་དག་པ་དང༌། དམ་ཚིག་ཉམས་པའི་ཉེས་པ་ཐམས་ཅད་སྐོང་བར་བྱིན་གྱིས་བརླབ་པར་ཞུ། དངོས་ཀྱི་ཀ་ཆ་ཕྲན་ཚེགས་འདི་དང༌། ཡི་གེ་འདི་དང་འཇལ་ནས་བླ་མའི་ཐུགས་དགོངས་ཐམས་ཅད་འགྲུབ་ཅིང༌། བཀྲ་ཤིས་པར་སྨོན་པ་དང་བདག་ཅག་འཁོར་བཅས་ཐམས་ཅད་ཀྱང་བར་ཆད་ཞི་ནས་ཚེ་རབས་ཐམས་ཅད་དུ་བླ་མ་རྣམས་ཀྱི་བྲན་དུ་སྐྱེ་བར་སྨོན།། །།༄༅། །བུམ་གཏེར་འཇུག་པའི་མན་ངག་བཞུགས།།༄༅། །ཨོཾ་སྭསྟི་སིངྔྷཾ། མཆོད་རྟེན་ནམ། གཙུག་ལག་ཁང་ངམ། ཁང་བཟང་ལ་སོགས་བཞེངས་པའི་གཞིར་བུམ་གཏེར་འཇུག་པར་འདོད་ན། བུམ་པ་ཡུལ་གང་ཡིན་གྱི་བྲེ་ཚད་པས་མི་ཆུང་བའི་བཅུད་ཤོང་པ། རིན་པོ་ཆེའི་བུམ་པའམ ༑ རྫ་ལ་སོགས་པའི་ཡིན་ནའང༌། གཙང་མའི་ནང་དུ་རིན་པོ་ཆེ་སྣ་ཚོགས་དང་ ༑ འབྲུ་བཅུད་དང་སྨན་དང་དྲི་བཟང་པོ་ནོར་སྣ་དང༌། ཟས་སྣ་གོས་སྣ་ལ་སོགས་པ་བཅུག་ལ་བཤམ། དེའང་མ་ ( ¡¶ ཞ ¡· - མ་ ) འབྱོར་ན་ ¡Ã ཕྱོགས་མཚམས་དབུས་དང་དགུར་རེ་རེ། དེ་མ་འབྱོར་ ( ¡¶ ཞ ¡· དབུས་སུ་གཅིག་ཕྱོགས་བརྒྱད་དུ་རེ་རེ། འབྲིང་ ) ན་ཕྱོགས་བཞི་དབུས་དང་ལྔར་རེ་རེ། ཡང་ན་དབུས་སུ་གཅིག་འཇུག་པ་ཡིན ༑ དེ་ལ་བདག་གི་རྣལ་འབྱོར་གང་ཡང་རུང་བ་བསྒོམས་ནས། བཟླས་པ་ཅུང་ཟད་བྱས་ལ་བུམ་གཏེར་བཤམས་ ¡Ã པ་དེ ( ¡¶ ཞ ¡· ཏེ ) ། སྔགས་དྲུག་ཕྱག་རྒྱ་དྲུག་གིས་ཟད་མི་ཤེས་པའི་གཏེར་དང༌།

ལོངས་སྤྱོད་དང་བདུད་རྩིར་བྱིན་གྱིས་བརླབས་ནས་བུམ་པའི་སྟོད་ཀྱི་ཆར། པདྨ་འདབ་བརྒྱད་ཀྱི་ལྟེ་བ་དང་འདབ་མ་དགུ་ ( ¡¶ ཞ ¡· - དགུ་ ) རྣམས་ལ་ནཾ་དགུ་ ( ¡¶ ཞ ¡· གྱི་ ¡¶ ཞ ¡·¡¶ ལུ ¡· + ཡི་གེ་རྣམས་ ) ལས་ཀླུ་ ( ¡¶ ཞ ¡· + ཆེན་པོ་ ) དགུ་བསྐྱེད་པར་བྱ་སྟེ། དབུས་སུ་ནོར་རྒྱས། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང༌། ནུབ་ཏུ་མཐའ་ཡས། བྱང་དུ་བ་རུ་ཎ། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ། ཐམས་ཅད་ཀྱང་ཞལ་གཅིག་ཕྱག་གཉིས་པ་སྟོད་ལྷའི་ལུས་ཅན་ཕྱག་གཉིས་ཀས་རིན་པོ་ཆེའི་གཏེར་གྱི་བུམ་པ་ཐུགས་ཀར་འཛིན་པ། ཁ་དོག་དག་པའི་ཤེལ་ལྟར་དྭངས་ཤིང་ཡུལ་གྱི་དབང་པོ་སྣ་ཚོགས་སུ་སྣང་བ། སྤྱི་གཙུག་ན་ཡིད་བཞིན་གྱི་ནོར་བུ་རིན་པོ་ཆེ་དང་བཅས་པའི་སྦྲུལ་མགོའི་གདེངས་ཀ་བདུན་བདུན་དང་ལྡན་ཞིང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་གཡོན་ཕྱོགས་ནས་རང་དང་འདྲ་བའི་ཆུང་མས་བརྟེན་པར་བསྐྱེད་ནས། གནས་གསུམ་བྱིན་གྱི་བརླབས་ལ། རང་གི་སྙིང་ག་ནས་འོད་འཕྲོས་པས་རྒྱ་མཚོ་ཆེན་པོའི་ཀློང་ནས་ཀླུའི་རྒྱལ་པོ་འཁོར་དང་བཅས་པ་སྤྱན་དྲངས་པར་བསམ་ཞིང༌། ཨོཾ་ཨེ་ཧྱེ་ཧི་ནཱ་ག་ཨ་ངྷི་པ་ཏི་ས་པ་རི་ཝཱ་ར་ས་མཱ་ཛཿཛཿཧཱུྃ་བཾ་ཧོཿཞེས་བརྗོད་པས་གཉིས་སུ་མེད་པར་བསྟིམས་ནས། རེ་རེ་ལའང་མཆོད་པ་དང་གཏོར་མ་རྒྱ་ཆེན་པོ་དབུས་ཞིང་རེ་རེའི་མཆོད་པའི་མཐར་སྔགས་བཟླས་པར་བྱ་སྟེ། ཨོཾ་ཕུཿནཱ་ག་རཱ་ཛཿབ་སུ་ཀ་ཡེ་ཕུཿསྭཱ་ཧཱ། ནོར་རྒྱས་ཀྱིའོ། །ཨོཾ་ཕུཿནཱ་ག་རཱ་ཛ་ཀརྐོ་ཊཱ་ཡ་ཕུཿསྭཱ་ཧཱ། སྟོབས་ཀྱི་རྒྱུའོ། །ཨོཾ་ཕུཿནཱ་ག་རཱ་ཛ་ཤཾ་ཁ་པཱ་ལཱ་ཡ་ཕུཿསྭཱ་ཧཱ། དུང་སྐྱོང་གིའོ། །ཨོཾ་ཕུཿནཱ་ག་རཱ་ཛ་ཨ་ནནྟ་ཕུཿསྭཱ་ཧཱ། མཐའ་ཡས་ཀྱིའོ། །ཨོཾ་ཕུཿནཱ་ག་རཱ་ཛ་བ་རུ་ཎཱ་ཡ་སྭཱ་ཧཱ། ཆུ་བདག་བ་རུ་ཎཱའིའོ། །ཨོཾ་ཕུཿནཱ་ག་རཱ་ཛ་ཏཀྵ་ཀཱ་ཡ་ཕུཿསྭཱ་ཧཱ། འཇོག་པོའིའོ། །ཨོཾ་ཕུཿནཱ་ག་རཱ་ཛ་ཀུ་ལི་ཀ་ཡེ་ཕུཿསྭཱ་ཧཱ། རིགས་ལྡན་གྱིའོ

༑ ༑ ཨོཾ་ཕུཿནཱ་ག་རཱ་ཛ་པདྨ་ཡེ་ཕུཿསྭཱ་ཧཱ། པདྨའིའོ། །ཨོཾ་ཕུཿནཱ་ག་རཱ་ཛ་མ་ཧཱ་པདྨ་ཡེ་ཕུཿསྭཱ་ཧཱ། པདྨ་ཆེན་པོའིའོ། །མཆོད་པ་དང་སྔགས་རྣམས་སྤེལ་ཞིང་བྱས་ནས། ཀླུའི་གཏོར་མ་བརྒྱ་རྩ་ལ་སོགས་ཕུལ་ལ་དངོས་གྲུབ་རྒྱུན་མི་ཆད་པར་འབྱུང་བར་མཛད་དུ་གསོལ་ཞེས་གསོལ་བ་བཏབ་ནས། འདོམ་གང་ལ་སོགས་པའི་ས་བརྐོས་པའི་འོག་ཏུ་བྱི་དོར་ལེགས་པར་བྱས་ཤིང༌། སྨན་དང་དྲི་བཟང་དང་བཅས་ཏེ་ས་བཟང་པོའི་གནས་སུ་ལེགས་པར་བཞག་ལ་སྒྲོམ་བུ་ལ་སོགས་བྱས་པའི་སྟེང་དུ་ས་གཙང་མས་ལེགས་པར་བཀང་སྟེ་འཐས་པར་བྱ། དེའི་སྟེང་དུ་ཞག་བདུན་ལ་སོགས་པར་དུས་གསུམ་དུ་མཆོད་པ་དང་གཏོར་མ་དབུལ། དེར་དཀོན་མཆོག་གི་རྟེན་ལ་སོགས་པ་བཞེངས་པར་བྱའོ། །དེ་ལྟར་བྱས་པས་འབྱོར་པ་དང༌། ལོ་ལེགས་པ་དང༌། ཕུན་སུམ་ཚོགས་པ་ཐམས་ཅད་འབྱུང་བའི་རྟེན་འབྲེལ་ཡིན་ནོ ༑ ༑ བུམ་གཏེར་གཞུགས་པའི་མན་ངག་བླ་མ་ས་སྐྱ་པས་མཛད་པའོ། །རྟེན་བཞེངས་པ་མ་ཡིན་པའི་གཏེར་བུམ་འཇུག་ནའང་ཁང་བཟང་ངམ། ཀླུ་གནས་པའི་སར་བཅུག་ན་ཡུལ་དེར་དཔལ་འཕེལ་བར་འགྱུར་བས་ཚུལ་འདི་བཞིན་ཤེས་པར་བྱའོ ༑༑ ༑༑ ( ¡¶ ཞ ¡· + ས་ཆེན་ཞང་ཚུལ་གྲགས། རྗེ་བཙུན་པ། ཆོས་རྗེ་པ། རྡོ་རྗེ་བྲག་པ། སློབ་དཔོན་རིན་ཡེ། དེ་ལ་ཡེ་ཤེས་མགོན་གྱིས་ཞུས། ། ) ༄༅། ཁྱུང་ཁྲའི་མན་ངག་བཞུགས། ། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། །ནམ་མཁའ་ལྡིང་བསྒོམ་པར་འདོད་པའི་རྣལ་འབྱོར་པས་སྟན་བདེ་བ་ལ་འདུག་སྟེ། དཀོན་མཆོག་གསུམ་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་ཡུན་རིང་དུ་བསྒོམ། དེའི་སྐད་ཅིག་ལ་བདག་ཉིད་ནམ་མཁའ་ལྡིང་གི་རྒྱལ་པོ་སྦྲུལ་གྱི་སྟེང་ ¡Ã དུ་ ( ¡¶ ཞ ¡· ན་ཞབས་ཕྱེད་དཀྲུང་དུ་ ) བཞུགས་པ། པུས་མོ་མན་ཆད་སའི་རང་བཞིན་སེར་པོ། བརླ་ཆུའི་རང་བཞིན་དཀར་པོ། ལྟོ་བ་མེའི་རང་བཞིན་དམར་པོ། མགོ་བོ་རླུང་གི་རང་བཞིན་སྔོན་པོ། སྤྱི་བོ་དང་གཤོག་པ་ནམ་མཁའི་རང་བཞིན་ཁ་དོག་སྣ་ཚོགས་པ། རྒྱབ་དང་དཔུང་པ་ལ་སྤྲིན་ཁ་དོག་སྣ་ཚོགས་ཀྱིས་བརྒྱན་པ།

ཀླུའི་རྒྱལ་པོའི་སྤྱི་གཙུག་ནས་ནོར་བུ་རིན་པོ་ཆེ་ཕྲོགས་ནས། གཡས་ཕྱོགས་ཀྱི་ནམ་མཁའ་ལ་བཞག་སྟེ་སེམས་ཅན་ལ་དགོས་འདོད་ཐམས་ཅད་སྟེར་བ། ཕྱག་གཡས་པས་སྐྱབས་སྦྱིན་གྱི་ཕྱག་རྒྱ་སེམས་ཅན་དབུགས་འབྱིན་པ། གཡོན་པས་ཐུགས་ཀར་སྡིགས་མཛུབ་མཛད་པས་སེམས་ཅན་སྐྲག་པར་མཛད་པ། མགྲིན་པའི་ནང་དུ་རིགས་ལྔའི་ངོ་བོའི་ཁྱུང༌། དབུས་སུ་དཀར་པོ། ཤར་དུ་སྔོན་པོ། ལྷོར་སེར་པོ། ནུབ་ཏུ་དམར་པོ། བྱང་དུ་ལྗང་གུ་བསམ། ཨོཾ་པཀྵིཾ་སྭཱ་ཧཱ། ཞེས་པ་ཇི་ལྟར་ནུས་པ་བཟླས་པས། ཀླུའི་རིགས་ཀྱི་ནད་ཀྱིས་མི་ཚུགས་པ་ཡིན་ནོ། །གཏོར་མ་འབུལ་ན་ཅི་འབྱོར་བ་བཤམས་ལ། ཡི་གེ་གསུམ་གྱི་བྱིན་གྱིས་རླབས་ལ། མདུན་དུ་རང་དང་འདྲ་བའི་བྱ་ཁྱུང་ཞིག་བསམས་ལ། སྔར་གྱི་སྔགས་གསུམ་མམ། ལྔ་ལ་སོགས་པས་ཕུལ་ཏེ ༑ འདོད་པའི་དོན་ལ་གསོལ་བ་བཏབ་པ་མི་དམིགས་པར་བསམ་མོ། །བོང་ང་ཟ་བར་འདོད་ན། སྔོན་དུ་བསྙེན་པ་འབུམ་ཕྲག་ལྔ་སོང་ནས་ལག་པ་གཡས་པའི་མཐིལ་དུ་བོང་ང་བཞག་ལ། མཐེ་བོང་ལ་སོགས་པའི་སོར་མོ་རྣམས་ལ། སྔར་གྱི་སྔགས་ཀྱིས་རིམ་པ་བཞིན་དུ་ཁ་དོག་དཀར་པོ་ལ་སོགས་པ་བཀོད་ལ། ཡི་གེ་རྣམས་ལས་བདུད་རྩིའི་རྒྱུན་བྱུང་སྟེ། བོང་ང་ལ་ཕོག་པས་བདུད་རྩིར་གྱུར་པར་བསམས་ལ་བཟའ་བར་བྱ་སྟེ། རྟག་ཏུ་ཟོས་ན་བཅུད་ལེན་དུའང་འགྱུར་རོ། །སྦྲུལ་དང་ཁྱི་སྨྱོན་ལ་སོགས་པ་རྣམས་ཀྱི་སོས་བཏབ་པ་ལ་སྔགས་བཟླས་པའི་མཆིལ་མ་བཏབ་པ་དང༌། ཡི་གེ་བཀོད་པའི་ལག་པས་བྱབས་པས་དུག་ཐམས་ཅད་ཞི་བར་འགྱུར་རོ། །རྗེ་བཙུན་ནཱ་རོ་པའི་གདམས་པ། བླ་མ་མལ་གྱོ་ལས་བརྒྱུད་པ། རྗེ་བཙུན་ས་སྐྱ་པའི་གསུང་ངོ༌། །ཨི་ཐི།། །།༈ བླ་མ་དམ་པ་རྣམས་ལ་ཕྱག་འཚལ་ལོ། །ས་ཡི་རང་བཞིན་རྣམ་དག་པས ༑ ༑ གཏི་མུག་ལས་བྱུང་དུག་རྣམས་འཇོམས། །ཆོས་དབྱིངས་ཡེ་ཤེས་ངོ་བོ་ཉིད ༑ ༑ བདེ་གཤེགས་མཁའ་ལྡིང་ཕྱག་འཚལ་བསྟོད། །ཆུ་ཡི་རང་བཞིན་རྣམ་དག་པས། །ཞེ་སྡང་ལས་བྱུང་དུག་རྣམས་འཇོམས། །མེ་ལོང་ཡེ་ཤེས་ངོ་བོ་ཉིད།།

རྡོ་རྗེ་མཁའ་ལྡིང་ཕྱག་འཚལ་བསྟོད། །ནམ་མཁའི་རང་བཞིན་རྣམ་དག་པས།། སཻར་སྣ་ལས་བྱུང་དུག་རྣམས་འཇོམས། །མཉམ་ཉིད་ཡེ་ཤེས་ངོ་བོ་ཉིད། །རིན་ཆེན་མཁའ་ལྡིང་ཕྱག་འཚལ་བསྟོད། །མེ་ཡི་རང་བཞིན་རྣམ་དག་པས། །འདོད་ཆགས་ལས་བྱུང་དུག་རྣམས་འཇོམས། །སོ་སོར་རྟོག་པའི་ངོ་བོ་ཉིད། །པདྨའི་མཁའི་ལྡིང་ཕྱག་འཚལ་བསྟོད། །རླུང་གི་རང་བཞིན་རྣམ་དག་པས། །ཕྲག་དོག་ལས་བྱུང་དུག་རྣམས་འཇོམས། །བྱ་གྲུབ་ཡེ་ཤེས་ངོ་བོ་ཉིད། །ལས་ཀྱི་མཁའ་ལྡིང་ཕྱག་འཚལ་བསྟོད། །བརྟན་དང་གཡོ་བའི་དུག་རྣམས་འཇོམས། །མེ་དང་ཆུ་བཞིན་འཇོམས་མཛད་པ། །རིགས་ལྔ་ཡེ་ཤེས་ལྔ་ཡི་དངོས། །མཁའ་ལྡིང་ཁྱོད་ལ་ཕྱག་འཚལ་བསྟོད། །མཁའ་ལྡིང་ཁྱོད་ལ་རབ་བསྟོད་པས། །འབྱུང་བའི་རང་བཞིན་འགྲོ་རྣམས་ཀྱི། །བརྟན་གཡོའི་དུག་རྣམས་རབ་ཞི་ནས། །དུག་རྣམས་ཡེ་ཤེས་མངོན་གྱུར་ཤོག །རྡོ་རྗེ་མཁའ་ལྡིང་གི་བསྟོད་པའོ། །ཤོ་ལོ་ཀ་བདུན་བཞུགས་སོ།། །།དགེའོ།། །།༄༅། །དཔལ་དུར་ཁྲོད་བདག་པོའི་སྒྲུབ་ ¡Ã སྐོར་ ( ¡¶ ལུ ¡· ཐབས་ལས་ཚོགས་དང་བཅས་པ་ ) བཞུགས།། ༄༅། །དཔལ་ཧེ་རུ་ཀ་ལ་ཕྱག་འཚལ་ལོ། །གང་ཟག་རྣལ་འབྱོར་པ་རྣམས་ཀྱིས། །རང་གཞན་བསྲུང་དང་ཟློག་པ་དང༌། །བསོད་ནམས་སྤེལ་དང་དངོས་གྲུབ་སྟེར། །དེ་དག་སྒྲུབ་པའི་ཐབས་བསྟན་པ། །དུར་ཁྲོད་ལ་སོགས་དབེན་གནས་སུ། །མཎྜལ་མཆོད་གཏོར་བཤམས་ནས་སུ། །བདག་ཉིད་ཡི་དམ་གཞུང་བཞིན་བསྒོམ། །དཔལ་ལྡན་དུར་ཁྲོད་བདག་པོ་ནི། །ཞལ་གཅིག་ཕྱག་གཉིས་སྐུ་མདོག་དཀར། །གཡས་ན་ཐོད་དབྱུག་འབར་བ་ཐོགས། །གཡོན་ན་ཐོད་པ་ཁྲག་བཀང་གསོལ། །འབར་བའི་ཀེང་རུས་མཆེ་བ་གཙིགས། །བརྐྱང་བསྐུམ་གར་གྱིས་གདུག་པ་འདུལ། །འཇིགས་སུ་རུང་བའི་ཡབ་ཡུམ་བསྒོམ། །ཨོཾ་གྷྲི་རཱ་ཛ་གྷྲི་རཱ་

¡Ã ཛ་ཀུ་མ་ཀུ་མ་ ( ¡¶ ལུ ¡· - ཛ་ཀུ་མ་ཀུ་མ་ ) ཁུཾ་ཐིས་སྭཱ་ཧཱ་བསྲུང་ན་རཀྵ་རཀྵ་ཀུ་རུ། སྔགས་གཅིག་བརྗོད་པས་བདག་ཉིད་བསྲུང༌། །ཚར་གཉིས་བརྗོད་པས་གཞན་བསྲུང་འགྱུར། །ཚར་གསུམ་བརྗོད་པས་གྲོང་བསྲུང་འགྱུར། །ཚར་བདུན་བརྗོད་པས་ཤེས་རབ་འཕེལ། །བརྒྱ་རྩ་བརྗོད་པས་ཡུལ་ཁམས་བསྲུང༌། །དེ་ནས་རིགས་སྔགས་བཟློག་པ་ནི། །དུར་ཁྲོད་ཐལ་ཆེན་བླངས་ནས་ནི། །ཆོས་སྐྱོང་ཡབ་ཡུམ་སྐུ་བཞེངས་ལ། །སྤྱན་དྲངས་རབ་ཏུ་གནས་པར་བྱ། །ཉ་དང་གནམ་སྟོང་ཚེས་བརྒྱད་ལ ༑ ༑ རྨེ་བ་ནག་པོའི་དུད་པས་འདུག །རིག་སྔགས་ཟློག་ཅེས་གསོལ་བ་གདབ།། དེ་ཡིས་རིགས་སྔགས་བཟློག་པར་འགྱུར། །དངོས་གྲུབ་སྒྲུབ་པའི་ཐབས་བསྟན་པ ༑ ༑ འབྲུབ་ཁུང་ཁྲུ་གང་ཁྲག་གིས་བྱུགས། །ཟུར་གསུམ་ནང་དུ་མཆོག་ཕུར་གསུམ ༑ ༑ བཙུགས་པའི་ཁ་རུ་ཐོད་པ་བཞག ཁ་ཟས་སྣ་ཚོགས་མཆོག་གིས་བཀང་ ༑ ༑ འབྲུ་སྣ་སྨན་སྣ་རཏྣ་བརྡར། །ཟུར་གསུམ་ལ་ནི་བ་ལིཾ་བཞག །དུས་དྲུག་ཆང་སྐྲད་གཡོན་སྐོར་གསོག །གཏོར་མ་མི་གཤེགས་གཏའ་རུ་གཟུང༌།། ཞག་བདུན་བར་དུ་སྨྲ་བཅད་བྱ། །དམ་ཚིག་བསྲུང་བ་མཆོག་ཏུ་གཅེས། །སྒྲུབ་པ་ཐོན་ནས་དངོས་གྲུབ་བླང༌། །ཞག་བདུན་ལོན་པའི་ནངས་པར་ནི། །དཔལ་ལྡན་ཡབ་ཡུམ་གུས་པ་ཡི། །ཚུལ་གྱིས་དངོས་གྲུབ་དྲངས་པར་བསམ། །རྒྱུན་གཏོར་གཉིས་པོ་གཙང་སར་བསྐྱལ། །དེ་ནས་ལས་ཚོགས་སྒྲུབ་པའི་ཐབས། །དུར་ཁྲོད་བདག་པོ་ཡབ་ཡུམ་སྐུ། །སྣ་ཚོགས་འབྲུ་ལས་བྱས་ནས་སུ། །བང་མཛོད་བཅུག་ལ་གསོལ་བ་གདབ། །དེ་ཡིས་འབྲུ་རྣམས་འཕེལ་བར་འགྱུར། །དུར་ཁྲོད་བདག་པོ་ཡབ་ཡུམ་སྐུ། །རཏྣ་སྣ་ཚོགས་དག་ལས་བྱ། །ཞིང་དཀྱིལ་བཅུག་ན་ལོ་ལེགས་འགྱུར ༑༑ དུར་ཁྲོད་བདག་པོ་ཡབ་ཡུམ་སྐུ། །ཐབ་འོག་བཅུག་ན་ལོངས་སྤྱོད་འདུ།། དུར་ཁྲོད་བདག་པོ་ཡབ་ཡུམ་སྐུ། །གསེར་དང་གཡུས་བྲིས་རབ་གནས་བྱ། །ཆུ་རའི་ཞབས་སུ་སྦས་གྱུར་ན། །ཟས་ཀྱི་སྤྱན་གཟིགས་འཕེལ་བར་འགྱུར། །དུར་ཁྲོད་བདག་པོ་ཡབ་ཡུམ་སྐུ། །ཏཱ་ལའི་ལོ་མ་དག་ལ་བྲིས། །གང་གི་མགུལ་དུ་བཏགས་གྱུར་ན།

།དེ་ལ་ཐམས་ཅད་དད་པར་འགྱུར། །དུར་ཁྲོད་བདག་པོ་ཡབ་ཡུམ་སྐུ། །དར་དཀར་ལ་སོགས་དག་ལ་བྲི། །དམག་དཔོན་དག་གི་མགོ་ལ་བཙུགས ༑ ༑ དེ་ཡིས་དམག་རྣམས་བསྲུང་བར་འགྱུར། །དུར་ཁྲོད་བདག་པོ་ཡབ་ཡུམ་སྐུ།།རཏྣ་སྣ་ཚོགས་དག་གིས་བྲི། །རབ་གནས་བྱས་ལ་དཔུང་པར་གདགས།། ཡིད་ལ་བསམ་པ་ཐམས་ཅད་འགྲུབ། །དུར་ཁྲོད་བདག་པོ་ཡབ་ཡུམ་སྐུ། །དྲི་བཟང་ཙནྡན་གླ་བས་བྲི། །རབ་གནས་མཆོད་པ་རབ་ཏུ་བྱ། །སྒོ་སྟེང་བཏགས་ན་ནད་རྣམས་བསྲུང༌། །དུར་ཁྲོད་བདག་པོ་ཡབ་ཡུམ་སྐུ། །རས་ལ་བྲིས་ལ་རབ་གནས་བྱ། །བླ་རེ་བྱས་ལ་གསོལ་བ་གདབ། །དེ་ཡིས་བདག་གཞན་བར་ཆད་བསྲུང་ ༑ ༑ དུར་ཁྲོད་བདག་པོ་ཡབ་ཡུམ་སྐུ། །གསུམ་དུ་བྱས་ལ་རབ་གནས་བྱ།། ཕ་ལ་གཅིག་གདགས་མ་ལ་གཅིག །བུ་ཚ་ལ་གཅིག་གདགས་པར་བྱ། །ཆུང་སྲི་ཆིངས་ཤིག་གསོལ་བ་གདབ། །སྲིའུ་གསོ་བར་བྱ་བའོ། །དུར་ཁྲོད་བདག་པོ་ཡབ་ཡུམ་སྐུ། །འབུར་སྐུ་བྱས་ལ་རྒྱབ་ཡོལ་ནང༌། །བཅུག་ན་གྲྭ་པ་འཕེལ་བར་འགྱུར།། ནངས་པར་ཚར་བདུན་ཡི་དམ་བྱ། །དེ་ཡིས་ཤེས་རབ་འཕེལ་བར་འགྱུར། ། ཡུངས་དཀར་ཐལ་ཆེན་ལ་བསྔགས་ཏེ། །ཞིང་ལ་སོགས་པ་ཀུན་ལ་གཏོར། །དེ་ཡིས་གདུག་པ་ཁ་ཆིངས་འགྱུར། །གར་སྟབས་ཅན་གྱི་གང་བར་བསམ། །རས་བལ་སྐུད་པ་དཀར་པོ་ལ། །བསྔགས་ལ་མདུད་པ་ཉེར་གཅིག་བྱ། །ཕྱུགས་ལ་བཏགས་ན་འགབ་འཕེལ་འགྱུར། །དུད་འགྲོ་བསྲུང་བའི་མན་ངག་ནི། །ལྷ་ཁང་ལ་སོགས་གྱོ་མོ་ལ། །གསང་སྔགས་བརྒྱ་དང་རྩ་བརྒྱད་བརྗོད། །ཕྱུགས་ལ་སོགས་པའི་ལྷས་སུ་གཏོར། །བསྲུང་བའི་ཏིང་འཛིན་གོང་དང་འདྲ། །ཆོམ་རྐུན་འཆིང་བའི་མན་ངག་ལ། །ཆུའམ་གཤག་མ་ལ་སོགས་ལ། །སྙིང་པོ་བརྒྱ་དང་རྩ་བརྒྱད་བརྗོད། །བདག་དང་རྫས་དང་ཕྱོགས་བཅུར་གཏོར། །ཆོམ་རྐུན་ཆིངས་ཤིག་གསོལ་བ་གདབ། །མདུན་དུང་རྒྱབ་ཀྱི་གཞོགས་རཻ་ནས། །ལྷ་གཉིས་གར་བྱེད་འགྲོ་བར་བསམ། །གནས་སུ་ཕྱིན་ནས་ཏིང་འཛིན་གློད། །དེ་ཡིས་འཇིགས་པ་ཀུན་ལས་ཐར། །རྒྱུན་དུ་སྲོག་གི་སྙིང་པོ་བཟླས། །ལུས་དང་གྲིབ་མ་བཞིན་དུ་འགྲོགས

༑ ༑ གཏོར་མ་དཀོན་མཆོག་མཆོད་པར་བྱ། །དེ་འོག་ཆོས་སྦྱོང་ཡབ་ཡུམ་མཆོད ༑ ༑ རྩ་བའི་གསང་སྔགས་ཉིད་ལ་ནི། །ཤྲཱི་ཤྨ་ཤཱ་ན་ཨ་ངྷི་པ་ངྷི་མ་ཧཱ་པི་ཤཱ་ཙི། བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་བདུན་བརྗོད་པས་གསོལ་བར་བསམ། ཤིན་ཏུ་གསང་ནས་བསྒྲུབས་ན། གཞན་ཡང་ཡོན་ཏན་བསམ་གྱིས་མི་ཁྱབ། །དཔལ་དུར་ཁྲོད་ཀྱི་བདག་པོའི་སྒྲུབ་ཐབས་རྫོགས་སོ། །དཔལ་དུར་ཁྲོད་བདག་པོ་ཤ་ཟ་ཆེན་པོ་ཡབ་ཡུམ་གྱི་སྒྲུབ་ཐབས། བླ་མ་བཻ་རོའི་གདམས་པའོ། །ཨི་ཐི།། །།༈ དཔལ་དུར་ཁྲོད་བདག་པོའི་ལས་ཀྱི་དུམ་བུ་ནི། ཡུལ་དུ་རིམས་ནད་བྱུང་བ་ལ། །ཡུལ་དུ་གཏོར་ཕྱེ་བསྡུས་བྱས་ལ། །བླ་མ་དཀོན་མཆོག་རྣམས་དང་ནི། །དུར་ཁྲོད་བདག་པོ་ཡབ་ཡུམ་ལ། །མཆོད་དང་གཏོར་མ་ཕུལ་ནས་སུ།། རིམས་ནད་ཟློག་ཅེས་གསོལ་བ་གདབ། །དུར་ཁྲོད་ཐལ་བ་གྲོང་ལ་གདབ། །དུར་ཁྲོད་བདག་པོ་ཡབ་ཡུམ་སྐུ། །དཔག་ཏུ་མེད་པས་བསྐོར་བར་བསམ། །དེས་ནི་རིམས་ནད་བཟློག་པར་འགྱུར། །ཕྱུགས་ལ་གློ་གདོན་བྱུང་བ་དང༌། །ལུག་ལ་གཏལ་པ་བྱུང་བ་ལ། །དུར་ཁྲོད་ཐལ་བ་དག་དང་ནི། །ཡུངས་དཀར་ཡུངས་ནག་བསྲེས་བྱས་ལ། །ཕྱུགས་ཀྱི་ལྷས་སུ་གཏོར་བར་བྱ། །དེས་ནི་མི་ཕྱུགས་ནད་རྣམས་ཁེགས།། །།༈ ན་མོ་གུ་ར་ཝེ། དང་པོ་བསྙེན་པ་ནི། མཎྜལ་ཟླུམ་པོ་ཁྲུ་གང་བ་ཞིགདེའི་སྟེང་དུ་རིན་པོ་ཆེ་གཉིས་བྲིས་ལ། དེའི་སྟེང་དུ་ནས་འགའ་སྤུང་ངོ༌། །དེའི་སྟེང་དུ་མན་ཇི་བཞག དེའི་སྟེང་དུ་རྟེན་གཏོར་བཞག དེའི་སྟེང་དུ་ཡང་གཏོར་བཞག མདུན་དུ་རྒྱུན་གཏོར་འང་བཞག་པར་བྱ། གཞན་ཡང་དཀོན་མཆོག་ལ་མཆོད་པ་ཅི་འབྱོར་བཤམ། ལྷ་བསྒོམ། མཆོད་གཏོར་དབུལ། དེ་ནས་ཉི་ཤུ་རྩ་གཅིག་ཏུ་བསྙེན་པ་བྱའོ། །དུས་རྒྱུན་དུ་གཏོར་མ་བཤམས་ལ། ཡབ་ཡུམ་ལ་བསྔོས་ལ་གསོལ་བ་གདབ། དེ་ནས་ཐམས་ཅད་དུ་བདག་ཡི་དམ་མི་འགྱུར་བའི་ཏིང་ངེ་འཛིན་དང་ལྡན་པར་བྱ། དེ་ནས་དུས་ཐམས་ཅད་དུ་ཡབ་ཡུམ་དཔག་ཏུ་མེད་པས་བསྐོར་ཞིང་བར་ཆད་བསལ་བར་བསམས་ཤིང་གསོལ་བ་གདབ། ཏིང་ངེ་འཛིན་དང་ལྡན་པར་བྱ།

དམག་དང་རིམས་གང་ཡང་བསྲུང་བའི་ཐབས་ལ། མཆོད་གཏོར་དབུལ་བ་མན་ངག་བཞིན་བྱ་སྟེ། དགྲ་ལ་ཐོ་རངས་བྱ། ནད་རིམས་ལ་ངེས་པ་མེད་དོ། །དེ་ཡང་གོང་དང་འདྲའོ། །མན་ངག་ཏུ་མིས་མ་ཚོར་བར་བྱའོ།། གར་སྟབས་ཅན་གྱིས་ནང་ནས་གདུག་པ་སེལ་བར་བསམ་མོ། །རྒྱུན་གཏོར་ཆང་སྐྲད་བདུན་བདུན་བཞག རྟེན་གཏོར་སྟེང་དུ་དུང་གཉིས་བཞག ཤ་དང་ཁྲག་གི་རི་བོ་དང་རྒྱ་མཚོར་བསམས་པའི་སྟེང་དུ། དུང་གཉིས་ལ་ཡབ་ཡུམ་བསྐྱེད་པ་དང་བསྟིམ་པར་བྱའོ། །རྒྱུན་གཏོང་སྔགས་བདུན་བདུན་ལ་ཁཱ་ཧི་ཁཱ་ཧི་བཏགས་ལ་དབུལ། འཛིན་གཏོར་མི་གཤེགས་གཏའ་རུ་གཟུང༌། དེ་ཡང་དུས་དྲུག་ཏུ་ཆང་བུ་རེ་རེ་བདུན་བདུན་གཅིག་གཅིག་བཞིན་དུ་གཡོན་སྐོར་བྱའོ། །ལན་བདུན་གྱིས་ ས་ཆེན་ཀུན་དགའ་སྙིང་པོའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 556PAGE 555