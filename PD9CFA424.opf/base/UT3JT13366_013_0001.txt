༄༅། །དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་དཔེ་བསྡུར་མ་པོད་ལྔ་པ་བཞུགས། །

༄༅། །ཨ་ར་པ་ཙ་ན་ལྷ་ལྔའི་སྒྲུབ་ཐབས་བཞུགས། ། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །འཇམ་པའི་དབྱངས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པའི་སྒྲུབ་པ་པོས། གནས་དབེན་པར་སྟན་བདེ་བ་ལ་འདུག་སྟེ། ཐོག་མར་བླ་མ་དཀོན་མཆོག་ལ་སྐྱབས་སུ་འགྲོ་ཞིང་བྱང་ཆུབ་ཏུ་སེམས་བསྐྱེད་པ་བྱས་ལ། དེ་ནས་རང་གི་སྙིང་གའི་དྷཱིཿལས་འོད་འཕྲོས་པ་ལས། རང་གི་ལུས་ངག་ཡིད་གསུམ་གྱི་སྡིག་སྒྲིབ་དག ཕྱིར་འཕྲོས་པས་འཇམ་པའི་དབྱངས་ཀྱི་དཀྱིལ་འཁོར། བླ་མ་དང་སངས་རྒྱས་བྱང་ཆུབ་སེམས་དཔའི་ཚོགས་མདུན་གྱི་ནམ་མཁར་བཞུགས་པ་ལ ༑ ( ¡¶ ཞ ¡· + རང་གི་ ) ལུས་དཔག་ཏུ་མེད་པར་བསམ་ལ། སྒོ་གསུམ་གུས་པས་ཕྱག་བྱ་ཞིང༌། མཆོད་པ་དབུལ་བ་ནི། ན་མོ་གུ་རུ་བྷྱཿན་མཿཨཱརྱ་མཉྫུ་ཤྲཱི་བྷྱཿན་མཿཨརྱ་མཉྫུ་ཤྲཱི་ས་པ་རི་ཝཱ་ར་ཞེས་པ་ཀུན་ལ་སྦྱར་ལ། ནི་རི་ཏི་ཧཱུྃ་ཁཾ། བཛྲ་ནི་ཝྀ་ཏེ་ཧཱུྃ། བཛྲ་ ( ¡¶ ཞ ¡· + སརྦ་ ) སཾ་ཤོ་ངྷ་ནི་ཧཱུྃ། ཨརྒྷཾ་པྲ་ཏཱིཙྪ་ཛཿཧཱུྃ་བཾ་ཧོཿཁཾ་རཾ་ཞེས་ཞབས་བསིལ ༑ ཞལ་བསིལ། འཐོར་འཐུང༌། མཆོད་ཡོན་རིམ་པ་བཞིན་དབུལ། བཛྲ་པུཥྤེ་ཨཱཿཧཱུྃ་སྭཱ་ཧཱས་མེ་ཏོག བཛྲ་ངྷཱུ་པེ་ཨཱཿཧཱུྃ་སྭཱ་ཧཱས་བདུག་སྤོས། བཛྲ་དཱི་པེ་ཨཱཿཧཱུྃ་སྭཱ་ཧཱས་མར་མེ། བཛྲ་གནྡྷེ་ཨཱཿཧཱུྃ་སྭཱ་ཧཱས་དྲི་ཆབ། བཛྲ་ནཻ་ཝི་དྱེ་ཨཱཿཧཱུྃ་སྭཱ་ཧཱས་ཞལ་ཟས ༑ བཛྲ་ཤཔྟ་ཨཱཿཧཱུྃ་སྭཱ་ཧཱས་རོལ་མོ་ཕུལ་ལ། རྒྱུན་བཤགས་སྔོན་དུ་འགྲོ་བས་སེམས་བསྐྱེད་པ་ནི། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི།

།འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་གསུམ་བརྗོད་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུད་དང་བྲལ་བར་གྱུར་ཅིགབདེ་བ་དང་ཡུན་རིང་དུ་མི་འབྲལ་བར་གྱུར་ཅིག འཇིག་རྟེན་ཆོས་བརྒྱད་མགོ་སྙོམས་པའི་བཏང་སྙོམས་ཏེ་ཚད་མེད་པ་བཞི་བསྒོམ་པ་ནི་བསོད་ནམས་ཀྱི་ཚོགས་བསགས་པའོ། །དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཞེས་པས་བདག་དང་སྣང་བ་ཐམས་ཅད་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་བསགས་པའོ། །སྟོང་པའི་ངང་ལས་པྃ་ལས་པདྨ། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་སྔོ། ལྷོ་དཀར། ནུབ་དམར། བྱང་ལྗང༌། ལྟེ་བ་སེར་པོ་ལ་ཧཱུྃ་གིས་མཚན་པ་ལས་འོད་འཕྲོས་པས། རྡོ་རྗེའི་ས་གཞི། ར་བ། དྲ་བ། གུར་བླ་རེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོའི་ནང་དུ། བྷྲཱུྃ་ཡོངས་སུ་གྱུར་པ་ལས། རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ། ཕྱི་རོལ་ནས་རིམ་པ་བཞིན་དུ། སྔོན་པོ། དཀར་པོ། དམར་པོ། ལྗང་གུ། སེར་པོའི་རྩིག་པ་རིམ་པ་ལྔ་དང་ལྡན་པའི་སྟེང་དུ ༑ རིན་པོ་ཆེའི་ཕ་གུ་སེར་པོ་ལ་དྲ་བ་དང་དྲ་བ་ཕྱེད་པ་འཕྱང་པ། དེའི་སྟེང་དུ་མདའ་ཡབ་ཀྱིས་ཡོངས་སུ་བསྐོར་བ། ནང་ཀ་བ་བརྒྱད་དང་ལྡན་ཞིང༌། སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ནས་མཛེས་པར་ཕུབ་པའི་སྟེང་དུ། རིན་པོ་ཆེ་དང་བཅས་པའི་སྣ་ཚོགས་རྡོ་རྗེས་མཚན་པ། སྒོ་བཞིའི་ཐད་སོར་རྟ་བབས་རིམ་པ་བཞི་དང་ལྡན་པའི་སྟེང་དུ། པདྨ་དང༌། ཆོས་ཀྱི་འཁོར་ལོ་དང༌། གདུགས་དང་རི་དྭགས་དང་བཅས་ཤིང༌། གཞན་ཡང་ཟླ་བ་རླུང་གིས་བསྐྱོད་པ་དང་ ༑ རྔ་ཡབ་ནོར་བུའི་ཡུ་བ་ཅན་དང༌། མེ་ཏོག་གི་ཕྲེང་བ་དང༌། མེ་ལོང་དང༌། གོས་དང༌། འཕན་ལ་སོགས་པའི་རྒྱན་སྣ་ཚོགས་ཀྱིས་སྤྲས་པའི་གཞལ་ཡས་ཁང་པའི་དབུས་སུ་སྣ་ཚོགས་པདྨའི་དབུས་ཀྱི་ལྟེ་བར།

ཟླ་བའི་སྟེང་དུ་རལ་གྲི ¡Ã འི་ཆང་ཟུང་ལ་ ( ¡¶ ཞ ¡· - འི་ཆང་ཟུང་ལ་ ) དྷཱིཿཡིས་མཚན་པ་ལས་འོད་འཕྲོས་པས། བདག་དང་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཡོངས་སུ་གྱུར་པ་ལས། འཇམ་དཔལ་ཨ་ར་པ་ཙ་ན་སྐུ་མདོག་དཀར་པོ་ དཔེ་གཅིག་ན་སེར་པོ་སྣང་ ཞལ་གཅིག་ཕྱག་གཉིས་པ། ཕྱག་གཡས་ཀྱིས་མི་ཤེས་པ་མ་ལུས་པ་གཅོད་པར་བྱེད་པའི་ཤེས་རབ་ཀྱི་རལ་གྲི་བསྣམས་པ། གཡོན་ན་འགྲོ་བ་མ་ལུས་པ་སྒྲོལ་བར་བྱེད་པའི་ཐབས་སུ་གྱུར་པའི་བསྟན་བཅོས་ཀྱིས་གང་བའི་པུ་སྟི་བསྣམས་པའོ། །རིན་པོ་ཆེའི་དབུ་རྒྱན། མགུལ་རྒྱན། ཕྱག་གདུབ། ཞབས་གདུབ་ལ་སོགས་པ་རྒྱན་སྣ་ཚོགས་ཀྱིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དར་སྣ་ཚོགས་ཀྱི་ཤམ་ཐབས་བསྣམས་པ། དར་དམར་པོའི་སྟོད་གཡོགས་གསོལ་བ། དབུ་སྐྲ་རལ་པའི་ཐོར་ཚུགས་བཅིངས་ཤིང་ཅུང་ཟད་ལི་བ། གཞོན་ནུ་ལོ་བཅུ་དྲུག་ལོན་པའི་ཚོད་ཙམ་ལང་ཚོ་ལ་བབ་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྤྲས་པའི་སྐུར་བསམ་མོ། །ཤར་ཕྱོགས་ཀྱི་འདབ་མ་ལ་ཟླ་བའི་དཀྱིལ་འཁོར་ལ་ལྕགས་ཀྱུ་ར་ཡིས་མཚན་པ་ཡོངས་སུ་གྱུར་པ་ལས། གཞོན་ནུ་དྲ་བ་ཅན་གྱི་འོད་སྐུ་མདོག་སེར་པོ་ཞལ་གཅིག་ཕྱག་གཉིས་པ། ཕྱག་གཡས་པས་ལྕགས་ཀྱུ ༑ གཡོན་པུ་སྟི་འཛིན་པ། ( ¡¶ ཞ ¡· + རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ། ) ལྷོའི་འདབ་མའི་ཟླ་བ་ལ་ ¡Ã ཨུཏྤལ་ཁ་མ་བྱེ་བ་ཙ་ ( ¡¶ ཞ ¡· རལ་གྲི་ ) ཡིས་མཚན་པ་ཡོངས་སུ་གྱུར་པ་ལས། ¡Ã སྐྲ་ཅན་མ་གཡས་ཨུཏྤལ། ( ¡¶ ཞ ¡· - སྐྲ་ཅན་མ་གཡས་ཨུཏྤལ། ) གཡོན་པུ་སྟི་འཛིན་པ་ལྷ་མོའི་གཟུགས་ཅན་ནོ། །ནུབ་ཀྱི་འདབ་མའི་ཟླ་བ་ ¡Ã རལ་གྲི་པ་ ( ¡¶ ཞ ¡· ཨུཏྤལ་ཁ་མ་བྱེ་བ་ཙ་ ) ཡིས་མཚན་པ་ཡོངས་སུ་གྱུར་པ་ལས། ¡Ã ཟླ་བའི་འོད། གཡས་རལ་གྲི། ( ¡¶ ཞ ¡· སྐྲ་ཅན་མ་གཡས་ཨུཏྤལ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཕྱག་གཡས་ཀྱིས་ཨུཏྤལ་འཛིན་ཅིང༌། ) གཡོན་པུུ་སྟི་འཛིན་པའོ། །བྱང་གི་འདབ་མའི་ཟླ་བ་ལ་མདུང་རྩེ་གསུམ་ན་ཡིས་མཚན་པ་ཡོངས་སུ་གྱུར་པ་ལས།

ཉེ་བའི་སྐྲ་ཅན་མ། ( ¡¶ ཞ ¡· + ཆ་ལུགས་སྔོན་མ་བཞིན། ཕྱག་ ) གཡས་མདུང་རྩེ་གསུམ་པ། གཡོན་པུ་སྟི་འཛིན་པའི་ལྷ་མོའོ ༑ ༑ ¡Ã དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང༌། དར་སྣ་ཚོགས་ཀྱི་ན་བཟའ་བསྣམས་པའོ། ། ( ¡¶ ཞ ¡· - དེ་དག་་་་་་་པའོ། ། ) དེ་ལྟར་གཙོ་འཁོར་ལྔ་གསལ་བར་བསྒོམས་ལ། ཨོཾ་སྤྱི་བོར། ཨཱཿམགྲིན་པར། ཧཱུྃ་སྙིང་ག་སྟེ། སྐུ་གསུང་ཐུགས་བྱིན་གྱིས་བརླབ། གཙོ་བོའི་སྙིང་གའི་ས་བོན་ལས་འོད་ཟེར་འཕྲོས་པ་ལས། འཇམ་པའི་དབྱངས་ཀྱི་དཀྱིལ་འཁོར་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མདུན་གྱི་ནམ་མཁར་སྤྱན་དྲངས་ལ། ཨོཾ་སརྦ་ཏ་ཐཱ་ག་ཏ་ཨཱརྱ་མཉྫུ་ཤྲཱི་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་ལ་སོགས་པས་སྔ་མ་བཞིན་མཆོད་ལ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཨཿ ལྕགས་ཀྱུ། ཞགས་པ། ལྕགས་སྒྲོག དྲིལ་བུའི་ཕྱག་རྒྱས་ཡེ་ཤེས་པ་དགུག་གཞུག བཅིང༌། དབང་དུ་བྱས། སྔ་མ་བཞིན་དབང་བསྐུར་གྱི་ལྷ་སྤྱན་དྲངས་པ་ལ་མཆོད་པས་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། རིན་པོ་ཆེའི་བུམ་པ་ཡེ་ཤེས་ཀྱི་ཆུས་གང་བས། ཇི་ལྟར་བལྟམས་པ་ཙམ་གྱིས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་དབང་བསྐུར་བས་ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པ་ལས་ལྷ་ལྔ་ཀ་ལ་ ¡Ã རྡོ་རྗེ་སེམས་དཔའ་འམ། ( ¡¶ ཞ ¡· - རྡོ་རྗེ་སེམས་དཔའ་འམ། ) རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ ༑ ༑ ལྷ་བསྒོམ་པས་སྐྱོ་ན་བཟླས་པ་བྱེད་པ་ནི། ཨ་ར་པ་ཙ་ནའི་ཐུགས་ཀར་ཟླ་བའི་སྟེང་དུ་དྷཱིཿའི་མཐའ་མ་སྔགས་ཀྱིས་འཁོར་བའི་འོད་ཀྱིས་བདག་གི་སྡིག་པ་སྒྲིབ་པ་ཐམས་ཅད་དག སངས་རྒྱས་ཐམས་ཅད་ཀྱི་བྱིན་རླབས་འཇུག་པར་བསམ་ཞིང༌། ཨོཾ་ཨ་ར་པ་ཙ་ན་དྷཱིཿ ཨོཾ་ར་ཛཱ་ལིནྣི་པྲ་བྷ་ཀུ་མ་ར་སྭཱ་ཧཱ། ཨོཾ་པ་ཙནྡྲ་པྲ་བྷ་ཀུ་མ་ར་སྭཱ་ཧཱ།

ཨོཾ་ཙ་ཀེ་ཤི་ནི་སྭཱ་ཧཱ། ཨོཾ་ན་ཨུ་པ་ཀེ་ཤི་ནི་སྭཱ་ཧཱ། ཞེས་བཟླས་པར་བྱའོ། །མཇུག་དགེ་བ་མི་དམིགས་པའི་རྒྱས་བཏབ་ནས་ཡོངས་སུ་བསྔོའོ།། གནས་སྐབས་ཀྱི་སྤྱོད་ལམ་ཐམས་ཅད་དུ་ལྷའི་ང་རྒྱལ་དང་མ་བྲལ་བར་བྱའོ། །དེ་ལྟར་བདག་གིས་འཇམ་དབྱངས་ཀྱི། །མངོན་པར་རྟོགས་པ་བདེ་བ་འདི། །བླ་མའི་གསུང་དང་དམ་པའི་སྲོལ། །རྣམས་ལ་བརྟེན་ནས་དཀྱིལ་འཁོར་གྱི། །སྒྲུབ་ཐབས་ཕྱོགས་གཅིག་བྱས་པ་ཡིས། །འགྲོ་བའི་མི་ཤེས་རབ་བསལ་ནས། ། འཇམ་པའི་དབྱངས་ཀྱི་ཞལ་མཐོང་ཤོག ( ¡¶ ཞ ¡· + འཇམ་དཔལ་དབྱངས་ཀྱི་དཀྱིལ་འཁོར་གྱི་སྒྲུབ་ཐབས་ཤེས་རབ་སྒྲོན་མ་ཞེས་བྱ་བ་སིང་ཧ་ཤྲཱིས་ཕྱོགས་གཅིག་ཏུ་བྱས་པའོ། །འདིའི་བརྒྱུད་པ་ནི། ཡང་དག་པ་རྫོགས་པའི་སངས་རྒྱས། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། རབ་འབྱོར་བསྐྱངས། ཀུན་དགའ་སྙིང་པོ། ཤེས་རབ་བསྐྱངས། ཞི་བ་སྙིང་པོ། དགེ་མཚན་བཤེས་གཉེན། བདེ་བའི་རྡོ་རྗེ། ཤྲཱ་དྷ་ཀ་ར་ཝར་མ། ལོ་ཙཱ་བ་རིན་ཆེན་བཟང་པོ། བྲག་སྟེང་པ། མལ་ལོ་ཙཱ་བ། བླ་མ་ས་སྐྱ་པ་ཆེན་པོ། ཡང་རིན་ཆེན་བཟང་པོ། དབུས་པ་གེ་སེར། ཁའུ་པ་སྐུ་མཆེད། བླ་མ་ས་སྐྱ་པ་ཆེན་པོ། རྗེ་བཙུན་གྲགས་པ་རྒྱལ་མཚན། ལྷན་གྱི་སློབ་དཔོན་མི་ཕམ། ཁམས་པ་རྒན་མོ་ལྷས་པ། སྟག་སྡེ་བ་སེང་རྒྱལ། འཇམ་སྐྱ། མཆོག་ལྡན། བླ་མ་ལོ་ཆེན། དེས་གུ་རུ་སེང་ཧ་ཤྲཱི་ལའོ། །བདག་གི་འདི་བྲིས་དགེ་བ་ཡིས། །འགྲོ་བའི་མི་ཤེས་མྱུར་ཟད་ནས༑ ༑བློ་གྲོས་སྣང་བ་རབ་རྒྱས་ཏེ། །སངས་རྒྱས་མཛད་པ་འགྲུབ་གྱུར་ཅིག ) ། །། ༄༅། །ཨ་ར་པ་ཙ་ན་ལྷ་ལྔའི་དཀྱིལ་ཆོག་བཞུགས། ། ༄༅། །རྗེ་བཙུན་འཕགས་པ་ཨ་ར་པ་ཙ་ནའི་དབང་གི་ཆོ་ག་ཡེ་ཤེས་སྣང་བའི་སྒྲོན་མ་ཞེས་བྱ་བ། བླ་མའི་ཞབས་ལ་སྤྱི་བོས་ཕྱག་འཚལ་ལོ། །གང་གི་སྐུ་དང་གསུང་ནི་མཁའ་ལྟར་མཐའ་ཡས་ཤིང༌། །ཐུགས་ཀྱིས་ཀུན་མཁྱེན་དེ་ཡི་ཡོན་ཏན་དཔག་མེད་པས། །འགྲོ་བ་མ་ལུས་སྒྲོལ་མཛད་བཅོམ་ལྡན་འཇམ་དབྱངས་ལ ༑ ༑ བདག་ནི་མཆོག་ཏུ་དད་པས་རྟག་ཏུ་གུས་ཕྱག་འཚལ།

།སྤྱོད་པའི་རྒྱུད་ཀྱི་སྒོ་ནས་མཁྱེན་རབ་མཆོག །མགོན་པོ་འཇམ་པའི་དབྱངས་ཀྱི་དཀྱིལ་འཁོར་དུ།། སློབ་མ་སྨིན་བྱེད་དབང་གི་ཆོ་ག་འདི། །མཉམ་མེད་བླ་མའི་གསུང་ལ་བརྟེན་ཏེ་དགོད ༑ ༑ འདིར་འཇམ་དཔལ་ཨ་ར་པ་ཙ་ནའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་འདི་ལ་བཞི། གང་གིས་བསྐུར་བ་སློབ་དཔོན་གྱི་མཚན་ཉིད། གང་ལ་བསྐུར་བ་སློབ་མའི་མཚན་ཉིད། གང་གི་ཚེ་བསྐུར་བ་དུས་ཀྱི་ཁྱད་པར། ཇི་ལྟར་བསྐུར་ཚུལ་ཆོ་གའི་རིམ་པའོ། །དང་པོ་ནི་རྗེ་བཙུན་འཇམ་དཔལ་ཨ་ར་པ་ཙ་ནའི་དཀྱིལ་འཁོར་དུ་དབང་ཐོབ་པ་ལ་སོགས་པའི་ཡོན་ཏན་དང་ལྡན་པའོ། ། ཇི་སྐད་དུ། སློབ་དཔོན་མངོན་པར་དབང་བསྐུར་ཞིང༌། །བློ་ལྡན་རྒྱུད་ནི་མཐོང་བ་དང་ ༑ ༑ བླ་མ་ལས་ནི་དབང་ཐོབ་ཅིང༌། །དཀྱིལ་འཁོར་དག་ནི་བྲི་བར་བྱ། །ཞེས་པ་དང༌། རིགས་བཙུན་གསང་སྔགས་སྤྱོད་པ་ལ། །མངོན་པར་བརྩོན་ཞིང་གཏན་ལ་ཕབ། །སྦྱོར་བ་མཁས་ཤིང་ཟུངས་ཐུབ་ལ། །བྱང་ཆུབ་སེམས་ལ་རྣམ་པར་གནས ༑ ༑ ཞེས་གསུངས་སོ། །གཉིས་པ་ནི། སློབ་མ་དཀོན་མཆོག་གསུམ་ལ་མཆོག་ཏུ་དད་པ་ལ་སོགས་པའི་ཡོན་ཏན་དང་ལྡན་པ་ཇི་སྙེད་ཡོད་པ་གཟུང་བར་བྱ་སྟེ། ཇི་སྐད་དུ། དཀོན་མཆོག་གསུམ་ལ་གང་དད་ཅིང༌། །ཐེག་པ་ཆེན་པོའི་ལུགས་ལ་དགའ། །རང་གི་བསླབ་པ་ལ་བརྩོན་པ། །བསོད་ནམས་འདོད་པས་མདོར་ན་བཟུང༌། །ཞེས་པ་དང༌། སློབ་མ་དད་ཅིང་རིགས་བཙུན་པ། །དེ་བཞིན་དཀོན་མཆོག་གསུམ་ལ་དད། །ཟབ་མོ་ཡི་ནི་བློ་དང་ལྡན། །སྤྲོ་བ་ཆེ་ཞིང་ཚུལ་ཁྲིམས་ལྡན། །བཟོད་དང་ལྡན་ཞིང་སེར་སྣ་མེད། །དཔའ་ལ་ཡི་དམ་བརྟན་པ་ནི ༑༑ བཅུའམ་བརྒྱད་དམ་བདུན་ནམ་ལྔ། །གཅིག་གཉིས་བཞི་ལས་ལྷག་ཀྱང་རུང་ ༑ ༑ དཔྱད་མི་དགོས་པས་གཟུང་བར་བྱ། །ཞེས་གསུང་ངོ༌། །གསུམ་པ་ཟླ་བ་ཡར་ངོའི་ཚེས་གྲངས་དང་རྒྱུ་སྐར་ལ་སོགས་པ་བཟང་པོའི་དུས་སུ་བསྐུར་ཏེ། ཇི་སྐད་དུ། ཚེས་གྲངས་རྒྱུ་སྐར་བྱེད་པ་དང༌། །རྨི་ལམ་བཟང་པོ་བརྟག་པར་བྱ། ། བཟང་པོ་དག་ལ་ལས་བརྩམས་ཏེ། །བཟང་པོ་མིན་ལ་བརྩམ་མི་བྱ།

།གང་ཚེ་ཡོ་བྱད་ལྡན་པ་དང༌། །གང་ཚེ་དད་པ་བདོ་བ་དང༌། །གང་ཚེ་ལས་ལ་བརྩོན་གྱུར་པ།། དེ་ཡི་ཚེ་ཡང་དཀྱིལ་འཁོར་བྲི། །ཞེས་གསུངས་སོ། །བཞི་པ་ལ་གསུམ། སྔོན་འགྲོ་བསྙེན་པ་བྱ་བ། དངོས་གཞི་ཆོ་ག་བྱ་བ། རྗེས་མཆོད་ཅིང་གཤེགས་སུ་གསོལ་བའོ། །དང་པོ་ནི། སྒྲུབ་ཐབས་ནས་འབྱུང་བ་བཞིན་བསྙེན་པ་བྱའོ། །དེ་ཡང་གཙོ་བོ་ལ་ཨོཾ་ཨ་ར་པ་ཙ་ན་དྷཱིཿཞེས་པ་འབུམ་ཕྲག་གཅིག་བཟླས་ཤིང༌། འཁོར་བཞིའི་སྔགས་དེ་ཉིད་ཁྲི་ཕྲག་རེ་བཟླས་ཏེ། མདོར་ན་འབུམ་དང་བཞི་ཁྲི་བཟླས་པར་བྱའོ། །དེའི་དུས་སུ་ལྷ་ཐམས་ཅད་དབང་དུ་བྱེད་པའི་འོད་ཟེར་དམར་པོ་འཕྲོ་བའམ། ཡང་ན་བདག་དང་སློབ་མའི་ཤེས་རབ་ལ་སོགས་པ་རྒྱས་པར་བྱེད་པའི་འོད་ཟེར་སེར་པོ་འཕྲོ་བར་བསྒོམ་ཞིང་བསྙེན་པ་བྱའོ། །གཉིས་པ་ལ་གསུམ ༑ སའི་ཆོ་ག སྟ་གོན་གྱི་ཆོ་ག མཇུག་གི་ཆོ་གའོ། །དང་པོ་ལ་ལྔ། ས་བརྟག་པ། ས་གཟུང་བ། ས་བསླང་བ། ས་སྦྱང་བ། ས་བསྲུང་བའོ། །དང་པོ་ནི་ས་ཕྱོགས་ཡིད་དུ་འོང་ཞིང་བགེགས་མེད་པ་སྟེ། ཇི་སྐད་དུ། ས་གཞི་ཕུན་ཚོགས་ཀུན་བཟང་བའི། །ཚོགས་པ་དག་ནི་རྙེད་པར་དཀའ། །མདོར་ན་བདག་ཡིད་མགུ་བ་དང༌། །འཚེ་མེད་ཟུག་རྔུ་སྤང་བར་འགྱུར། །ཅེས་གསུངས་སོ། །གཉིས་པ་ནི་ས་ཕྱོགས་འདིར་བདག་གིས་དཀྱིལ་འཁོར་ཆེན་པོ་བཞེངས་པར་བྱ་སྙམ་དུ་བློས་ཡོངས་སུ་གཟུང་བར་བྱའོ། །གསུམ་པ་ནི་ས་གཞི་དེ་ལ་མིས་བདག་ཏུ་བཟུང་བ་ཡོད་ན་དེ་ལས་བསླང་སྟེ། དེས་བྱིན་པ་དང༌། འོག་ནས་སྟ་གོན་གྱི་སྐབས་ནས་འབྱུང་བ་བཞིན་དུ་སའི་ལྷ་བསྐྱེད་པ་ལ་སོགས་པ་བྱས་ལ་བསླང་ངོ༌། །བཞི་པ་ནི་ས་སྦྱོང་བའི་ཆོ་ག་དགོས་པ་རྣམས་ལ་རྒྱས་པར་བྱའོ། །ས་གཞི་ཕལ་ཆེ་བ་ནི་བརྟག་པ་དང་སྦྱང་བ་ལ་སོགས་པ་མི་དགོས་ཏེ། ཇི་སྐད་དུ། དྲང་སྲོང་གནས་དང་བ་ལང་ལྷས། །ཕུག་དང་རི་ཡི་རྩེ་མོ་དང༌། །ས་གཞི་གང་ན་འཐས་པ་དང༌། ཁང་ཐོག་དང་ནི་རྡོ་ལེབ་དང༌། །མཆོད་རྟེན་དྲུང་དང་འབབ་ཆུའི་གླིང༌། །མཚོ་རྣམས་ཀྱི་ནི་འགྲམ་དག་ཏུ།

།ས་གཞི་སྦྱང་དང་བརྟག་པ་དང༌། །ནན་ཏན་དུ་ནི་བྱ་མི་དགོས ༑ ༑ དེར་ནི་ཟུག་རྔུ་དབྱུང་མི་དགོས། །འཐས་པར་བཅག་ཀྱང་དེར་མི་དགོས ༑ ༑ དེར་ནི་དོགས་པ་བསྐྱེད་མི་དགོས། །ཞེས་གསུངས་པས་འདིར་མ་བཀོད་དོ། །དེ་ལྟ་བུའི་ས་གཞི་ལ་བྱི་དོར་ལེགས་པར་བྱས་ལ། ཨོཾ་ཧ་ན་ཧ་ན་ཀྲོ་ངྷ་ཧཱུྃ་ཕཊ། ཅེས་བཟླས་ཤིང་བྱུག་པ་བྱས་པ་ཉིད་ཀྱིས་ཆོག་གོ །ལྔ་པ་ནི་རང་ཉིད་ལྷའི་ང་རྒྱལ་དང་ལྡན་པས་ཨོཾ་བྷུ་ཁཾ་ཞེས་བརྗོད་ལ། ས་གཞི་བྱིན་གྱིས་བརླབ། ཨོཾ་བཛྲ་མུཏྐ་ར་བཛྲ་ཀཱི་ལ་ཨཱ་ཀོ་ཊ་ཡ་ཧཱུྃ་ཕཊ། ཅེས་པ་དང༌། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བཟླས་ཤིང༌། ས་ཕྱོགས་ཐམས་ཅད་རྡོ་རྗེའི་ར་བ་དང༌། གུར་ལ་སོགས་པར་བསམས་ཏེ་ས་བསྲུང་བའོ། །གཉིས་པ་སྟ་གོན་གྱི་ཆོ་ག་ལ་གསུམ། སྔོན་འགྲོ། དངོས་གཞི། རྗེས་ཀྱི་བྱ་བའོ། །དང་པོ་ནི་མཎྜལ་ལེགས་པར་བྱུགས་ལ། དེའི་མཐའ་མར་ཆུ་བཞི་སྔོན་དུ་འགྲོ་བའི་མཆོད་པ་འབྱོར་ཚད་དང༌། ལོ་ཀ་ལས་འདས་པའི་གཏོར་མ། ལོ་ཀ་པའི་གཏོར་མ། གཞི་བདག་གི་གཏོར་མ། སའི་ལྷ་མོའི་གཏོར་མ། སྔོན་དུ་འགྲོ་བའི་གཏོར་མ་སྟེ་ལྔ་བཤམ་མོ། །སོ་ཤིང་ལ་སོགས་པ་འོག་ཏུ་དགོས་པ་རྣམས་ཀྱང་བཤམ་མོ། །དེ་ནས་སློབ་དཔོན་གྱི་གདོང་ལ་སོགས་པ་ལེགས་པར་བཀྲུ་ཞིང༌། གོས་གཙང་མ་བགོས་ཏེ། སྔོན་དུ་འགྲོ་བའི་གཏོར་མ་བཏང་ལ། རོལ་མོ་དང་བཅས་པས་མཆོད་པ་ལ་སོགས་པ་དཔག་ཏུ་མེད་པར་སྤེལ་ཞིང་བྱིན་ཕབ་ལ། དམ་ཚིག་ཉམས་པ་བསྐང་བའི་ཆེད་དུ་ཡི་གེ་བརྒྱ་པ་ཅི་ནུས་པ་བཟླས་ཤིང༌། སྲུང་བའི་འཁོར་ལོ་བསྒོམ་པར་བྱའོ། །གཉིས་པ་ལ་བཞི། སའི་ལྷ་མོ་སྟ་གོན་དུ་གནས་པ། ལྷ་སྟ་གོན་དུ་གནས་པ། བུམ་པ་སྟ་གོན་དུ་གནས་པ། སློབ་མ་སྟ་གོན་དུ་གནས་པའོ། །དང་པོ་ལ་གཉིས། སའི་ལྷ་མོ་བསྐྱེད་པ་དང༌། མཆོད་ཅིང་མཁྱེན་པར་གསོལ་བའོ། །དང་པོ་ནི་མཎྜལ་གྱི་དབུས་སུ་དྲིའི་ཐིག་ལེ་དང་མེ་ཏོག་གི་ཚོམ་བུ་བྱས་ལ། དེར་པཾ་ལས་པདྨ་དང་ཨ་ལས་ཟླ་བའི་སྟེང་དུ་བྃ་ལས་སའི་ལྷ་མོ་སྐུ་མདོག་སེར་མོ་ཞི་བའི་ཆ་ལུགས་དང༌།

རྒྱན་གྱིས་ཀླུབས་པ། ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་བཟུང་བ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་ཀྱི་ལྷ་མོ་གཞུག་པ་དང༌། དབང་བསྐུར་ཞིང་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ

༑ ༑ གཉིས་པ་ནི་ཐོག་མར་མཆོད་པ་དབུལ་བར་བྱ་སྟེ། ཨོཾ་པྲྀ་ཐི་ཝཱི་དེ་ཝཱི་ཞེས་ཀུན་ལ་སྦྱར་ཞིང༌། ཞབས་བསིལ་ནས་ཞལ་ཟས་ཀྱི་བར་དུ་སོ་སོའི་སྔགས་ཀྱིས་དབུལ་ལོ། །དེ་ནས་གཏོར་མ་ནི་ཨོཾ་ཨཱཿཧཱུྃ་ ( ¡¶ ལུ ¡· + ཕཊ་ ) ཞེས་ལན་གསུམ་གྱིས་འདོད་པའི་ཡོན་ཏན་ལྔ་དང་ལྡན་པའི་བདུད་རྩིར་བྱིན་གྱིས་བརླབས་ལ། ཨོཾ་པྲྀ་ཐི་ཝཱི་དེ་ཝཱི། ཨ་ཀཱ་རོ་མུ་ཁཾ་སརྦ་ངྷརྨཱ་ཎཱཾ་ཨཱདྱ་ནུཏྤནྣ་ཏྭཱ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པས་སའི་ལྷ་མོའི་ལྗགས་ལས་འོད་ཟེར་བྱུང་སྟེ། གསོལ་བར་བསམ་མོ། །དེ་ནས་མཁྱེན་པར་གསོལ་བ་ནི། སྐྱོབ་པ་སངས་རྒྱས་ཐམས་ཅད་ཀྱི ༑ ༑ སྤྱོད་པའི་ཚུལ་དང་ཁྱད་པར་གྱི། །ས་དང་ཕ་རོལ་ཕྱིན་པ་ལ། །ལྷ་མོ་ཁྱོད་ནི་དཔང་དུ་འགྱུར། །ཤཱཀྱ་སེང་གེ་སྐྱོབ་པ་ཡིས། །ཇི་ལྟར་བདུད་ཀྱི་སྡེ་བཅོམ་པ།། དེ་བཞིན་བདག་གིས་བདུད་སྡེ་ལས། །རྒྱལ་བར་བྱས་ནས་དཀྱིལ་འཁོར་བྲི། ། ཞེས་ལན་གསུམ་བརྗོད་པས། རིག་པ་འཛིན་པ་ཁྱོད་ཀྱིས་དཀྱིལ་འཁོར་བྲིས་ཤིག་ཅེས་གནང་བ་བྱིན་ནས་དེ་ཉིད་ལ་ཐིམ་པར་བསམས་ཏེ་རྗེས་བསྡུ་བར་བྱའོ ༑༑ གཉིས་པ་ལྷ་སྟ་གོན་ལ་གཉིས། །སྟ་གོན་གྱི་ལྷ་བསྐྱེད་པ། མཆོད་ཅིང་གསོལ་བ་གདབ་པའོ། །དང་པོ་ནི་སྔོན་དུ་བདག་ཉིད་ལྷའི་ང་རྒྱལ་དང་ལྡན་པས་བཟླས་པ་ཅུང་ཞིག་བྱ། དེ་ནས་སྔར་གྱི་མཎྜལ་དེ་ཉིད་ལ་བའི་རྣམ་ལྔ་དང་དྲི་བཟང་པོ་སྦྱར་བ་ལག་པ་གཡས་པས་གཡོན་སྐོར་དུ་བྱུགས་ལ། ལག་པ་མ་བཏེག་པར་མེ་ཏོག་དོར་ཏེ། སྐད་ཅིག་གིས་གཞལ་ཡས་ཁང་གདན་དང་སྲུང་བའི་འཁོར་ལོ་དང་བཅས་པ་བསྒོམ་མོ། །དེ་ནས་ལག་པ་བཀྲུས་ལ་དབུས་སུ་དྲིའི་ཐིག་ལེ་གྲུ་བཞིའི་སྟེང་དུ་མེ་ཏོག་གི་ཚོམ་བུ་བཞག་སྟེ། དྷཱིཿཨཱརྱ་མཉྫུ་ཤྲཱི་ཀུ་མ་ར་ན་མཿཞེས་བརྗོད་པས་སྐད་ཅིག་གིས་འཕགས་པ་འཇམ་དཔལ་སྐུ་མདོག་དམར་སེར་བསྐྱེད་ཅིང་ ༑ ཤར་དུ་དྲིའི་ཐིག་ལེ་ཟླུམ་པོའི་སྟེང་དུ་མེ་ཏོག་གི་ཚོམ་བུ་བཞག་སྟེ། ར་ཛཱ་ལིནྣི་པྲ་བྷ་ཀུ་མ་ར་ན་མཿཞེས་པས་གཞོན་ནུ་དྲ་བ་ཅན་གྱི་འོད་དང༌།

དེ་བཞིན་དུ་ནུབ་ཏུ་པ་ཙནྡྲ་པྲ་བྷ་ཀུ་མ་ར་ན་མཿཞེས་པས་ཟླ་འོད་གཞོན་ནུ་དང༌། ལྷོར་ཙ་ཀེ་ཤི་ནི་ན་མཿཞེས་པས་སྐྲ་ཅན་མ་དང༌། བྱང་དུ་ན་ཨུ་པ་ཀེ་ཤི་ནི་ན་མཿཞེས་པས་སྐད་ཅིག་གིས་ཉེ་བའི་སྐྲ་ཅན་མ་བསྐྱེད་དེ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་སེམས་དཔའ་གཞུག་པ་དང༌། དབང་བསྐུར་ཞིང་རིགས་ཀྱི་བདག་པོས་དབུར་བརྒྱན་པར་བྱའོ། །གཉིས་པ་ནི་ཐོག་མར་མཆོད་པ་དབུལ་བར་བྱ་སྟེ། ཨོཾ་ཨཱརྱ་མཉྫུ་ཤྲཱི་ས་པ་རི་ཝཱ་ར་ཞེས་ཀུན་ལ་སྦྱར་ཞིང༌། ཨོཾ་ནི་རི་ཧཱུྃ་ཁཾ་ཞེས་པས་ཞབས་བསིལ་དབུལ། ཨོཾ་བཛྲ་ནི་བི་ཏེ་ཧཱུྃ་ཞེས་པས་ཞལ་བསིལ། ཨོཾ་བཛྲ་སཾ་ཤོ་ངྷ་ནི་ཧཱུྃ་ཞེས་པས་འཐོར་འཐུང༌། ཨོཾ་ཨརྒྷཾ་པྲ་ཏཱིཙྪ་ཛཿཧཱུྃ་བཾ་ཧོཿཁཾ་རཾ་ཞེས་པས་མཆོད་ཡོན། ཨོཾ་བཛྲ་པུཥྤེ་ཨཱཿཧཱུྃ་སྭཱ་ཧཱ་ཞེས་པས་མེ་ཏོག །ཨོཾ་བཛྲ་ངྷཱུ་པེ་ཨཱཿཧཱུྃ་སྭཱ་ཧཱ་ཞེས་པས་བདུག་སྤོས། ཨོཾ་བཛྲ་དཱི་པེ་ཨཱཿཧཱུྃ་སྭཱ་ཧཱ་ཞེས་པས་མར་མེ། ཨོཾ་བཛྲ་གནྡྷེ་ཨཱཿཧཱུྃ་སྭཱ་ཧཱ་ཞེས་པས་དྲི་ཆབ། ཨོཾ་བཛྲ་ནཻ་ཝི་དྱེ་ཨཱཿཧཱུྃ་སྭཱ་ཧཱ་ཞེས་པས་ཞལ་ཟས། ཨོཾ་བཛྲ་གྷཎྜེ་ར་ནི་ཏ་པྲ་ར་ནི་ཏ་སཾ་པྲ་ར་ཎི་ཏ་སརྦ་བུངྔྷ་ཀྵེ་ཏྲ་པྲ་ཙཱ་ལི་ཏེ་པྲ་ཛྙཱ་པཱ་ར་མི་ཏཱ་ནཱ་ད་སཾ་བྷ་བེ་ཏ། བཛྲ་ངྷརྨཱ་ཧྲྀ་ད་ཡ་སནྟོ་ཥ་ནི་ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁཾ་སྭཱ་ཧཱ་ཞེས་པས་རོལ་མོ། །ཨོཾ་བཛྲ་ཝསྟྲ་ཨཱཿཧཱུྃ་ཞེས་པས་ན་བཟའ་དབུལ་ལོ། །དེ་ནས་གཏོར་མ་ཕུལ་ལ་གསོལ་བ་གདབ་པར་བྱ་སྟེ། ལག་པ་གཡས་པ་རྡོ་རྗེ་དང་བཅས་པས་བདུག་སྤོས་བཟུང་ལ། གཡོན་པས་དྲིལ་བུ་དཀྲོལ་ཞིང་འདི་སྐད་དུ། ཧཱུྃ་མགོན་པོ་འཇམ་དབྱངས་དཔའ་བོ་ཆེ། །རིག་པའི་རྒྱལ་པོར་ཕྱག་འཚལ་བསྟོད ༑ ༑ དཀྱིལ་འཁོར་ཆེན་པོའི་བདག་ཉིད་ཅན། །མགོན་པོ་བདག་ནི་འདྲི་བར་འཚལ། །སློབ་མ་རྣམས་ལ་བརྩེ་བ་དང༌། ཁྱེད་ལ་མཆོད་པར་བྱ་བའི་ཕྱིར།། བཅོམ་ལྡན་བདག་ནི་གུས་པ་ལ། །དེ་བས་བཀའ་དྲིན་སྐྱབས་པར་འོས། །འགྲོ་བ་འཁོར་ལོའི་དོན་མཛད་པའི།

།སངས་རྒྱས་བདག་ལ་དགོངས་སུ་གསོལ། ། འབྲས་གནས་བྱང་ཆུབ་སེམས་དཔའ་དང༌། །སྔགས་ཀྱི་ལྷ་གཞན་གང་ལགས་དང་ ༑ ༑ འཇིག་རྟེན་སྐྱོང་བའི་ལྷ་རྣམས་དང༌། །གང་ཡང་འབྱུང་པོ་མཐུ་ཆེན་དང་ ༑ ༑ སེམས་ཅན་བསྟན་ལ་དགའ་བ་དང༌། །གང་དུ་རྡོ་རྗེ་འཛིན་པ་རྣམས། ། བདག་ལ་དགོངས་པར་མཛད་དུ་གསོལ། །འཇམ་དབྱངས་ཞེས་བྱའི་དཀྱིལ་འཁོར་ནི། །ཡོ་བྱད་ཅི་འབྱོར་བ་དག་གིས། །འགྲོ་བ་དག་ཕྱིར་བདག་འདྲི་ན། ། བདག་དང་སློབ་མར་བཅས་པ་ལ། །ཐུགས་རྗེ་ཐུགས་དཔག་མཛད་ནས་ཀྱང༌། ། དཀྱིལ་འཁོར་པར་བཅས་ཐམས་ཅད་ཀྱི། །ཐུགས་རྗེས་དགོངས་ལ་ཉེ་བར་མཛོད ༑ ༑ ཅེས་གསོལ་བ་ལན་གསུམ་བཏབ་ལ་ལྷས་གནང་བ་མཛད་པར་བསམ་མོ ༑ ༑ དེ་ནས་ཡང་མེ་ཏོག་ལ་སོགས་པའི་མཆོད་པ་དབུལ་བར་བགྱིའོ། །གསུམ་པ་བུམ་པ་སྟ་གོན་དུ་གནས་པ་ལ་གསུམ་བུམ་པ་ལེགས་པར་བཅའ་བ། བསྒོམ་ཞིང་བཟླས་པ་བྱ་བ། བུམ་པ་ལ་སོགས་པ་དགབ་པའོ། །དང་པོ་ནི་རྣམ་པར་རྒྱལ་བའི་བུམ་པ་དང༌། ལས་ཐམས་ཅད་པའི་བུམ་པ་གཉིས་བཅའ་བར་བྱའོ། །དེ་ཡང་བུམ་པ་ལེགས་པར་བཀྲུ་ཞིང༌། ལྷའི་ཕྱག་མཚན་བྲིས། ལྷའི་སྐུ་མདོག་དང་མཐུན་པའི་དར་རམ་རས་ཀྱི་མགུལ་ཆིངས་པྲོག་ལྔ་པ་རེ་བྱའོ། །དེ་ནས་བདུད་རྩི་འཁྱིལ་བའི་སྔགས་ཟློས་ཤིང་ཡུངས་དཀར་གྱིས་བྲབ་པ་དང༌། གུ་གུལ་གྱིས་བདུགས་ལ་བགེགས་བསལ་ལོ། །དེ་ནས་ཆུ་གཙང་མ་ཅི་རིགས་པ་བླུགས་ཏེ། འབྲུ་ལྔ། རིན་པོ་ཆེ་ལྔ། སྨན་ལྔ། དྲི་ལྔ། སྙིང་པོ་ལྔ་གཞུག་ཅིང༌། ཤིང་ངམ་ཀུ་ཤ་རློན་པས་ཁ་རྒྱན་བྱས་ལ་གདན་གཙང་མ་ལ་གཞག་གོ །དེ་ནས་དུང་ཆོས་སུ་དྲི་ཞིམ་པོའི་ཆུ་དང་འོ་མར་བཅས་པ་བླུགས་ལ་རྣམ་པར་རྒྱལ་བའི་བུམ་པའི་སྟེང་དུ་བཞག་ལ། དེའི་སྟེང་དུ་ལས་ཀྱི་རྡོ་རྗེ་ལ་གཟུངས་ཐག་བཏགས་ལ་བཞག་གོ ། གཉིས་པ་ལ་གཉིས། ལྷ་བསྒོམ་པ། བཟླས་པ་བྱ་བའོ། །དང་པོ་ནི་རང་ཉིད་ལྷའི་ང་རྒྱལ་དང་ལྡན་པས་བདུད་རྩི་འཁྱིལ་བའི་སྔགས་ཟློས་ཤིང༌། ལས་ཀྱི་རྡོ་རྗེའམ། ཀུ་ཤའི་ཆུན་པོས་བསང་ཆུ་གཏོར་ཞིང་བུམ་པའི་བགེགས་བསལ་བའོ།

།སྭ་བྷཱ་ཝས་སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ་བྃ་ལས་རིན་པོ་ཆེའི་བུམ་པ་བསྐྱེད་ལ་ལྷའི་བུམ་པར་པདྨ་དང་ཟླ་བའི་སྟེང་དུ། འཕགས་པ་འཇམ་དཔལ་འཁོར་དང་བཅས་པ་བསྐྱེད་ཅིང༌། ལས་ཀྱི་བུམ་པར་ཁྲོ་བོ་བདུད་རྩི་འཁྱིལ་བ་ཞལ་གཅིག་ཕྱག་གཉིས་པ་སྐུ་མདོག་ལྗང་གུ་གཡས་ན་རྡོ་རྗེ་རྒྱ་གྲམ་བསྣམས་པ། གཡོན་ན་དེས་ཡུ་བ་བྱས་པའི་དྲིལ་བུ་འཛིན་པ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་སེམས་དཔའ་གཞུག་པ་དང༌། དབང་བསྐུར་ཏེ་མཆོད་པ་བྱའོ། །གཉིས་པ་ལྷའི་བུམ་པ་ལ་ལྷའི་སྔགས་ ( ¡¶ ལུ ¡· - སྔགས་ ) བཟླས་ཤིང༌། ལས་ཀྱི་བུམ་པ་ལ་ཨོཾ་ཨ་མྲྀ་ཏེ་ཧཱུྃ་ཕཊ། ཅེས་པ་བརྒྱ་རྩ་བརྒྱད་བཟླས་སོ། །དེ་དག་གི་དམིགས་པ་ནི་བདག་གི་ཞལ་ནས་འོད་ཟེར་དམར་པོ་བྱུང་བ་གཟུངས་ཐག་ལ་ཞོན་ཏེ་སོང་བ། བུམ་པའི་ནང་གི་ལྷ་རྣམས་ལ་ཕོག་པ་དང་ ༑ དེ་དག་ཐམས་ཅད་དམར་ལམ་ལམ་སོང་ནས་བདག་གི་དབང་དུ་འདུས་ཤིང་བ་སྤུའི་བུ་ག་ནས་བདུད་རྩིའི་རྒྱུན་འཛག་པར་བསམ་ཞྀང་བཟླས་སོ། །དེ་ནས་མཆོད་པ་དང༌། བསྟོད་པ་བྱས་ལ་ཡེ་ཤེས་པ་གཤེགས་སུ་གསོལ་ཏེ། དུང་ཆོས་ཀྱི་ཆུ་དེ་ཐིགས་པ་རེ་བླུགས་པས་དམ་ཚིག་པ་འོད་དུ་ཞུ་ནས་ཆུ་དང་གཉིས་སུ་མེད་པར་བསམ་མོ། །གསུམ་པ་བུམ་པ་ལ་སོགས་པ་དགབ་པ་ནི། སློབ་མ་རྣམས་ལ་སྦ་བའི་ཆེད་དུ་བུམ་པ་དང་ཐང་སྐུ་ལ་སོགས་པ་ཞལ་དགབ། ལྷའི་མེ་ཏོག་གི་ཚོམ་བུ་ལ་ཡང་མེ་ཏོག་དོར་བའམ་དར་ལ་སོགས་པས་དགབ་བོ། །དེ་ནས་བར་ཆད་ཞི་བའི་ཆེད་དུ། འདས་པའི་གཏོར་མ་བཞག་ལ། ལོ་ཀ་པའི་གཏོར་མ་གཏང་བར་བྱའོ། །བཞི་པ་སློབ་མ་སྟ་གོན་དུ་གནས་པ་ལ་གསུམ། ལུས་དང་སེམས་ཀྱི་བྱ་བ། ངག་དང་སེམས་ཀྱི་བྱ་བ། དངོས་གྲུབ་བརྟག་པའོ། །དང་པོ་ནི་སློབ་མ་རྣམས་ཁྲུས་ལེགས་པར་བྱས་ཏེ། གྲལ་ལ་རིམ་པ་བཞིན་བཀོད་ལ། བླ་མ་ལ་མཎྜལ་འབུལ་དུ་གཞུག་ཅིང༌། མེ་ཏོག་གིས་སྙིམ་པ་བཀང་ལ་མ་ཡེངས་པར་འདུག་ཏུ་གཞུག་གོ །གཉིས་པ་ལ་གསུམ། སྔོན་འགྲོ་རྒྱུད་སྦྱང་བ།

དངོས་གཞི་སྡོམ་པ་དབོག་པ། རྗེས་ལ་བསྲུང་ཞིང་མཆོད་པའོ། །དང་པོ་ནི་ཐོག་མར་སྤྲོ་བ་བསྐྱེད་པར་བྱ་སྟེ། འཁོར་བའི་ཉེས་དམིགས་བརྗོད་ཅིང་མྱ་ངན་ལས་འདས་པ་ལ་སྤྲོ་བ་བསྐྱེད་པ་དང༌། ཐེག་པ་དམན་པའི་ཉེས་དམིགས་བརྗོད་ཅིང་སྤྱིར་ཐེག་པ་ཆེན་པོའི་ཕན་ཡོན་དང༌། ཁྱད་པར་དུ་ཐེག་པ་ཆེན་པོ་གསང་སྔགས་ཀྱི་ཕན་ཡོན་རྒྱ་ཆེར་བརྗོད་པར་བྱ་སྟེ། འཇིག་རྟེན་ན་ནི་ཀུན་མཁྱེན་དག །ཨུ་དུམ་བཱ་རའི་མེ་ཏོག་བཞིན། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ་ ༑ ༑ གསང་སྔགས་སྤྱོད་པའི་ཆོ་ག་ནི། །དེ་བས་ཀྱང་ནི་དཀོན་པ་སྟེ། །གང་གིས་སེམས་ཅན་མཉམ་མེད་དོན། །བླ་མེད་བྱེད་པར་ནུས་པ་ཡིན། །ཞེས་བཤད་པར་བྱའོ། །དེ་ནས་སྡིག་པ་བཤགས་པར་བྱ་སྟེ། དེ་ཡང་རྗེས་སུ་བཟླས་པ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས། ཚེ་ཐོག་མ་མེད་པ་ནས་ད་ལྟའི་བར་དུ། འདོད་ཆགས་ཞེ་སྡང་གཏི་མུག་གི་དབང་གིས་ལུས་ངག་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ་ཞེས་ལན་གསུམ་བརྗོད་དོ། །དེ་བཞིན་དུ་འོག་མ་རྣམས་ལ་ཡང་དགོངས་སུ་གསོལ་ཞེས་སྦྱར་བར་བྱའོ། །དེ་ནས་རྗེས་སུ་ཡི་རང་བ་ནི ༑ སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ་ཞེས་ལན་གསུམ་བརྗོད་དོ། །གཉིས་པ་ལ་གསུམ། སྐྱབས་སུ་འགྲོ་བ། སེམས་བསྐྱེད་པ ༑ ཡོངས་སུ་བསྔོ་བའོ། །དང་པོ་ནི། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ།

།འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །གསང་སྔགས་དང༌། རིག་སྔགས་དང༌། ཡི་དམ་གྱི་ལྷ་དང༌། བླ་མ་དམ་པ་རྣམས་ལ་སྐྱབས་སུ་མཆིའོ། །ཞེས་ལན་གསུམ་བརྗོད་དེ། སྐྱབས་སུ་འགྲོ་བའི་བསླབ་བྱ་མདོར་བསྡུས་པའང་བཤད་པར་བྱའོ། །གཉིས་པ་ལ་ཐོག་མར་སྨོན་པ་སེམས་བསྐྱེད་པ་ནི། བདག་མིང་འདི་ཞེས་བགྱི་བས། སེམས་ཅན་མ་བསྒྲལ་བ་རྣམས་བསྒྲལ་བར་བགྱི་བ་དང༌། མ་གྲོལ་བ་རྣམས་དགྲོལ་བར་བགྱི་བ་དང་ ༑ དབུགས་མ་ཕྱིན་པ་རྣམས་དབུགས་དབྱུང་བར་བགྱི་བ་དང༌། ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་བཟླ་བར་བྱ་བའི་ཕྱིར། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བྱང་ཆུབ་ཆེན་པོར་སྨོན་པའི་སེམས་བསྐྱེད་པ་དེ་བཞིན་དུ། བདག་གིས་ཀྱང་སེམས་བསྐྱེད་པར་བགྱིའོ་ཞེས་ལན་གསུམ་བརྗོད། དེ་ནས་འཇུག་པ་སེམས་བསྐྱེད་པར་བྱ་སྟེ། བདག་མིང་འདི་ཞེས་བགྱི་བས། འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་པ་ལ་ཇི་ལྟར་བསླབ་པར་གྱུར་པ་དང༌། མ་བྱོན་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པ་དེ་བཞིན་དུ་བདག་གིས་ཀྱང་བྱང་ཆུབ་སེམས་དཔའ་རྣམས་ཀྱི་བསླབ་པར་བྱ་བ་ལ་བསླབ་པར་བགྱིའོ། །ཞེས་ལན་གསུམ་བརྗོད་དོ། ། ཡང་སྨོན་འཇུག་དེ་དག་བརྟན་པར་བྱ་བའི་ཕྱིར་རྗེས་སུ་བཟླས་པ་ནི། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཞེས་སྨོན་པ་དང༌། ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་གཟུང་བར་བགྱི། །ཞེས་འཇུག་པའི་ཚིག་ལན་གསུམ་བརྗོད་དོ།

།དོན་དམ་གྱི་སེམས་བསྐྱེད་དྲན་པར་བྱས་ལ། སེམས་བསྐྱེད་པའི་བསླབ་བྱ་མདོར་བསྡུས་པའང་བཤད་པར་བྱའོ། ། གསུམ་པ་བསྔོ་བ་ནི། དེ་ལྟར་བགྱིས་པའི་དགེ་བའི་རྩ་བ་དེས་བདག་དང་སེམས་ཅན་ཐམས་ཅད་ཀྱིས་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་པ་དང༌། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་གི་ནི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། །ཞེས་ལན་གསུམ་བརྗོད་དོ། །གསུམ་པ་རྗེས་ལ་བསྲུང་ཞིང་མཆོད་པ་ནི། ཐོག་མར་བསྲུང་བ་བྱ་སྟེ། བདག་གིས་གཙོ་བོའི་སྔགས་བཟླས་ཤིང༌། སྙིང་གའི་ས་བོན་གྱི་འོད་ཀྱིས་སློབ་མའི་སྡིག་སྒྲིབ་ཐམས་ཅད་དག་ཅིང་བར་ཆད་ཞི་ནས་སྐད་ཅིག་གིས་ལྷར་གྱུར་པར་བསམས་ལ། ཨོཾ་ཨཱཿཧཱུྃ་ཞེས་པས་དྲིའི་ཆུས་གཏོར་ལ་བསྲུང་ངོ༌། །དེ་ནས་སློབ་མ་མཆོད་པར་བྱ་སྟེ ༑ ཨོཾ་བཛྲ་པུཥྤེ་ཨཱཿཧཱུྃ་ཞེས་བྱ་བ་ལ་སོགས་པ་བརྗོད་ཅིང༌། མེ་ཏོག་ལ་སོགས་པ་སྦྱིན་པར་བྱའོ། །བཞི་པ་དངོས་གྲུབ་བརྟག་པ་ལ་གཉིས། སོ་ཤིང་ལ་བརྟེན་ཏེ་བརྟག་པ། རྨི་ལམ་ལ་བརྟེན་ཏེ་བརྟག་པའོ། །དང་པོ་ནི་དཀྱིལ་འཁོར་གྱི་ཤར་ཕྱོགས་སམ་ལྷོ་ཕྱོགས་སུ་མཎྜལ་ཁྲུ་གང་བ་ལ་བའི་རྣམ་ལྔས་བྱུག་ཅིང་མེ་ཏོག་གི་ཚོམ་བུ་དགུ་དགོད་དོ། །དེའི་དྲུང་དུ་སློབ་མ་བྱང་ངམ། ཤར་དུ་ཁ་བལྟས་ཏེ་ བཞག་ལ། དེ་ལ་སློབ་དཔོན་གྱིས་ལྕང་མ་ལ་སོགས་པའི་སོ་ཤིང་མཐེབ་སོར་བཅུ་གཉིས་པ་དྲང་ཞིང་འཇམ་ལ་རྩི་མ་ཉམས་པ་དྲི་མས་མ་གོས་པ། དྲིས་བསྒོས་ཤིང་རྩེ་མོར་མེ་ཏོག་བཅིངས་པ་ལ་གཙོ་བོའི་སྙིང་པོས་མངོན་པར་བསྔགས་ཤིང་ཐལ་མོའི་བར་དུ་འཛིན་དུ་བཅུག་སྟེ། འདིའི་རྒྱུ་རིན་པོ་ཆེ་གསེར་རམ་དངུལ་ལས་བྱས་པར་བསམས་ལ། རྩེ་མོ་ལ་སོས་ནེམ་ནེམ་དང༌། དེས་སོ་འདྲུད་པའི་ཚུལ་དུ་གྱིས་ཤིག དེའི་བྱིན་རླབས་ཀྱིས་སྡིག་སྒྲིབ་ཐམས་ཅད་སངས་ཀྱིས་དག་པར་བསྒོམས་ལ ༑ ཚོམ་བུ་དབུས་མའི་སྟེང་དུ་ཐལ་མོ་ཁ་ཕྱེ་ལ་དོར་ཅིག་ཅེས་བརྗོད་དོ།

།དེའི་རྩེ་མོ་རང་ལ་བལྟས་ན་མཆོག་འགྲུབ་ཅིང༌། སྟེང་དུ་མཁའ་སྤྱོད་དང༌། འོག་ཏུ་ས་སྤྱོད ༑ ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། མཚམས་སུ་བལྟས་ན་དངོས་གྲུབ་ཕྲན་ཚེགས་གང་ཡང་རུང་བ་འགྲུབ་བོ་ཞེས་བསྟན་ཏོ། །གཉིས་པ་ལ་བཞི། བར་ཆད་ཞི་བའི་ཆེད་དུ་སྲུང་སྐུད་གདགས་པ། རྨི་ལམ་གསལ་པོ་འབྱུང་བའི་ཆེད་དུ་ཁྱོར་ཆུ་བླུད་པ། རྨི་ལམ་མི་འཁྲུག་པའི་ཆེད་དུ་ཀུ་ཤ་སྦྱིན་པ། སློབ་མ་ལ་སྤྲོ་བ་བསྐྱེད་དེ་རྨི་ལམ་བརྟག་པ་དངོས་སོ། །དང་པོ་ནི་སྲུང་སྐུད་དམར་པོ་རྐྱང་པ་ལུས་ཚད་པས་མཐོ་རེ་ཙམ་གྱིས་ལྷག་པ་སུམ་སྒྲིལ་བྱས་ལ། ཧཱུྃ་ཞེས་བརྗོད་ཅིང་རྡོ་རྗེའི་མདུད་པ་གསུམ་བྱའོ། །དེ་ནས་ཐལ་མོའི་བར་དུ་བཅུག་ལ། སྟོང་པའི་ངང་ལས་ཧཱུྃ་ལས་བྱུང་བའི་སྐུད་པར་བསྐྱེད་ཅིང༌། རང་གི་སྙིང་གའི་ས་བོན་གྱི་འོད་ཀྱིས། སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྐུད་པ་སྤྱན་དྲངས་ལ་བསྟིམ་སྟེ། གཙོ་བོའི་སྔགས་ཟློས་ཤིང་སྐྱེས་པའི་དཔུང་པ་གཡོན་པ་དང༌། བུད་མེད་ཀྱི་གཡས་པ་ལ་བཅིངས་ཏེ། བརྟན་པར་བྱ་བའི་ཕྱིར་ཡི་གེ་བརྒྱ་པ་ལན་རེ་བརྗོད། གཉིས་པ་ནི། དྲི་ཞིམ་པོའི་ཆུ་ལ། ཨོཾ་ཧྲཱིཿབི་ཤུངྔྷཿསརྦ་ངྷརྨཱཿསརྦ་པཱ་པཾ་ནི་ཙ་སྱ་སཾ་ཤོ་ངྷ་ཡ། སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པ་བཟླས་ཏེ། གཡས་པའི་ཁྱོར་མོར་བླུགས་ལ་འཐུང་དུ་གཞུག་གོ །གསུམ་པ་ནི། ངག་ཏུ་དྷཱིཿཞེས་བརྗོད་ཅིང་ཀུ་ཤའི་ཆུན་པོ་ཆུང་བ་རེ་སྔས་སུ་སྦྱིན། ཧ་ཞེས་བརྗོད་ཅིང་ཆེ་བ་རེ་སྟན་དུ་སྦྱིན་ནོ། །བཞི་པ་ནི། བདག་ཉིད་ཆེན་པོ་ཁྱེད་རྣམས་ཀྱིས། །

རྙེད་པ་མཉམ་མེད་དེ་རིང་རྙེད། །གང་ཕྱིར་རྒྱལ་བ་སྲས་བཅས་པ། །བདག་ཉིད་ཆེན་པོ་ཀུན་གྱིས་ནི། །བསྟན་པ་འདི་ལ་ཁྱེད་རྣམས་ཀུན། །ཡོངས་སུ་བཟུང་སྟེ་སྐྱེ་བཞིན་པར། །དེ་ཕྱིར་ཁྱེད་རྣམས་ཐེག་ཆེན་ལ། །སང་ནི་རབ་ཏུ་སྐྱེ་བར་འགྱུར། ། ཞེས་པས་སྤྲོ་བ་བསྐྱེད་ཅིང་རྨི་ལམ་བརྟག་པར་བྱ་སྟེ། གལ་ཏེ་རྨི་ལམ་དག་ཏུ་ནི།། གཙུག་ལག་ཁང་དང་ཀུན་དགའ་བཟང༌། ཁང་པ་བཟང་པོ་སྣ་ཚོགས་དང༌། །དེ་བཞིན་དུ་ནི་ཡང་ཐོག་དང༌། །རལ་གྲི་ཡིད་བཞིན་ནོར་བུ་དང༌། །གདུགས་དང་མེ་ཏོག་སྣ་ཚོགས་དང༌། །བུད་མེད་བཟང་པོ་གོས་དཀར་ཅན། །སྡུག་པའི་གཉེན་དང་བུ་ ( ¡¶ ཞ ¡· བ་ ¡¶ ལུ ¡· ཁྱིམ་ ) དག་དང༌། །གླེགས་བམ་དེ་བཞིན་བྲམ་ཟེ་དང༌། ། སངས་རྒྱས་དང་ནི་རང་སངས་རྒྱས། །དེ་བཞིན་རྒྱལ་བའི་ཉན་ཐོས་དང༌། །བྱང་ཆུབ་སེམས་དཔའ་བདག་ཉིད་ཆེ། །གལ་ཏེ་འབྲས་བུ་ཐོབ་པ་དང༌། །མཚོ་དང་རྒྱ་མཚོ་ལས་བརྒལ་མཐོང༌། །དེ་བཞིན་དུ་ནི་ནམ་མཁའ་ལས། །བཀྲ་ཤིས་ཡིད་དུ་འོང་བའི་ཚིག །འདོད་པའི་འབྲས་བུ་འབྱུང་བར་གྲགས། །དེ་ལ་སོགས་པའི་རྨི་ལམ་ནི། །བཟང་པོ་ཞེས་ནི་བྱ་བར་བརྟག །མཁས་པས་དེ་ལས་བཟློག་པ་ཡིས།། རྨི་ལམ་ངན་པར་ཤེས་པར་བྱ། །བརྟུལ་ཞུགས་བཟང་པོ་ཁྱེད་རྣམས་ཀྱིས། ། ནངས་པར་ཐམས་ཅད་ང་ལ་སྨྲོས། །ཞེས་བརྗོད་དེ། ཐ་མལ་གྱི་རྣམ་པར་རྟོག་པ་མང་པོ་ཡིད་ལ་མ་བྱེད་པར་སང་ནུབ་དཀྱིལ་འཁོར་ཆེན་པོ་ཇི་ལྟ་བུ་ཞིག་མཐོང་བར་འགྱུར་སྙམ་པའི་བསམ་པ་དང་ལྡན་པས་སེང་གེའི་ཉལ་སྟབས་ཀྱིས་ཉོལ་ཅིག་ཅེས་བརྗོད་དོ། །གསུམ་པ་རྗེས་ཀྱི་བྱ་བ་ནི་གཉིས། ལྷ་དང་བུམ་པའི་རྗེས་ཀྱི་བྱ་བ། སློབ་མའི་རྗེས་ཀྱི་བྱ་བའོ། །དང་པོ་ནི་དྲིའི་དཀྱིལ་འཁོར་ལ་གནས་པའི་ལྷ་ལ་མཆོད་པ་དང་བསྟོད་པ་བྱ་སྟེ། ངག་ཏུ་ཨོཾ་བཛྲ་བེ་ག་ཀྲ་མ་ཧོཿཞེས་བརྗོད་དེ། ཡིད་ཀྱིས་ནམ་མཁའ་ལ་བཏེག་ལ། བུམ་པ་གཉིས་ཀྱང་དབེན་པར་བཞག་ལ་རྗེས་མི་མངོན་པར་བྱའོ། །གཉིས་པ་ནི་སློབ་མའི་རྨི་ལམ་དུ་སངས་རྒྱས་དང་བྱང་ཆུབ་སེམས་དཔའ་མཐོང་བ་ལ་སོགས་པ་བྱུང་ན་བཟང་བར་ལུང་བསྟན་ཅིང༌།

རྒྱ་སྐྱེགས་ཀྱི་རི་ལ་འཛེག་པ་ལ་སོགས་པ་བྱུང་ན་ཆོས་ཐམས་ཅད་རྨི་ལམ་སྒྱུ་མ་དང་འདྲ་བར་ལུང་བསྟན་ལ། གཙོ་བོའི་སྙིང་པོ་བརྒྱ་རྩ་བརྒྱད་ཀྱིས་བསྲུང་བར་བྱའོ། །གསུམ་པ་འཇུག་པའི་ཆོ་ག་ལ་གསུམ། དཀྱིལ་འཁོར་ཆེན་པོ་བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བསྐུར་བའོ། །དང་པོ་ལ་གཉིས། བྲི་བ་དང༌། རྒྱན་དགྲམ་པའོ། །དང་པོ་ལ་གཉིས། ཐིག་གིས་བྲི་བ་དང༌། ཚོན་གྱིས་བྲི་བའོ། །དང་པོ་ནི། ཨོཾ་ཨ་མྲྀ་ཏེ་ཧཱུྃ་ཕཊ་ཅེས་པའི་སྔགས་ཟློས་ཤིང་དཀྱིལ་འཁོར་ལེགས་པར་བྱུག་གོ །དེ་ནས་ཡེ་ཤེས་ཀྱི་ཐིག་གིས་བྱིན་གྱིས་བརླབ་པར་བྱ་སྟེ། རང་ཉིད་ལྷའི་ང་རྒྱལ་དང་ལྡན་པས་ཚོན་སྣ་ལྔའི་སྐུད་པ་ལ་སྔགས་དེ་ཉིད་ཀྱིས་བརྒྱ་རྩ་བརྒྱད་བཟླས་ཏེ། སློབ་དཔོན་ཤར་དང་བྱང་དུ་ཁ་བལྟས་ཏེ། སྐུད་པ་ལྟེ་བའི་ཐད་ཀར་བཟུང་ལ། བར་སྣང་ལ་ཚངས་ཐིག་གཉིས་པོ་བཏབ་སྟེ་བྱིན་གྱིས་བརླབ་བོ། །དེ་ནས་ལས་ཀྱི་ཐིག་གིས་ཆ་དབྱེ་བར་བྱ་སྟེ། ལས་ཀྱི་སྐུད་པས་ཚངས་ཐིག་དང་ལོགས་ཐིག་དང་ཟུར་ཐིག་བཏབ་ལ། ཆ་ཆེན་བཅུ་དྲུག་ཏུ་དབྱེའོ། །དེ་ནས་ཆ་ཕྲན་དབྱེ་བར་བྱ་སྟེ། དང་པོ་དྲུག་པ་དབུས་དང་ཕྱི་མཐའ་གདབ། །གཉིས་པ་བདུན་པ་དབུས་དང་མཐའ་གཉིས་གདབ། །གསུམ་པ་བཞི་པ་སྤངས་ཏེ་ལྔ་པ་དང༌། །བརྒྱད་པ་དབུས་མ་དོར་ཞིང་མཐའ་གཉིས་གདབ ༑ ༑ ཅེས་པ་ཡིན་ནོ། །དེ་ནས་ཚོན་གྱིས་བྲི་བར་བྱ་སྟེ། ཚོན་རྣམས་སྭ་བྷཱ་ཝས་སྟོང་པའི་ངང་ལས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ངོ་བོར་བསམས་ལ། དེ་ལ་ཡེ་ཤེས་ཀྱི་ཚོན་སྤྱན་དྲངས་ལ་བསྟིམ་ཞིང་དབང་ལྡན་གྱི་རྩིག་པ་སྔོན་ལ་བྲིའོ། །དེ་ནས་གདན་ལ་སོགས་པ་བྲི་བ་ནི། གདན་དང་ལྷ་རྣམས་ཕྱོགས་ཚོན། རྩིག་པ་ནག་དང་དཀར་དམར་སེར་དང་ལྗང་གུས་བསྐོར་ཞིང་རྟ་བབས་མཛེས་ཚོན། འདོད་ཡོན་དམར་ཞིང་ཕ་གུ་སེར་ལ་དྲ་ཕྱེད་ནི་མཐིང་ག་དཀར་པོས་བརྒྱན་ཞིང་མདའ་ཡབ་ཁྲ་བོར་བྱ། ཞེས་པ་སྟེ། སྲུང་བའི་འཁོར་ལོའི་ནང་དུ་སྣ་ཚོགས་པདྨའི་ལྟེ་བ་ལ་གཞལ་ཡས་ཁང་གདན་དང་བཅས་པ་བྲིས་ལ

༑ པདྨའི་ལྟེ་བ་ལ་ཟླ་བའི་དཀྱིལ་འཁོར་གྱི་སྟེང་དུ་ཨུཏྤལ་རལ་གྲིས་མཚན་པ་བྲི་ཞིང༌། ཤར་གྱི་འདབ་མ་ལ་ལྕགས་ཀྱུ་དང༌། ལྷོར་རལ་གྲི་དང༌། ནུབ་ཏུ་ཨུཏྤལ་ཁ་མ་བྱེ་བ་དང༌། བྱང་དུ་མདུང་རྩེ་གསུམ་པ་བྲིའོ། །བྲི་བ་ཡོངས་སུ་རྫོགས་པ་དང་ ༑ ཚོན་ལྷག་མ་རྣམས་ལ་མཆོད་པས་མཆོད་དེ། ཨོཾ་ཨཱཿཧཱུྃ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ་ལ་དམ་ཚིག་པ་བདག་ལ་བསྡུས་ལ། དམན་པ་རྣམས་ཆུར་དོར་བའམ་དབེན་པར་གཞག་གོ །གཉིས་པ་རྒྱན་དགྲམ་པ་ནི། ཐོག་མར་བུམ་པ་དབུལ་བར་བྱ་སྟེ། རྣམ་པར་རྒྱལ་བའི་བུམ་པ་ལྷ་རྣམས་ལ་ལན་གཅིག་ཕུལ་ལ། ཤར་ཕྱོགས་ཀྱི་སྲུང་བའི་འཁོར་ལོའི་ནང་དུ་བཞག་ཅིང༌། ལས་ཀྱི་བུམ་པ་བྱང་ཤར་མཚམས་སུ་གཞག་གོ །དེ་ནས་ཞབས་བསིལ་ལ་སོགས་པའི་མཆོད་པ་འབྱོར་ཚད་དང༌། ལོ་ཀ་ལས་འདས་པའི་གཏོར་མ་དང༌། ལོ་ཀའི་གཏོར་མ་དང༌། གཞི་བདག་གི་གཏོར་མ་དང༌། འབྱུང་པོ་ཐམས་ཅད་པའི་གཏོར་མ་དང༌། སྔོན་དུ་འགྲོ་བའི་གཏོར་མ་སྟེ་ལྔ་བཤམ་ཞིང༌། སློབ་མ་ལ་དབུལ་བའི་མཆོད་པའང་སློབ་མ་རེ་རེ་ལ་ཆ་བཞི་བཞི་དང༌། སློབ་མ་རེ་ལ་གདོང་གཡོགས་རེ་དང་ ༑ མེ་ཏོག་གི་ཕྲེང་བ་དང༌། རྡོ་རྗེ་དྲིལ་བུ་རེ་རེ་ཡང་བྱང་གི་ཕྱོགས་སུ་བཤམ། གཉིས་པ་སྒྲུབ་ཅིང་མཆོད་པ་ལ་གསུམ། སྔོན་འགྲོ། དངོས་གཞི། རྗེས་ལྷག་ཆད་ཁ་བསྐང་བའོ། །དང་པོ་ནི་སློབ་དཔོན་གྱིས་གདོང་ལ་སོགས་པ་ལེགས་པར་བཀྲུ་ཞིང་ ༑ གོས་གཙང་མ་བགོས་ཏེ། སྔོན་དུ་འགྲོ་བའི་གཏོར་མ་བཏང་ལ། རོལ་མོ་ལ་སོགས་པ་དཔག་ཏུ་མེད་པར་སྤེལ་ཞིང་བྱིན་ཕབ་ལ། དམ་ཚིག་ཉམས་པ་བསྐང་བའི་ཆེད་དུ་ཡི་གེ་བརྒྱ་པ་ཅི་ནུས་བཟླས་པ་དང༌། སྲུང་བའི་འཁོར་ལོ་བསྒོམ་པར་བྱའོ། །གཉིས་པ་ལ་གསུམ། ལྷ་མཉེས་པར་བྱ་བ། འབྱུང་པོ་ཚིམ་པར་བྱ་བ། ལྷའི་བཟླས་པ་བྱ་བའོ། །དང་པོ་ལ་གཉིས། བདག་ཉིད་ལྷར་བསྒོམ་པ་དང༌། མདུན་དུ་དཀྱིལ་འཁོར་གྱི་འཁོར་ལོ་བསྒོམ་ཞིང་མཆོད་པའོ། །དང་པོ་ནི་རང་ཉིད་འཇམ་དཔལ་ཨ་ར་པ་ཙ་ནར་བསྒོམ་པར་བྱ་སྟེ།

སྒྲུབ་ཐབས་ནས་འབྱུང་བ་བཞིན་ནོ། །གཉིས་པ་ནི་སྭ་བྷཱ་ཝས་མདུན་གྱི་དཀྱིལ་འཁོར་མི་དམིགས་པའི་ངང་ལས་པཾ་ལས་སྣ་ཚོགས་པདྨའི་སྟེང་དུ་གཞལ་ཡས་ཁང་གྲུ་བཞི་སྒོ་བཞི་སྲུང་བའི་འཁོར་ལོ་དང་བཅས་པ་ཇི་ལྟར་བྲིས་པ་བཞིན་དུ་བསྒོམ་མོ། །དེའི་ནང་དུ་པཾ་ལས་པདྨའི་ལྟེ་བ་ལ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རལ་གྲི་དྷཱིཿས་མཚན་པ་བསྒོམ་ཞིང༌། དེའི་ཕྱོགས་ཀྱི་འདབ་མ་བཞི་ལ་གཞོན་ནུ་དྲ་བ་ཅན་གྱི་འོད་ལ་སོགས་པའི་ཕྱག་མཚན་སོ་སོའི་ས་བོན་གྱིས་མཚན་པ་བསྒོམ་མོ། །དེ་དག་ལས་འོད་ཟེར་འཕྲོས་པས་དོན་གཉིས་བྱས་ཤིང་ཚུར་འདུས་ཐིམ་པ་ལས། འཕགས་པ་འཇམ་དཔལ་ལ་སོགས་པའི་ལྷ་ལྔ་བསྐྱེད་ལ། སྐུ་གསུང་ཐུགས་བྱིན་གྱིས་བརླབ་བོ། །དེ་ནས་བདག་གི་ཐུགས་ཀའི་ས་བོན་ལས་འོད་ཟེར་འཕྲོས་པས་སྟ་གོན་གྱི་དུས་སུ་ནམ་མཁའ་ལ་བཏེག་པའི་དཀྱིལ་འཁོར་སྤྱན་དྲངས་ཏེ། དམ་ཚིག་གི་དཀྱིལ་འཁོར་ལ་བཅུག་ལ། ཞབས་བསིལ་ལ་སོགས་པའི་མཆོད་པ་དང་བསྟོད་པ་བྱའོ། །སྤྱིར་ཡང་ཡེ་ཤེས་སེམས་དཔའ་སྤྱན་དྲངས་ནས་མ་གཤེགས་ཀྱི་བར་དུ་བདུག་སྤོས་ཀྱིས་བདུག་པར་བྱའོ། །གཉིས་པ་འབྱུང་པོ་ཚིམ་པར་བྱ་བ་ནི། དཀྱིལ་འཁོར་ཆེན་པོ་བསྲུང་བའི་ཕྱིར་གཙོ་བོའི་སྔགས་ཟློ་བ་ཞིག་སྒོར་བཞག་ལ། འབྱུང་པོ་ཐམས་ཅད་པའི་གཏོར་མ་ཕྱིར་ཁྱེར་ནས་བསང་ཞིང་བྱིན་གྱིས་བརླབས་ཏེ་ཕུལ་ལ། བར་ཆད་ཐམས་ཅད་ལས་སྲུངས་ཤིག་ཅེས་བརྗོད་དོ། །དེ་ནས་བདག་ཉིད་བདུག་སྤོས་ཀྱིས་བདུགས་ནས་ནང་དུ་འཇུག་པར་བྱའོ། །གསུམ་པ་ལྷའི་བཟླས་པ་བྱ་བ་ནི། སྔ་མ་བཞིན་དུ་མཆོད་པ་དང་བསྟོད་པ་བྱས་ལ། གཙོ་བོའི་སྙིང་པོ་བརྒྱ་རྩ་བརྒྱད་བཟླས་ཤིང༌། འཁོར་རྣམས་ཀྱི་བདུན་བདུན་ཙམ་བཟླས་སོ། །གསུམ་པ་རྗེས་ལ་ལྷག་ཆད་ཁ་བསྐང་བ་ནི། རོལ་མོ་དང་བཅས་པས་དཀྱིལ་འཁོར་ཆེན་པོ་ལ་བསྐོར་བ་བྱ་ཞིང༌། ཡི་གེ་བརྒྱ་པ་ཅི་ནུས་བཟླས་ཏེ། བདག་ལས་དང་པོ་པ་ཡིན་པས་ཏིང་ངེ་འཛིན་མི་གསལ་བ་དང༌། ཆོ་ག་ལྷག་པ་དང་

༑ མ་ཚང་བ་དང༌། མཆོད་པའི་ཡོ་བྱད་མ་འབྱོར་བ་དང༌། ཉམས་པ་ལ་སོགས་པ་ཉེས་སྐྱོན་དུ་གྱུར་པ་གང་ཡིན་པ་དེ་དག་ཐམས་ཅད་བཟོད་པར་གསོལ། ལྷག་ཆད་སྐོང་བར་མཛད་དུ་གསོལ་ཞེས་གསོལ་བ་གདབ་བོ། །གསུམ་པ་འཇུག་ཅིང་དབང་བསྐུར་བ་ལ་གཉིས། སློབ་དཔོན་བདག་ཉིད་འཇུག་ཅིང་དབང་བླང་བ་དང་ ༑ སློབ་མ་གཞུག་ཅིང་དབང་བསྐུར་བའོ། །དང་པོ་ནི་རང་ཉིད་རྗེ་བཙུན་འཇམ་དཔལ་ཨ་ར་པ་ཙ་ནའི་ང་རྒྱལ་དང་ལྡན་པས། དཀྱིལ་འཁོར་གྱི་ཤར་སྒོར་ཕྱིན་པར་བསམས་ལ་མཎྜལ་དང༌། མཆོད་པ་དབུལ་ཞིང་བསྟོད་པ་བྱའོ། །དེ་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་ལན་གསུམ་བཏབ་ལ་སློབ་མ་ལ་ཇི་ཙམ་བསྐུར་བའི་དབང་རྣམས་བདག་གིས་བླང་བར་བྱའོ། །དེ་ནས་ཡང་མཆོད་པ་དང་བསྟོད་པ་བྱ་ཞིང༌། བདག་གིས་དཀྱིལ་འཁོར་གྱི་ལྷ་ཚོགས་དང༌། བདག་ཉིད་དང་སློབ་མ་ཐམས་ཅད་རང་བཞིན་མེད་པ་གཟུགས་བརྙན་ལྟ་བུར་རྟོགས་པར་བྱས་ལ་བདེན་པའི་སྟོབས་འདི་བརྗོད་དོ། །ཤེས་རབ་ཐབས་བདག་དཀྱིལ་འཁོར་གྱི།། བདེན་པའི་བྱིན་རླབས་གང་ཡིན་པ། །བདེན་པ་དེ་ཡིས་མགོན་བདག་ལ། ཁྱེད་ཀྱི་འདོད་པ་རབ་རྫོགས་ཤོག །ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །དེ་བཞིན་དེ་ཁོ་ན་ཉིད་འབྱུང༌། །བདེན་པ་དེ་ཡིས་དཀྱིལ་འཁོར་ནི ༑ ༑ གཟུགས་བརྙན་གསལ་བར་སློབ་མ་རྣམས། །དྲི་མེད་ཀུན་གྱིས་མཐོང་བར་ཤོག ༑ ཅེས་ལན་གསུམ་བརྗོད་དོ། །དེ་ནས་གཏོར་མ་བྱིན་གྱིས་བརླབས་ཏེ་ཕུལ་ལ ༑ བར་ཆད་ཞི་བའི་དོན་དུ་འདས་པའི་གཏོར་མ་བཞག་ཅིང༌། ལོ་ཀ་པའི་གཏོར་མ་ཕྱི་རོལ་དུ་གཏང་ངོ༌། །དེ་ནས་ཅུང་ཞིག་ཁ་བཏོན་ལ་སོགས་པ་བརྩོན་པར་བྱ་ཞིང༌། སློབ་མ་རྣམས་ལ་སྦ་བའི་ཆེད་དུ་དཀྱིལ་འཁོར་ལ་རས་ལ་སོགས་པའི་ཡོལ་བ་བྲེ་བར་བྱའོ། །གཉིས་པ་སློབ་མ་གཞུག་ཅིང་དབང་བསྐུར་བ་ལ་གསུམ ༑ སློབ་མ་གཞུག་པ།

དབང་བསྐུར་བ། དམ་ཚིག་བསྟན་པའོ། །དང་པོ་ལ་གཉིས། ཕྱིའི་འཇུག་པ་དང༌། ནང་དུ་འཇུག་པའི་ཆོ་གའོ། །དང་པོ་ནི་སློབ་མ་རྣམས་ཁྲུས་ལེགས་པར་བྱས་ཏེ། ཡོལ་བའི་ཕྱི་རོལ་དུ་བོས་ལ་མཎྜལ་འབུལ་དུ་གཞུག་གོ །དེ་ནས་ལས་ཀུན་བྱེད་པའི་སྔགས་ཀྱི་ཆུས་གཏོར་ཞིང་ ¡Ã དྲི་དང་ ( ¡¶ ལུ ¡· - དྲི་དང་ ) མེ་ཏོག་གི་ཕྲེང་བ་འཛིན་དུ་བཅུག་ལ། སྡིག་པ་བཤགས་པ་དང༌། རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། སྨོན་པ་སེམས་བསྐྱེད་པ་དང༌། འཇུག་པ་སེམས་བསྐྱེད་པ་དང༌། དོན་དམ་གྱི་སེམས་བསྐྱེད་པ་དང༌། ཡོངས་སུ་བསྔོ་བ་རྣམས་སྔ་མ་བཞིན་བྱའོ། །དེ་ནས་ལས་ཀུན་བྱེད་པའི་སྔགས་ལན་གསུམ་བཏབ་པའི་རས་སམ་དར་དམར་པོས་སློབ་མའི་གདོང་བཅིངས་ཏེ། བླ་མའི་ཕྱག་སློབ་མའི་སྤྱི་བོར་བཞག་ནས། ན་མཿས་མནྟ་བཛྲཱ་ཎཱཾ་བཛྲ་ཨཱཏྨ་ཀོ྅་ཧཾ། ཞེས་བརྗོད་དེ། རྡོ་རྗེ་སེམས་དཔར་བྱིན་གྱིས་བརླབ་བོ། །གཉིས་པ་ནི་ལས་ཀུན་བྱེད་པའི་སྔགས་ཟློས་ཤིང༌། ལས་ཀྱི་བུམ་པའི་ཆུས་གཏོར་ལ་ཡོལ་བ་བསལ་ཏེ། ཡང་སེམས་བསྐྱེད་པ་དྲན་དུ་གཞུག་པ་ནི། དཀོན་མཆོག་གསུམ་ལ་སྐྱབས་སུ་མཆི ༑ ༑ སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས ༑ ༑ སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་ནི་རབ་བསྒྲུབ་ཕྱིར ༑ ༑ བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་བ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་གསུམ་བརྗོད་དོ། །དཀྱིལ་འཁོར་ཆེན་པོའི་ཤར་སྒོ་ནས་ཞུགས་ཏེ། གཙོ་བོའི་མདུན་དུ་འདུག་པར་བསམས་ལ། ཅུང་ཟད་འདུད་པ་ཙམ་རེ་གྱིས་ཤིག་ཅེས་བསྒོ་སྟེ། བླ་མས་གཙོ་བོའི་སྔགས་ཟློས་ཤིང་དེའི་ཕྱག་སློབ་མའི་སྤྱི་བོར་བཞག་ལ། སློབ་མའི་སྤྱི་བོར་རཾ་དཀར་པོ་བསམ་ཞིང༌།

སློབ་མ་དང་གཉིས་ཀས། ཨོཾ་པྲ་ཏཱིཙྪ་བཛྲ་ཧོཿཞེས་བརྗོད་དེ་མེ་ཏོག་གི་ཕྲེང་བ་གཙོ་བོའི་དབུ་ལ་ཕུལ་ཏེ། སློབ་མའི་སྤྱི་བོར་བཅིང་ངོ༌། །དེ་ནས་གདོང་གཡོགས་དབྱེ་སྟེ། དཀྱིལ་འཁོར་བཟང་པོ་འདི་ལ་ལྟོས། །ད་ནི་དད་པ་རབ་ཏུ་སྐྱེད། ཁྱོད་ནི་སངས་རྒྱས་རིགས་སུ་སྐྱེས། །སྔགས་དང་ཕྱག་རྒྱའི་བྱིན་གྱིས་བརླབ། །འགྲོ་བའི་ཕུན་ཚོགས་དངོས་གྲུབ་ཀྱང༌། །ཐམས་ཅད་ཁྱོད་ལ་མངོན་དུ་གྱུར། །དངོས་གྲུབ་ཕྱིར་ནི་དམ་ཚིག་སྲུངས།།གསང་སྔགས་དག་ལ་བརྩོན་པར་གྱིས། །ཞེས་བརྗོད་དེ་དཀྱིལ་འཁོར་བསྟན་ལ། བསྐལ་པ་བྱེ་བ་དུ་མ་རུ། །སྡིག་པ་བགྱིས་པར་གང་གྱུར་པ ༑ ༑ དེ་ཀུན་དཀྱིལ་འཁོར་འདི་འདྲ་བ། །མཐོང་བས་བྱང་བར་འགྱུར་ལགས་ན ༑ ༑ གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས ༑ ༑ སྐྱོབ་པའི་གསང་སྔགས་བཟླས་ན་ནི། །གོ་འཕང་བླ་ན་མེད་པར་འགྱུར ༑ ༑ གང་དག་སྤྱོད་པའི་མཆོག་འདི་ལ། །བློ་གྲོས་ཤིན་ཏུ་མི་གཡོ་བ། །དེ་དག་གིས་ནི་ངན་འགྲོའི་རྒྱུན། །སྡུག་བསྔལ་ཀུན་འབྱུང་དེ་ཡིས་གཅད། །ཅེས་པས་སྤྲོ་བ་བསྐྱེད་དོ། །དེ་ནས་སློབ་མའི་ལག་ཏུ་མེ་ཏོག་ཕྲེང་བ་འཛིན་དུ་བཅུག་ལ ༑ བླ་མས་གསང་སྔགས་ཀྱི་ལུང་བྱིན་ཏེ་ཟློས་སུ་གཞུག་གོ །གཉིས་པ་དབང་བསྐུར་བ་ལ་གསུམ། སྔོན་འགྲོ། དངོས་གཞི། མཐའ་རྟེན་ནོ། །དང་པོ་ནི། སློབ་དཔོན་གྱིས་ལས་ཐམས་ཅད་པའི་བུམ་ཆུས་སློབ་མ་དང་དབང་རྫས་རྣམས་ལ་བསང་གཏོར་བྱས་ལ། བདག་དང་དབང་རྫས་དང་སློབ་མ་གསུམ་ཀ་སྟོང་པའི་ངང་ལས་པཾ་ལས་པདྨ། ཨ་ལས་ཟླ་བའི་སྟེང་དུ་དྷཱིཿལས་འཕགས་པ་འཇམ་དཔལ་སྐུ་མདོག་དམར་སེར་བསྐྱེད་དེ། སྐུ་གསུང་ཐུགས་བྱིན་གྱིས་བརླབ་ཅིང༌། ཡེ་ཤེས་སེམས་དཔའ་གཟུགས་བརྙན་གྱི་ཚུལ་དུ་གཞུག་པར་བྱའོ། །སློབ་མས་བདག་ཉིད་གཅིག་པུ་དེ་ལྟར་བསྒོམ་པའོ། །དེ་ནས་སློབ་དཔོན་གྱིས་རང་གི་སྙིང་གའི་ས་བོན་གྱིས ༑ སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཏེ། ཨོཾ་ཨ་བྷི་ཥིཉྩ་ཏུ་མཱཾ།

སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དེ་བཞིན་གཤེགས་པ་དེ་དག་ཐམས་ཅད་འཕགས་པ་འཇམ་དཔལ་གྱི་གཟུགས་སུ་གྱུར་ནས་བདག་དང་དབང་རྫས་ཀྱི་ལྷ་ལ་དབང་བསྐུར་བས། ལུས་ཐམས་ཅད་ཁེངས་ནས་ཆུ་ལུད་པ་ལས་སྤྱྀ་བོར་མི་བསྐྱོད་པས་དབུར་བརྒྱན་པར་བསྒོམ་ཞིང༌། དབང་རྫས་ཀྱི་ལྷ་འོད་དུ་ཞུ་བ་ལས་བྱུང་བའི་དབང་རྫས་སུ་བསྒོམ། གཉིས་པ་ལ་གཉིས། སློབ་དཔོན་དང་སློབ་མ་ཐུན་མོང་གི་དབང༌། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ངོ༌། །དང་པོ་ལ་གཉིས། བུམ་པའི་དབང་དང་གསང་བའི་དབང་ངོ༌། །དང་པོ་ནི་སློབ་དཔོན་གྱིས་རང་གི་མདུན་དུ་དཀྱིལ་འཁོར་གྲུ་བཞི་པ་པདྨའི་གདན་དང་བཅས་པ་བྲི་བའམ་ཡིད་ཀྱིས་བསམས་ལ། དེའི་སྟེང་དུ་སློབ་མ་རེ་རེ་ནས་བཅུག་སྟེ ༑ གདུགས་དང་རྒྱལ་མཚན་བ་དན་དང༌། སྒྲ་ཡིད་དུ་འོང་བའི་རོལ་མོ་བྱ་ཞིང་བཀྲ་ཤིས་ཀྱི་ཚིགས་སུ་བཅད་པ་བརྗོད་དོ། །སློབ་དཔོན་དང་སློབ་མ་གཉིས་ཀས། བཅོམ་ལྡན་དེ་བཞིན་གཤེགས་པ་ཀུན། །བཅོམ་ལྡན་བདག་ཉིད་ཆེན་པོ་རྣམས།། ཐུགས་རྗེའི་བདག་ཉིད་ཅན་རྣམས་ཀྱི། ཁྱེད་ཀྱིས་བདག་ལ་དབང་བསྐུར་ཅིག ། ཅེས་གསོལ་བ་ལན་གསུམ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་ཀྱི་སེམས་ཀྱིས་གང་བའི་བུམ་པས་དབང་བསྐུར་བར་བསམ་ཞིང༌། དངོས་སུ་སློབ་དཔོན་གྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར།།ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་གསོལ་ལོ

༑ ༑ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་པ་དང༌། གཙོ་བོའི་རིགས་སྔགས་འདོན་ཅིང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་པའི་བུམ་པའི་ཆུས་སྤྱི་བོ་ནས་དབང་བསྐུར་ཏེ། དེ་ནས་ལག་པ་གཡས་པའི་ཁྱོར་མོར་བླུགས་ལ་འཐུང་དུ་གཞུག་གོ །དེ་ལྟར་དབང་བསྐུར་བས་སློབ་མའི་སྡིག་སྒྲིབ་མ་ལུས་པ་དག་ཅིང་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་སྟེ། ཆུ་ལྷག་མ་ཡར་ལུད་པས་མི་བསྐྱོད་པས་དབུར་བརྒྱན་པར་བསམ་མོ། །དེ་ནས་སློབ་མའི་སྤྱི་བོར་ཨོཾ་གྱིས་བྱིན་གྱིས་བརླབ། སྙིང་གར་ཨཱཿདང༌། བྲང་དུ་ཡི་གེ་རས་བྱིན་གྱིས་བརླབས་པ་ལས་མཆོད་པ་ལྔས་མཆོད་དེ། བླ་མ་དང་དཀྱིལ་འཁོར་གྱི་ལྷ་ལ་ཕྱག་འཚལ་དུ་གཞུག་གོ །གཉིས་པ་ལ་གཉིས། དབུ་རྒྱན་གྱི་དབང་དང༌། ཕྱག་མཚན་གྱི་དབང་ངོ༌། །དང་པོ་ནི། གཉིས་ཀས་སྔ་མ་བཞིན་གསོལ་བ་བཏབ་པས་དེ་བཞིན་གཤེགས་པ་ཐམས་ཅད་ཀྱིས་སློབ་མའི་མགོ་ལ་དབུ་རྒྱན་བཅིངས་པར་བསམ་ཞིང༌། དངོས་སུ་སློབ་དཔོན་གྱིས། ཨོཾ་སརྦ་ཏ་ཐཱ་ག་ཏ་མུ་ཀུ་ཊ་ཨ་བྷི་ཥིཉྩ་ཨ། ཞེས་བརྗོད་ཅིང༌། དབུ་རྒྱན་སློབ་མའི་མགོ་ལ་བཅིངས་པས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཀྱི་དབང་ཐོབ་པར་བསམ་ཞིང༌། མཆོད་པ་ལྔས་མཆོད་པར་བྱའོ། །གཉིས་པ་ནི། གཉིས་ཀས་སྔ་མ་བཞིན་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་སློབ་མའི་ལག་པར་རྡོ་རྗེ་དང་དྲིལ་བུ་གཏད་པར་བསམ་ཞིང༌། དངོས་སུ་སློབ་དཔོན་གྱིས་ཡི་དམ་ལྷའི་སྔགས་བཟླས་པའི་རྗེས་སུ། ཨོཾ་མ་ཧཱ་བཛྲ་ཧཱུྃ་ཞེས་བརྗོད་ཅིང༌། སློབ་མའི་ལག་པ་གཡས་པའི་སྲིན་ལག་གི་འོག་ཏུ་རྡོ་རྗེ་ནས་འབྲས་ཙམ་སྦྱིན་ཅིང༌། ཨོཾ་བཛྲ་གྷཎྜེ་ཨཱཿཞེས་བརྗོད་ཅིང་གཡོན་པའི་སྲིན་ལག་གི་འོག་ཏུ་དྲིལ་བུ་ནས་འབྲས་ཙམ་སྦྱིན་ཞིང༌། དེ་བཞིན་གཤེགས་པ་ཐམས་ཅད་ཀྱི་ཕྱག་མཚན་གྱི་དབང་ཐོབ་པར་བསྒོམ་མོ། །དེ་ནས་རྡོ་རྗེ་ནི་ཐབས་ཀུན་རྫོབ་བྱང་ཆུབ་ཀྱི་སེམས་ཡིན་ཞིང་

༑ དྲིལ་བུ་ནི་དོན་དམ་བྱང་ཆུབ་ཀྱི་སེམས་ཡིན་པས། བྱང་ཆུབ་ཀྱི་སེམས་རྣམ་པ་གཉིས་དང་མ་བྲལ་བར་གྱིས་ཤིག་ཅེས་བསྒོ་ལ། ཡང་སྔ་མ་བཞིན་མཆོད་པར་བྱའོ། །གཉིས་པ་ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་བསྐུར་བ་ནི། ཐོག་མར་བླ་མ་ལ་གསོལ་བ་གདབ་པར་བྱའོ། །བྱང་ཆུབ་རྡོ་རྗེས་སངས་རྒྱས་ལ།། མཆོད་ཆེན་ཇི་ལྟར་སྩལ་བ་ལྟར། །བདག་ཀྱང་སྐྱོབ་པའི་དོན་གྱི་ཕྱིར། །ནམ་མཁའི་རྡོ་རྗེ་བདག་ལ་སྩོལ། །ཞེས་གསོལ་བ་བཏབ་པ་དང༌། སློབ་དཔོན་གྱིས་སློབ་མ་དེ། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པར་བསྐྱེད་དེ་སྐུ་གསུང་ཐུགས་བྱིན་གྱིས་བརླབས་ལ། ཡིད་ཀྱིས་དེ་བཞིན་གཤེགས་པ་ཐམས་ཅད་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བར་བསམ་ཞིང༌། དངོས་སུ་སློབ་དཔོན་གྱིས་རྣམ་པར་རྒྱལ་བའི་བུམ་པའི་ཆུས་སློབ་མའི་སྤྱི་བོ་ནས་བླུགས་ཤིང༌། སངས་རྒྱས་རྣམས་ནི་ཐམས་ཅད་ཀྱི། །གསང་གསུམ་གནས་ལས་བྱུང་བ་ཡི། ཁམས་གསུམ་ཀུན་གྱིས་ཕྱག་བྱས་པའི། །རྡོ་རྗེའི་དབང་བསྐུར་ཆེན་པོ་སྦྱིན། །ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་བརྗོད་དེ་དབང་བསྐུར་བས། སློབ་མའི་སྡིག་སྒྲིབ་མ་ལུས་པ་དག་ཅིང༌། ལུས་ཐམས་ཅད་བུམ་པའི་ཆུས་གང་ནས། ཆུ་ལྷག་མ་ཡར་ལུད་པས། སྤྱི་བོར་དེ་བཞིན་གཤེགས་པ་རྡོ་རྗེ་སེམས་དཔས་དབུར་བརྒྱན་པར་བསྒོམས་ལ། ཨོཾ་སུ་པྲ་ཏིཥྛ་བཛྲཻ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་བར་བྱའོ། །དེ་ནས་གོང་གི་སྔགས་དང་ལྡན་པས། སློབ་མའི་ལག་ཏུ་རྡོ་རྗེ་དང་དྲིལ་བུ་གཏད་ལ། གཙོ་བོའི་སྔགས་ཟློས་ཤིང༌། དེའི་ཕྱག་རྒྱ་སློབ་མའི་སྤྱི་བོར་བཞག་སྟེ། རྡོ་རྗེ་ཆེ་དང་དྲིལ་བུ་ཆེ། །ཟུངས་ཤིག་རྡོ་རྗེར་བྱིན་གྱིས་བརླབས ༑ ༑ དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་རྣམས་བསྡུ་བར་གྱིས ༑ ༑ ཞེས་བརྗོད་ཅིང༌། མེ་ཏོག་ལ་སོགས་པས་མཆོད་པར་བྱའོ། །གསུམ་པ་དབང་གི་མཐའ་རྟེན་ལ་གསུམ། ཐུན་མོང་གི་མཐའ་རྟེན་ཆོས་ཀྱི་རང་བཞིན་བསྟན་པ།

བུམ་དབང་གི་མཐའ་རྟེན་རྗེས་གནང་སྦྱིན་པ། གསང་དབང་གི་མཐའ་རྟེན་ལུང་བསྟན་པའོ། །དང་པོ་ནི་ཐོག་མར་སློབ་མའི་མ་རིག་པའི་ལིང་ཐོག་བསལ་བར་བྱ་སྟེ། གསེར་གྱི་ཐུར་མའམ་རྡོ་རྗེ་ལ་གཙོ་བོའི་སྔགས་ཀྱིས་བཏབ་ལ ༑ མིག་འབྱེད་པའི་ཚུལ་དུ་བྱ་ཞིང༌། སྔོན་གྱི་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་བཞིན། །བུ་ཁྱོད་ཀྱི་ནི་མི་ཤེས་པའི། །ལིང་ཐོག་རྒྱལ་བ་རྣམས་ཀྱིས་བསལ། །ཞེས་བརྗོད་དོ། །དེ་ནས་ཆོས་ཀྱི་མཚན་ཉིད་བསྟན་པར་བྱ་སྟེ། མེ་ལོང་བསྟན་ལ། ཆོས་རྣམས་གཟུགས་བརྙན་ལྟ་བུ་སྟེ། །དྭངས་ཤིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་བྱུང་བ་སྟེ། །ངོ་བོ་ཉིད་མེད་གནས་མེད་པ། །དེ་ལྟར་ཆོས་ནི་ཤེས་ནས་སུ། ། སེམས་ཅན་དོན་ནི་མཉམ་མེད་བྱོས། །འོན་ཀྱང་སངས་རྒྱས་སྲས་སུ་སྐྱེ། །ཞེས་བརྗོད་དོ། །གཉིས་པ་ལ་གཉིས། སྒྲུབ་ཅིང་དབང་བསྐུར་བའི་རྗེས་གནང་སྦྱིན་པ་དང་ ༑ ཆོས་བཤད་པའི་རྗེས་གནང་སྦྱིན་པའོ། །དང་པོ་ནི། བླ་མས་སློབ་མའི་མེ་ཏོག་དང་བཅས་པའི་ལག་པ་ནས་བཟུང་སྟེ། ད་ནི་དཀྱིལ་འཁོར་སློབ་དཔོན་གྱུར ༑ ༑ སྔགས་དང་རྒྱུད་ནི་འཛིན་པར་འགྱུར། །སངས་རྒྱས་བྱང་ཆུབ་སེམས་དཔའ་དང༌། །ལྷ་རྣམས་ཀྱང་ནི་ཀུན་གྱིས་བཀུར། །སེམས་ཅན་རྣམས་ལ་སྙིང་བརྩེའི་ཕྱིར། ཁྱོད་ཀྱིས་དཀྱིལ་འཁོར་ཆོ་ག་བཞིན། །ནན་ཏན་བསྐྱེད་དེ་བྲི་བར་བྱོས ༑ ༑ སྒྲུབ་པ་པོ་ཡང་རྒྱུད་ལ་སྦྱོར། །ཞེས་བརྗོད་དོ། །གཉིས་པ་ནི། སློབ་མའི་རྐང་པའི་བར་དུ་ཆོས་ཀྱི་འཁོར་ལོ་གཞག་པ་དང༌། ལག་པ་གཡས་པར་དུང་བྱིན་ཏེ་འབུད་པ་དང༌། གཡོན་པར་དྲིལ་བུ་བྱིན་ཏེ་དཀྲོལ་དུ་བཅུག་ལ། དེ་རིང་ཕན་ཆད་འཇིག་རྟེན་ལ། །སྐྱོབ་པ་རྣམས་ཀྱིས་འཁོར་ལོ་བསྐོར། །སོམ་ཉི་ཡིད་གཉིས་མི་བྱ་ཞིང༌། །དོགས་པ་མེད་པའི་སེམས་ཀྱིས་ཁྱོད། །གསང་སྔགས་སྤྱོད་པའི་ཚུལ་གྱི་མཆོག །འཇིག་རྟེན་འདི་ལ་རབ་ཏུ་ཤོད། །དེ་ལྟར་བྱས་ན་སངས་རྒྱས་ལ ༑ ༑ ཕན་འདོགས་བྱས་པ་གཟོ་ཞེས་བྱ།

།རྡོ་རྗེ་འཛིན་པ་དེ་ཀུན་ཡང༌། ཁྱོད་ལ་རྣམ་པ་ཀུན་ཏུ་སྲུང༌། །ཞེས་བརྗོད་དོ། །གསུམ་པ་གསང་དབང་གི་མཐའ་རྟེན་ལུང་བསྟན་པ་ནི། ཁྱེད་རྣམས་ཐེག་པ་ཆེན་པོ་གསང་སྔགས་ཀྱི་ལམ་འདི་དང་མ་བྲལ་ན་ངེས་པར་མངོན་པར་རྫོགས་པར་འཚང་རྒྱ་སྟེ། ཐེག་པ་ཆེན་པོ་ཆེར་འབྱུང་བ ༑ ༑ ལམ་མཆོག་འདི་ནི་དཔལ་དང་ལྡན། ཁྱེད་རྣམས་དེར་ནི་དོང་བས་ན། ། རང་བྱུང་སྐལ་བ་ཆེན་པོ་པ། །འཇིག་རྟེན་ཐམས་ཅད་མཁྱེན་པ་ཡི། །དེ་བཞིན་གཤེགས་པ་ཉིད་དུ་འགྱུར། །ཞེས་བརྗོད་དེ་ལུང་བསྟན་པར་བྱའོ། །དེ་ནས་ཡང་སློབ་མའི་སྙིམ་པ་མེ་ཏོག་གིས་བཀང་ལ། བླ་མས་དེ་ལྟར་ཁྱོད་ཀྱིས་སྤྱོད་པའི་རྒྱུད་ཀྱི་སྒོ་ནས། འཕགས་པ་འཇམ་དཔལ་ཨ་ར་པ་ཙ་ནའི་དབང་ཐོབ་པ་ཡིན་པས ༑ དགའ་བ་ཁྱད་པར་ཅན་བསྒོམ་ཞིང༌། རང་གི་ལུས་དང་ལོངས་སྤྱོད་ཐམས་ཅད་ང་ལ་བློས་ཕུལ་ཅིག་ཅེས་བརྗོད་ལ། འདི་སྐད་རྗེས་སུ་བཟླས་ཏེ། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ཁྱོད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་ལན་གསུམ་བརྗོད་ལ ༑ བླ་མ་ལ་ཡོན་དབུལ་ཞིང༌། ཞབས་ལ་ཕྱག་འཚལ་དུ་གཞུག་གོ །དེ་ནས་བླ་མས་སློབ་མའི་སྤྱི་བོ་ནས་བཟུང་སྟེ། སྔགས་དང་རྒྱུད་ནི་འཛིན་གྱུར་པའི། །སློབ་མ་འདི་ནི་དབུལ་བ་ལགས། །ཞེས་བརྗོད་དེ། དཀྱིལ་འཁོར་གྱི་ལྷ་ལ་དབུལ་ལོ།། གསུམ་པ་དམ་ཚིག་བསྟན་པ་ནི། སློབ་མ་རྣམས་གྲལ་ལ་རིམ་པས་བཀོད་ལ་མ་ཡེངས་པར་གྱིས་ཤིག་ཅེས་བརྗོད་ལ། དམ་ཚིག་འདི་དག་བསྒོ་བར་བྱའོ། །རྣམ་སྣང་མངོན་བྱང་ལས། དེ་རིང་ཕན་ཆད་བུ་ཁྱོད་ཀྱིས། །དམ་པའི་ཆོས་དང་བྱང་ཆུབ་སེམས། །སྲོག་གི་ཕྱྀར་ཡང་ད་ཕྱིན་ཆད། །ཡོངས་སུ་གཏང་བར་མི་བྱའོ། ཁྱོད་ཀྱིས་སེར་སྣ་དང་ནི་གང༌། །སེམས་ཅན་གནོད་པ་མི་བྱའོ། །དམ་ཚིག་འདི་དག་སངས་རྒྱས་ཀྱི། །བརྟུལ་ཞུགས་བཟང་པོ་ཁྱོད་ལ་བཤད། །ཇི་ལྟར་རང་གི་སྲོག་བསྲུང་བ། །དེ་ལྟར་ཁྱོད་ཀྱིས་འདི་ལྟར་སྲུངས། །ཞེས་གསུངས་པ་དང༌། གསང་བ་སྤྱི་རྒྱུད་ལས།

དེ་རིང་ཕན་ཆད་ཁྱེད་རྣམས་ཀྱིས། །སངས་རྒྱས་ཆོས་དང་དགེ་འདུན་དང༌། །རིག་སྔགས་གསང་སྔགས་ཚོགས་རྣམས་དང༌། །དད་པ་རབ་ཏུ་བརྟན་པར་བྱ། །རྟག་པར་ཕྱག་རྒྱ་ཆེན་པོ་ལ། ཁྱད་པར་དུ་ནི་མོས་པར་བྱ ༑ ༑ དམ་ཚིག་ཅན་དང་མཛའ་བོ་དང༌། །བླ་མ་ལ་ཡང་གུས་པར་བྱ། །ལྷ་རྣམས་ཀུན་ལ་སྡང་མི་བྱ། །དུས་མཚམས་དག་ཏུ་མཆོད་པར་བྱ། །སྟོན་པ་གཞན་གྱི་གཞུང་མི་མཆོད། །རྟག་ཏུ་གློ་བུར་མགྲོན་མཆོད་བྱ། །སྲོག་ཆགས་རྣམས་ལ་བྱམས་པའི་སེམས། །རབ་ཏུ་བརྟན་པ་ཉེ་བར་བཞག །ཐེག་པ་ཆེ་ལ་དགའ་ རྣམས་ཀྱིས། །བསོད་ནམས་དག་ལ་ནན་ཏན་བསྐྱེད། །བཟླས་བརྗོད་བྱེད་ལ་འབད་པ་ཡིས། །གསང་སྔགས་སྤྱོད་ལ་བརྩོན་པར་བྱ། །གསང་སྔགས་རྒྱུད་དག་ལས་བསྟན་པའི། །དམ་ཚིག་རྣམས་ཀྱང་བསྲུང་བར་བྱ། །དམ་ཚིག་མེད་པ་རྣམས་ལ་ནི། །སྔགས་དང་ཕྱག་རྒྱ་མི་སྦྱིན་ནོ། །གསང་སྔགས་རྒྱུད་ནི་ལེགས་བསྲུང་ཞིང༌། །དེ་ཡང་བདག་གིས་རྟོགས་པར་བྱ། །ཞེས་གསུངས་པ་དང༌། གཞན་ཡང་ལེགས་པར་གྲུབ་པའི་རྒྱུད་ལས་གསུངས་པའི་དམ་ཚིག་རྣམས་ཀྱང་བསྟན་པར་བྱའོ། །དེ་ནས། སློབ་མས་དེ་དག་ཐམས་ཅད་གཟུང་བར་བྱའོ་སྙམ་པའི་བསམ་པས། འདི་སྐད་རྗེས་སུ་བཟླས་པ་བྱ་སྟེ། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱི། །ཞེས་ལན་གསུམ་བརྗོད་ལ། བླ་མ་དང་དཀྱིལ་འཁོར་གྱི་ལྷ་ལ་ཕྱག་འཚལ་བར་བྱའོ། །གསུམ་པ་རྗེས་ལ་མཆོད་ཅིང་གཤེགས་པ་ནི། ནངས་པར་ཉི་མ་མ་ཤར་བའི་གོང་དུ་ལྷག་ཆད་ཁ་བསྐང་བའི་ཆེད་དུ་གྲུབ་ན་ཞི་བའི་སྦྱིན་སྲེག་བྱ་ཞིང༌། དེ་ལྟར་མ་གྲུབ་ཀྱང་དཀྱིལ་འཁོར་གྱི་ལྷ་ལ་མཆོད་པ་དང་བསྟོད་པ་བྱ་སྟེ། གཏོར་མ་ཕུལ་ལ། བདག་ཅག་ལས་དང་པོ་པའི་གང་ཟག་ཏུ་གྱུར་པས། མཆོད་པའི་ཡོ་བྱད་མ་འབྱོར་པ་དང་ཉམས་པ་དང་ ༑ ཏིང་ངེ་འཛིན་མི་གསལ་བ་དང༌། ཆོ་ག་ལྷག་ཆད་ལ་སོགས་པའི་སྐྱོན་ཐམས་ཅད། ཐུགས་རྗེ་དང་ལྡན་པ། མཁྱེན་རབ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པ་མཛད་དུ་གསོལ། ཞེས་བརྗོད་དོ། །དེ་ནས།

ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པ་དང༌། ཡི་གེ་བརྒྱ་པའི་མཐའ་བཛྲ་མུཿཞེས་བརྗོད་དེ། ཡེ་ཤེས་པ་གཤེགས་སུ་གསོལ་ཏེ། ཨོཾ་ཨཱཿཧཱུྃ་ཞེས་བརྗོད། དམ་ཚིག་པ་བདག་གི་ཐུགས་ཀར་བསྡུས་ལ། རྡུལ་ཚོན་དང་མཆོད་པ་དམན་པ་རྣམས་ཆུ་བོར་དོར་ཏེ། ལས་ཀྱི་རྗེས་མི་མངོན་པར་བྱའོ།། དེ་ལྟར་ཆོ་གའི་རིམ་པ་ཤིན་ཏུ་གསལ་བར་བཀོད་པ་འདིས། རང་གཞན་ཐམས་ཅད་ཀྱི་དོན་ཕུན་སུམ་ཚོགས་པ་གྲུབ་པར་གྱུར་ཅིག དབང་བསྐུར་ཡེ་ཤེས་སྣང་བའི་སྒྲོན་མ་འདི། །དཔལ་ལྡན་བླ་མའི་གསུང་བཞིན་བཀོད་མོད་ཀྱང༌། ཁོ་བོའི་སྐྱོན་གྱི་ཉེས་པ་མཆིས་གྱུར་ན། །རྗེ་བཙུན་འཇམ་པའི་དབྱངས་ལ་བཟོད་པར་གསོལ ༑ ༑ དབང་གི་ཆོ་ག་འདི་ལ་རབ་འབད་པའི། །དགེ་བ་དེས་ནི་བདག་དང་འགྲོ་ཀུན་གྱི། །མི་ཤེས་མུན་པ་ཐམས་ཅད་རྣམ་སྤངས་ཏེ། །མཁྱེན་རབ་མཆོག་གི་གོ་འཕང་མྱུར་ཐོབ་ཤོག །རྗེ་བཙུན་འཇམ་དཔལ་ཨ་ར་པ་ཙ་ནའི་དབང་གི་ཆོ་ག་ཡེ་ཤེས་སྣང་བའི་སྒྲོན་མ་ཞེས་བྱ་བ། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་དཔལ་ས་སྐྱའི་དགོན་པར་སྦྱར་བ་འདི་རྫོགས་སོ།། །། ¡Ã འདིའི་བརྒྱུད་པ་ནི། ཡང་དག་པར་རྫོགས་པའི་སངས་རྒྱས། ཕྱག་ན་རྡོ་རྗེ། རྒྱལ་པོ་རབ་གསལ་ཟླ་བ། རབ་འབྱོར་བསྐྱངས། ཀུན་དགའ་སྙིང་པོ། ཤེས་རབ་བསྐྱངས། ཞི་བ་སྙིང་པོ། དགེ་མཚན་བཤེས་གཉེན། བདེ་བའི་རྡོ་རྗེ། ཤྲངྔྷཱ་ཀ་ར་ཝརྨ། ལོ་ཙཱ་བ་རིན་ཆེན་བཟང་པོ། བྲག་སྟེང་པ། མལ་གྱོ་ལོ་ཙཱ་བ། བླ་མ་ས་སྐྱ་པ་ཆེན་པོའོ། །ཡང་རིན་ཆེན་བཟང་པོ། དབུས་པ་དགེ་སེར། ཁའུ་པ་སྐུ་མཆེད། བླ་མ་ས་སྐྱ་པ་ཆེན་པོ། རྗེ་བཙུན་གྲགས་པ་རྒྱལ་མཚན། ས་སྐྱ་པཎྜྀ་ཏ ༑ དགེ་སློང་འཕགས་པ། རྣམས་སོ ( ¡¶ ལུ ¡· - འདིའི་བརྒྱུད་་་་་་་རྣམས་སོ། ¡¶ ཞ ¡· + ཤར་པ་འཇམ་དབྱངས། སྐྱི་སྟོན་པ། ཀུན་མཁྱེན་ཆེན་པོ། མཁན་ཆེན་བྱང་སེང་བ། ཆོས་རྗེ་ཀུན་དགའི་མཚན་ཅན།

དེས་བདག་ལའོ ) །། །། ༄༅། །དོན་ཡོད་ཞགས་པའི་ཆོ་གའི་ལག་ལེན་ས་སྐྱ་པའི་ལུགས་བཞུགས། ། ༄༅། །ན་མོ་བུངྔྷཱ་ཡ། དེ་ཉིད་དོན་སྟོན་བླ་མ་དང༌། །སྤྱན་རས་གཟིགས་མགོན་ལ་བཏུད་དེ། །དོན་ཡོད་རྒྱལ་པོ་རྟོག་པ་ཡི། །ཆོ་ག་འགྲོ་ལ་བརྩེ་བས་བྲི།། འཕགས་པ་དོན་ཡོད་ཞགས་པའི་མདོའི་རྟོག་པ་བསྡུས་པ་རྩ་བའི་རྒྱུད་འདིའི་ལག་ཏུ་བླང་བའི་ཐབས་ལ་གཉིས། ཉམས་སུ་ལེན་པའི་གང་ཟག་དང༌། དེས་ཉམས་སུ་བླང་བའི་ཐབས་སོ། །དང་པོ་ནི། གདུལ་དཀའ་བ་ལ་སོགས་པའི་གང་ཟག་གང་ཡང་རུང་བ་རྗེས་སུ་འཛིན་པ་ཡིན་མོད་ཀྱི། འོན་ཀྱང་བླ་མ་ལས་མཉན་པ་དང་ ༑ རྗེས་སུ་བཟླས་པ་དང༌། བྱིན་གྱིས་བརླབ་པ་དང༌། དམ་བཅའ་བའི་ལུང་བཞི་ཐོབ་པ། ཟས་ངན་པ་བདུན་ནམ། བུ་རམ་མ་གནང་ན་བརྒྱད་སྤང་བའོ། །དེ་ལ་ལུང་བླང་བ་ནི་བཞི་སྟེ། ཐོས་པ་དང༌། རྗེས་སུ་བཟླས་པ་དང༌། དམ་བཅའ་བ་དང་ ༑ བྱིན་གྱིས་བརླབ་པའི་ལུང་ངོ༌། །དང་པོ་ནི་བླ་མ་ལས་མཉན་པ་ཉིད་དོ། ། གཉིས་པ་ནི། ཡར་ངོའི་ཚེས་བརྒྱད་ཀྱི་ནངས་པར་སྔ་བར་ལངས་ལ། སློབ་དཔོན་དང་སློབ་མ་ཁྲུས་བྱ་བ་དང༌། རྟེན་དགྲམ་པ་དང༌། མཆོད་པ་དང་གཏོར་མ་བཤམ་པ་དང༌། སློབ་དཔོན་རང་ཉིད་སྡོམ་པ་དང་ལྡན་པར་བྱ་བའི་ཕྱིར། འདི་ཉིད་ཀྱི་སངས་རྒྱས་རྗེས་དྲན་གྱིས་མཆོད་ཅིང་སྡོམ་པ་གཟུང་བའི་བར་དང༌། སློབ་མ་ལ་ ( ¡¶ ཞ ¡· - ལ་ ) ཡང་འདི་ཉིད་ཀྱི་སངས་རྒྱས་རྗེས་སུ་དྲན་པ་བསླབས་པས་སློབ་དཔོན་གྱི་སྡོམ་པ་གཟུང་བའི་བར་རྣམས་འོག་ནས་འབྱུང་བའི་གསོ་སྦྱོང་བཞིན་བྱའོ། ། གཟུངས་ཀློག་པའི་ཚེ། འཕགས་པའི་རྗེས་སུ་བཟླས་པ་བྱེད་པར་བསམ་ཞིང༌། དངོས་སུ་སློབ་དཔོན་གྱི་རྗེས་སུ་བཟླས་པ་བྱེད་པས། གོང་འོག་གཉིས་ལན་རེ་གཟུངས་དངོས་ལན་གསུམ་རྗེས་སུ་བཟླས་པ་བྱ་སྟེ། རྗེས་སུ་བཟླས་པའི་ལུང་ངོ་ ༑ ༑ གསུམ་པ་ནི། །དེ་ནས་མགོན་པོ་ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། སློབ་དཔོན་བདག་ལ་དགོངས་སུ་གསོལ།

བདག་མིང་འདི་ཞེས་བྱ་བ་དུས་འདི་ནས་བཟུང་སྟེ། སྙིང་པོ་བྱང་ཆུབ་ལ་མཆིས་ཀྱི་བར་དུ་སེམས་ཅན་ཐམས་ཅད་ཀྱི་དོན་དུ་འཕགས་པ་དོན་ཡོད་ཞགས་པའི་གཟུངས་ ( ¡¶ ཞ ¡· + རིང་ ) ཅི་རིགས་པར་འདོན་པར་ཡི་དམ་བགྱིད་པར་དམ་འཆའ་ལགས་སོ། །ཞེས་ལན་གསུམ་བཟླས་ཏེ། དམ་བཅའ་བའི་ལུང་ངོ༌། །བཞི་པ་ནི། མགོན་པོ་ཞེས་བྱ་བ་ནས་དགོངས་སུ་གསོལ་ཡན་ཆད་སྔར་དང་འདྲ་བ་ལས། དེའི་རྗེས་ལ་བདག་མིང་འདི་ཞེས་བྱ་བ། དོན་ཡོད་ཞགས་པའི་སྙིང་པོའི་བྱིན་རླབས་དང་ལྡན་པར་མཛད་དུ་གསོལ། ཞེས་ལན་གསུམ་དུ་བརྗོད་དོ། །དེ་ནས་བླ་མས། སློབ་མའི་མགོ་ལ་མེ་ཏོག་དང་བཅས་པའི་ཕྱག་བཞག་ལ། འཕགས་པ་སྤྱན་རས་གཟིགས་དབང་ཕྱུག་གི་སྐུ་གསུང་ཐུགས་ཀྱི་བྱིན་རླབས་འཇུག་པར་གྱུར་ཅིག ཅེས་བརྗོད་པར་བྱའོ། །དེ་ནས་སློབ་དཔོན་གྱིས་བྲིས་སྐུ་ལ་མཆོད་བསྟོད་དང༌། ཐུན་མོང་དུ་གཏོར་མ་སྦྱིན་པར་བྱའོ། །དུས་ནི་ཟས་མ་ཟོས་པའི་སྔོན་དུ་བྱ་ཞིང༌། དེའི་ཉིན་པར་སློབ་དཔོན་དང་སློབ་མ་གསོ་སྦྱོང་ལ་གནས་པར་བྱའོ། །ལུང་བླང་བའི་ཆོ་གའོ ༑ ༑ གཉིས་པ་སྤང་བྱའི་ཟས་ནི། མདོ་ཉིད་ལས་འབྱུང་བ་ལྔ་དང༌། བྱ་བའི་རྒྱུད་སྤྱི་ནས་བཀག་པ་གསུམ་མོ། །དང་པོ་མདོ་ནས་འབྱུང་བ།

ཤ་དང་ ( ¡¶ ཞ ¡· ¡¶ ལུ ¡· + ཆང་དང་ ) བཙོང་དང་སྒོག་སྐྱ་དང་བདེ་བྱེད་ལ་བྱིན་པའི་ལྷག་མ་ཁྱད་པར་དུ་བསྲུང་བར་འདོད་པས་ཞེས་སོ། །གཉིས་པ་ནི། བུ་རམ་དང༌། ཏིལ་དང༌། ལ་ཕུག་གོ །དེ་ཉམས་སུ་བླང་བའི་ཐབས་ལ་གསུམ། བསྙེན་པ་དང༌། སྒྲུབ་པ་དང༌། ལས་ཀྱི་སྦྱོར་བ་རྒྱས་པར་བྱ་བའོ། །དང་པོ་ལ་གཉིས། དུས་རྒྱུན་དུ་ཉམས་སུ་བླང་བ་དང༌། དུས་ཁྱད་པར་ཅན་ལ་ཉམས་སུ་བླང་བའོ། །དང་པོ་ནི། མདོ་ཉིད་ལས་ཉིན་རེ་དུས་གསུམ་དུ་བཀླག་པར་བྱའོ་ཞེས་བྱ་བས་བསྟན་པས། དེ་ཐོག་མར་བརྗོད་པར་བྱའོ། །དེའང་བཟླས་པའི་ཐབས་ནི། དུས་རྒྱུན་དུ་ཁྱད་པར་གཉིས་ཀ་ལ་ཐུན་མོང་དུ་གྱུར་པ་མདོ་བཀླག་པའི་ཐབས་ནི་སངས་རྒྱས་རྗེས་སུ་དྲན་པ་འདོན་པ་སྟེ། དེ་ལས་ ( ¡¶ ཞ ¡· འང་ ) གཞུང་ལས་སྔགས་ཀྱི་ཚིག་སེམས་པར་བྱེད་པ། དོར་བ་མེད་པ། གཟུགས་མེད་པར་ཞེས་བྱ་བ་ལ་སོགས་པ་འདི་ནི། སངས་རྒྱས་རྗེས་སུ་དྲན་པའོ། །དེས་གདོན་པར་བསྟན་ཏོ། །བཟླས་པའི་ཐབས་ནི ༑ འདིར་ཕྱོགས་གཅིག་ཏུ་བརྗོད་ན། དོན་ཡོད་ཞགས་པ་འདོན་པའི་གང་ཟག་དེས་རྟག་ཏུ་ནངས་པར་བཞིན་གསོ་སྦྱོང་བླང་བའམ། ཡང་ན་མ་བླངས་ཀྱང་རུང་སྟེ ༑ ཟས་སྤང་བར་བྱ་བ་རྣམས་ཅི་འགྲུབ་དུ་སྤངས་ལ། ཇི་ལྟར་གྲུབ་པའི་ཁྲུས་དང་གཙང་སྦྲ་ལ་བརྟེན་ཏེ། སྔ་དྲོ་ལ་སོགས་པ་གང་ཡང་རུང་བ་ལ། དེ་བཞིན་གཤེགས་པའི་རྟེན་གྱི་དྲུང་ངམ། རྟེན་མེད་ཀྱང་རུང་སྟེ། དངོས་སུ་འབྱོར་པའི་མཆོད་པ་བཤམ་པའམ། ¡Ã མ་འབྱོར་ཀྱང་ ( ¡¶ ཞ ¡· - མ་འབྱོར་ཀྱང་ ) བར་ཆད་དུ་གྱུར་པ་མེད་དེ། ལུས་བདེ་བར་གནས་པས། བླ་མ་དང་དཀོན་མཆོག་ལ་དངོས་སམ། ཡིད་ཀྱིས་ཕྱག་བྱས་ལ་སྐྱབས་སུ་འགྲོ་བར་བྱའོ། །དེ་ནས་བྱང་ཆུབ་ཀྱི་སེམས་བསྒོམས་ཏེ། སེམས་ཅན་ཐམས་ཅད་སྲིད་པའི་རྒྱ་མཚོ་ཆེན་པོ་ལས་བསྒྲལ་ལ། རྣམ་པ་ཐམས་ཅད་མཁྱེན་པའི་ས་ལ་དགོད་པར་བྱ། དེའི་དོན་དུ་བདག་གིས་གཟུངས་གདོན་པ་ལ་སོགས་པ་བྱའོ་ཞེས་པ་བྱང་ཆུབ་ཀྱི་སེམས་ལན་འགའ་ཡིད་ལ་བྱའོ། །དེ་ནས་སངས་རྒྱས་རྗེས་སུ་དྲན་པས་ཀློག་སྟེ།

དེ་ལ་གཉིས། གཟུགས་ཀྱི་སྐུའི་སངས་རྒྱས་རྗེས་སུ་དྲན་པ་དང༌། ཆོས་ཀྱི་སྐུའི་སངས་རྒྱས་རྗེས་སུ་དྲན་པའོ ༑ ༑ དང་པོ་ནི། ཕུང་པོ་ལྔ་དང་བྲལ་བ་འདིས་ནི་སངས་རྒྱས་རྗེས་སུ་དྲན་པའོ་ཞེས་འབྱུང་བས་བསྟན་ཏེ། འཕགས་པ་ནི་ཕུང་པོ་ལྔ་དང་བྲལ་བའི་ཕྱིར་རོ། ། དེའང་རྟེན་གྱི་སྐུ་ཡོད་དམ་མེད་ཀྱང་རུང་སྟེ། ཡོན་ཏན་དེ་དང་དབྱེར་མེད་དུ་མདུན་དུ་རི་བོ་པོ་ཏ་ལའི་གསེབ་ན་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་རྒྱ་ཆེན་པོའི་ནང་དུ། འཁོར་བསམ་གྱིས་མི་ཁྱབ་པའི་དབུས་སུ་པདྨའི་གདན་དང་ཟླ་བའི་སྟེང་ན་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱུགས་བདག་གི་ཆ་ལུགས་ཀྱིས་སྐྱིལ་ཀྲུང་ཕྱེད་པས་བཞུགས་ཤིང་ ༑ དབུའི་གཡས་ན་ཟླ་ཚེས་ཕྱེད་པས་བརྒྱན་པ། ཚངས་པ་ཆེན་པོ་བཞིན་རལ་པའི་འཐོར་ཚུགས་སྟེང་དུ་བཅིངས་པ། ལྷའི་དྲང་སྲོང་གི་ཆ་ལུགས་རི་དྭགས་ཀྲྀཥྞ་སཱ་རིའི་ལྤགས་པས་སྣམ་དཀྲིས་བྱས་ལ། ཕྱག་གཡས་པ་མཆོག་སྦྱིན་ཞིང༌། གཡོན་པས་པདྨ་ཐུགས་ཀར་འཛིན་པ། རིན་པོ་ཆེའི་རྒྱན་སྣ་ཚོགས་དང༌། དར་གྱི་ཤམ་ཐབས་ཅན། འོད་ཟེར་བརྒྱ་ཕྲག་མ་ལུས་པ་འགྱེད་ཅིང༌། དབུའི་སྤྱི་གཙུག་ན ༑ སངས་རྒྱས་འོད་དཔག་མེད་ཀྱིས་བརྒྱན་པར་བལྟས་ལ། མཆོད་པ་བྱ་སྟེ། དེའང་དངོས་སུ་བཤམས་པ་ཡོད་ན། ཨོཾ་ཨ་མྲྀ་ཏེ་ཧཱུྃ་ཕཊ་ཅེས་པས་བསངས་ལ་བསྐྱེད ༑ བཤམས་པ་མེད་ན་བསམས་པས་བཏུབ། གང་ལྟར་ཡང་བསྐྱེད་པ་དང་དབུལ་བ་ནི། ནམ་མཁའི་ཁམས་ཐམས་ཅད་གང་ཞིང་ཐོགས་པ་མེད་པའི་མེ་ཏོག་ལ་སོགས་པས་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་བརྗོད་པས་མེ་ཏོག་དབུལ། ཨོཾ་སརྦ་ཏ་ཐཱ་ག་ཏ་དྷཱུ་པེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་བརྗོད་པས་བདུག་སྤོས། ཨོཾ་སརྦ་ཏ་ཐཱ་ག་ཏ་ཨཱ་ལོ་ཀེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་མར་མེ། ཨོཾ་སརྦ་ཏ་ཐཱ་ག་ཏ་གནྡྷེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་དྲི་མཆོག

ཨོཾ་སརྦ་ཏ་ཐཱ་ག་ཏ་ནཻ་ཝི་དྱེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་ཞལ་ཟས ༑ ཨོཾ་སརྦ་ཏ་ཐཱ་ག་ཏ་ཤཔྡ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་རོལ་མོ་དབུལ། ཇི་ལྟར་ཤེས་པའི་བསྟོད་པ་ཡང་བྱའོ། །གཏོར་མ་ཡོད་ནའང་འདིར་བཏང་ངོ༌། །དེ་ནས་ཆོས་ཀྱི་སྐུའི་སངས་རྒྱས་རྗེས་སུ་དྲན་པར་བྱ་སྟེ། མདོ་ལས ༑ སྔགས་ཀྱི་ཚིག་འདི་སེམས་པར་བྱེད་པ། དོར་བ་མེད་པ། ¡Ã གོས་པ་མེད་པ ༑ ( ¡¶ ཞ ¡· གཟུགས་མེད་པ། ) རྣམ་པར་མི་རྟོག་པ། ཡང་དག་པར་འབྱུང་བ་མེད་པ། ཡུན་རིང་དུ་འབྱུང་བ་མེད་པ། རྒྱུ་མེད་པ། གོས་པ་མེད་པ། མཉམ་པའི་སེམས་གཡེང་བ་མེད་པ། ཕུང་པོ་ལྔ་དང་བྲལ་བའི་སྦྱོར་བ་འདིས་ནི་སངས་རྒྱས་རྗེས་སུ་དྲན་པར་བྱའོ། །ཞེས་བྱ་བའི་དོན་ནི་འདི་ཡིན་ཏེ། ཕྱི་ནང་གིས་བསྡུས་པའི་ཆོས་ཐམས་ཅད་ནི། རང་གི་སེམས་ཀྱི་རྣམ་པར་འཕྲུལ་པ་དེ་ནི་རྨི་ལམ་ལྟ་བུ་སྒྱུ་མ་ལྟ་བུ་སྤྲོས་པའི་མཐའ་ཐམས་ཅད་དང་བྲལ་བ་ཅིར་ཡང་མ་གྲུབ་པར་བསམས་ལ། གཟུགས་སྐུའི་སངས་རྒྱས་ལྷའི་སྐུ་དང༌། ཆོས་ཀྱི་སྐུའི་སངས་རྒྱས་བདག་མེད་པ་དང་ ༑ དེ་གཉིས་ཡིད་ལ་བྱེད་པས་མདོ་གདོན་པར་བྱའོ། །དེའང་སྔ་དྲོ་གཟུངས་དངོས་ལན་གསུམ་གོང་འོག་རེ་རེ། དེ་བཞིན་དུ་ཉིན་དགུང་གསུམ། ཕྱིམ་རེད་གསུམ་མམ། དེ་ལྟར་མི་ནུས་ན་ ¡Ã གཅིག་པར་ ( ¡¶ ཞ ¡· ཅིག་ཅར་ ) རམ། དུས་གཉིས་སམ་གསུམ་ལས་མང་བར་ཡང་རུང་སྟེ་གཟུངས་དངོས་དགུ་འདོན། དེ་ལྟར་མི་ནུས་ན་དུས་གསུམ་དུ་རེ་རེ་སྟེ། གཟུངས་གསུམ་མམ་དུས་ཅིག་ཅར་དུ་གསུམ་ ( ¡¶ ཞ ¡· - གསུམ་ ) གདོན་པ་ཡང་རུང༌། ཉི་ཤུ་རྩ་གཅིག་ལ་སོགས་པ་དེ་བས་མང་ཡང་རུང་སྟེ་ཇི་ལྟར་ནུས་པས་གདོན་ནོ། །གང་ལྟར་ཡང་རུང་སྟེ་མདོ་བཟླས་པའི་རྗེས་ལ ༑ དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པར་བསྔོ་བར་བྱ་སྟེ། བསོད་ནམས་འདི་ཡིས་ཐམས་ཅད་གཟིགས་པ་ཉིད། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །རྒ་ན་འཆི་བའི་རྦ་ཀློང་འཁྲུགས་པ་ཡི། །སྲིད་པའི་མཚོ་ལས་འགྲོ་བ་འདོན་པ་ཤོག

།ཅེས་བྱ་བས་བསྔོས་ལ། ཇི་ལྟར་བདེ་བའི་སྤྱོད་ལམ་གཞན་བྱའོ། །དུས་རྒྱུན་དུ་ཉམས་སུ་བླང་བའི་ཆོ་ག་བསྟན་ཏེ། ཐུན་མོང་དུ་གྱུར་པ་གཟུངས་བཟླས་པའི་མན་ངག་དང་བཅས་པ་བསྟན་ཟིན་ཏོ། །དུས་ཁྱད་པར་ཅན་ལ་ཉམས་སུ་བླང་བ་ལ། སྦྱོར་དངོས་རྗེས་གསུམ་ཚང་བ་དང༌། དངོས་གཞི་རྐྱང་པར་ཉམས་སུ་བླང་བའོ། །དང་པོ་ལ་གསུམ། སྦྱོར་བ་དང༌། དངོས་གཞི་དང་ ༑ རྗེས་སུ་བྱ་བའོ། །དང་པོ་ལ་ཟླ་བ་ཡར་ངོའི་ཚེས་བདུན་གྱི་ཚེ་གནས་ཁང་ཕྱག་དར་བྱ། གོས་སར་པ་གྱོན། བདག་ཉིད་ལུས་ཐམས་ཅད་དམ་ཡན་ལག་ལྔ་ཁྲུས་བྱ། བྲིས་སྐུ་དགྲམ། མེ་ཏོག་ལ་སོགས་པའི་མཆོད་པ་ལྔ་རེ་རེའམ་ལྔ་ལྔ་ལ་སོགས་པ་ཅི་འབྱོར་བ་བཤམ། གཏོར་མ་ནི་ཟས་ངན་པ་བརྒྱད་དང་བྲལ་བ། ཆང་བུ་མ་བྱས་པར་དཀར་གསུམ་དང་བཅས་པ་ཅི་འབྱོར་བ་བཤམ། དེ་ནས་འཕགས་པའི་བྲིས་སྐུ་ལ་སོགས་རྟེན་གྱི་དྲུང་དུ་ཕྱག་བྱ་བ་དང༌། སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་བསྒོམ་པ་དང༌། གཟུགས་སྐུའི་སངས་རྒྱས་རྗེས་དྲན་བྲིས་སྐུ་དང་ཐ་དད་མེད་ཅིང་གཉིས་སུ་མེད་པར་བསྒོམ་པ་དང༌། མཆོད་པ་དབུལ་བ་དང་ ༑ བསྟོད་པ་བྱ་བ་དང༌། ཆོས་སྐུའི་སངས་རྒྱས་རྗེས་སུ་དྲན་པ་བསམ་པ་རྣམས་ནི། སྔར་རྒྱུན་དུ་ཉམས་སུ་བླང་བའི་སྐབས་སུ་བསྟན་པ་བཞིན་དུ་བྱའོ། ། དེ་ནས་གཏོར་མ་ནི་འདིར་གཏང་བའམ། གཟུངས་ཐོན་པའི་རྗེས་ལ་གཏང་ཡང་རུང་ངོ༌། །དེའི་ཆོ་ག་ནི་སྔར་བཤམས་པ་དེ་ཆུས་སྦྱངས་ལ། ཨོཾ་ཨ་མྲྀ་ཏེ་ཧཱུྃ་ཕཊ་ཅེས་པས་བསང༌། ཨོཾ་ཨཱཿཧཱུྃ་ཞེས་པ་ལན་གསུམ་ལ་སོགས་པ་བརྗོད་པས་ལྷ་དང་མི་དང་དེ་དག་ལས་ཀྱང་འདས་པའི་ལོངས་སྤྱོད་བསམ་གྱིས་མི་ཁྱབ་པ་ནམ་མཁའ་ཐམས་ཅད་གང་བར་བྱིན་གྱིས་བརླབ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཱཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པས། འཕགས་པ་ཐམས་ཅད་མཆོད། སེམས་ཅན་ཐམས་ཅད་ཚིམས། རིགས་དྲུག་གི་དུཿཁ་ཟད་ནས་བདེ་བ་ཁྱད་པར་ཅན་ཐོབ་པར་བསམ། སེ་གོལ་གྱི་སྒྲ་ལན་གསུམ་གཏོགས།

ཆོས་ཀྱི་སྦྱིན་པ་ཅི་རིགས་པར་བྱའོ། །གཏོར་མའི་ཆོ་ག་སྟེ་སྔོན་དང་ཕྱི་མ་གང་དུ་ཡང་རུང་ངོ༌། །དེ་ལྟར་མཆོད་པའམ་གཏོར་མའི་རྗེས་ལ་འཕགས་པའི་རྗེས་སུ་བཟླས་པ་བྱེད་པར་བསམ་ཞིང༌། རང་གིས་གསོ་སྦྱོང་གི་ཚིག་ལན་གསུམ་བརྗོད་ལ ༑ བདག་སྡོམ་པ་དང་ལྡན་པར་བྱའོ། །འདི་ནི་རབ་ཏུ་བྱུང་བའི་ཕྱོགས་ལའང་བླང་དགོས་ཏེ། སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་ཞེས་བྱ་བ་ལ་སོགས་པ་ཐེག་པ་ཆེན་པོའི་ལུགས་ཡིན་པའི་ཕྱིར་རོ། །དེ་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་གཟུངས་ཉི་ཤུ་རྩ་གཅིག་བཟླས་སོ། །དེ་ནས་གཟུངས་བཟླས་ཏེ ༑ དབུ་ནས་བཟུང་སྟེ་ཕྱི་མ་ལ་ཡང་ངོའི་བར་ལན་གཅིག གཟུངས་དངོས་གསུམ་མམ་བདུན་བཟླས། དེ་མན་ཆད་ཚར་གཅིག་བཀླག དེ་ནས་ཕ་རོལ་ཏུ་ཕྱིན་པ་དྲུག་གི་གཟུངས་བཀླག་པར་བྱའོ། །དེ་ནས་སྔར་མ་བཏང་ན་གཏོར་མ་གཏང་ ༑ གང་ལྟར་ཡང་དགེ་བའི་རྩ་བ་རྣམ་པ་ཐམས་ཅད་མཁྱེན་པར་བསྔོས་ལ། ཇི་ལྟར་བྱ་བའི་སྤྱོད་ལམ་བྱའོ། །ཉི་མ་ཕྱེད་ལའང་ཁྲུས་བྱ་བ་ནས་བརྩམས་ཏེ་དགེ་བ་བསྔོ་བ་ཡན་ཆད་སྔ་མ་བཞིན་ནོ། །ཕྱི་དྲོའི་དུས་སུ་ཡང་ཁྲུས་ ( ¡¶ ཞ ¡· + བྱ་བ་ ) ནས་བཟུང་ནས་དགེ་བ་བསྔོ་བ་ལ་སོགས་པ་ཡང་སྔ་མ་བཞིན་ནོ། །འོན་ཀྱང་ཉིན་ཕྱེད་དང༌། ཕྱིམ་རེད་གསོ་སྦྱོང་བླང་མི་དགོས་སོ། །སྦྱོར་བའི་དུས་ཀྱི་ཉིན་པར་གྱི་ཁ་ཟས་ནི་དེའི་བར་ནི་ཁ་ཟས་ངན་པ་རྣམས་སྤངས་པའི་ཟན་དང༌། དཀར་གསུམ་ཉི་མ་ཕྱེད་ཡན་ཆད་བཟའ། ཕྱེད་མན་ཆད་ཇ་དང་ཞུན་མར་དང་ཆུ་མ་ཡིན་པ་གང་ཡང་མི་བཏུང་མི་བཟའ། ཁམས་ཤིན་ཏུ་ངན་ན། བུ་རམ་ཟ་ན་ཡང་ ༑ བྱ་བའི་རྒྱུད་སྤྱི་ལས་བཀག་པ་ཙམ་ལས་མེད་པས་ན་ཉེས་པ་ཆུང་ངོ༌། ། དེའི་ཉིན་པར་དང་མཚན་མོ་གཉིས་མེད་པའི་བར་ཚུན་ཆད་སངས་རྒྱས་རྗེས་སུ་དྲན་པ་དང༌། གསང་སྔགས་བཟླས་པ་དང༌། གཏོར་མ་གཏང་བ་ལ་སོགས་པ་དགེ་བའི་བྱ་བས་དུས་འདའ་བར་བྱའོ། །གཉིད་ཀྱང་སངས་རྒྱས་རྗེས་སུ་དྲན་པ་དང་བསྲེས་ལ་ལོག་གོ །སྦྱོར་བའོ། །དེ་ནས་དངོས་གཞི་ནི།

ཚེས་བརྒྱད་ཀྱི་ནངས་པར་སྔ་བར་ལངས་ལ། གནས་ཕྱག་དར་བྱས་ཏེ་ཁྲུས་བྱ། གོས་སར་པ་གྱོན ༑ སྨྲ་བཅད་བྱ། རྟེན་དགྲམ་པ་དང༌། མཆོད་པ་བཤམ་པ་ནས་བཟུང་སྟེ་དགེ་བའི་རྩ་བ་བསྔོ་བའི་བར་ཐམས་ཅད་སྔ་མ་དང་འདྲ་མོད་ཀྱི། འོན་ཀྱང་མཆོད་པ་དང་བསྟོད་པ་དང༌། གསོ་སྦྱོང་བླང་བ་དང༌། གཟུངས་བཟླ་བའི་བར་ངག་ཏུ་བརྗོད་རྒྱུ་ཐམས་ཅད་ཡིད་ཀྱིས་བཟླ་བར་བྱ། ཚིག་ཏུ་མི་བརྗོད་པ་དང༌། གཟུངས་དངོས་སུ་བདུན་ནམ་ཉི་ཤུ་རྩ་རེ་རེ་གདོན་པའོ། །དེ་བཞིན་དུ་ཉི་མ་ཕྱེད་དང་ཕྱིམ་རེད་ཀྱི་དུས་སུའང་སྔར་གྱི་བཞིན་བྱའོ། །སྔགས་ཀྱི་སྦྱོར་བ་ལས་ཀྱང་ཁྱད་པར་གྱི་ཆོས་ནི་གསུམ་སྟེ། གཟུངས་མང་བར་བཟླ་བ་དང༌། མི་སྨྲ་བར་ངག་གི་ལས་ཐམས་ཅད་ཡིད་ཀྱིས་བྱ་བ་འདི་བྱ་བའི་རྒྱུད་ཀྱི་བསམ་གཏན་གྱི་ཡན་ལག་ཡིན་པས་སྨྲ་བ་བཅད་པ་དང༌། རགས་པའི་ཟས་སྤང་བའོ། །འདི་ལ་གཉིས། སྨྱུང་གནས་ཀྱི་གནས་པ་དང༌། དཀར་གསུམ་བཟའ་བའི་བྱའོ། །དང་པོ་ལའང་རབ་འབྲིང་གསུམ་སྟེ། རབ་མཆིལ་མའང་མི་མིད་ན་གཞན་ལྟ་སྨོས་ཅི་དགོས་ཏེ། ཅིའང་མི་བཟའ་མི་བཏུང་བ་སྟེ། འདི་ཁོ་ན་སྨྱུང་བའི་གཙོ་བོ་ཡིན་པས་བྱ་བ་དང༌། མཆིལ་མ་ཙམ་མིད་པ་དང༌། ཆུ་ཙམ་འཐུང་བའོ། །གཉིས་པ་དཀར་གསུམ་ཟ་བའི་བྱ་བ་ནི། རྒས་ཤིང་ནད་པ་རླུང་ཅན་རྣམས་སྨྱུང་གནས་བྱས་ན་ཚེའི་བར་ཆད་དུ་དོགས་པའི་གང་ཟག་རྣམས་ལ་ཡིན་གྱིས་གཞན་དུ་མ་ཡིན་ནོ། །དེ་ཡང་ཉིན་ཕྱེད་ཡན་ཆད་ཟ་བ་ཡིན། ཕྱི་དྲོ་ཟ་བ་མ་ཡིན་ནོ། །དཀར་གསུམ་ཞེས་བྱ་བ་འོ་མ་དང་ ༑ ཞོ་དང་མར་ཏེ། དེ་གསུམ་བསྲེས་ནས་བསྐོལ་གྲངས་བའོ། །དེའི་ཉིན་པར་གྱི་ཐུན་མཚམས་རྣམས་ཀྱང་མི་སྨྲ་བར་དགེ་བ་མང་པོས་དུས་འདའ་བར་བྱའོ ༑ ༑ གཉིད་ཀྱང་སངས་རྒྱས་རྗེས་སུ་དྲན་པ་དང་བསྲེས་ལ་གཉིད་ལོག་སྟེ། གཉིད་ཀྱི་ཚེ་མཆིལ་མ་ལྟོར་སོང་བ་ལ་ནི་ཉེས་པ་མེད་དོ། །གཟུངས་ཟློས་པའི་དུས་སུ་གློའམ། སྦྲིད་པའམ། སྒྲེགས་པའམ། འོག་རླུང་བྱུང་ན། ཁྲུས་སམ་ཉེ་རེག་གམ་ཁ་བཤལ་ཏེ་འཐོར་འཐུང་བྱས་ལ་བཟླས་བརྗོད་བསྐྱར་ཏེ་བྱའོ།

།ཞེས་བྱ་བའི་རྒྱུད་སྤྱི་ལས་འབྱུང་སྟེ་ཉམས་སུ་བླང་བར་བྱའོ། །བསྲུང་ལུགས་གཞན་ཡང་འབྱུང་བ་ ( ¡¶ ཞ ¡· + ནི་ ) འདི་ཡིན་ཏེ། གློ་ལ་སོགས་པ་དགག་པར་བྱ་བ་དེས་ན་སྦྱཽར་བའི་ཚེ་སྨྱུང་གནས་བྱས་པས། དངོས་གཞིའི་ཚེ་གློ་ལ་སོགས་པ་དེ་དག་མི་འབྱུང་བས་བཟླས་བརྗོད་བདེ་བར་འགྲུབ་ལ། དངོས་གཞིའི་ཚེ་དཀར་གསུམ་བཟའ་ཞིང་བྱ་ལ། རྗེས་ཀྱི་ཚེ་གསོ་སྦྱོང་སྤྱི་དང་མཐུན་པ་ཙམ་གྱིས་ཐམས་ཅད་འགྲུབ་བོ་ཞེས་ཀྱང་བྱ་བའི་རྒྱུད་སྤྱི་ཀུན་ནས་འབྱུང་ན་ཡང༌། གློ་ལ་སོགས་པ་བསྡམ་པ་ནི་སྔར་བཞིན་འདིར་ཡང་བྱ་ཞིང༌། སྨྱུང་གནས་ཀྱི་བྱ་བ་ནི་འདིར་སྤྱི་དང་མི་མཐུན་ཏེ། འདིར་གོང་དུ་བརྗོད་པ་བཞིན་ཉམས་སུ་བླང་བར་བྱའོ། ། དངོས་གཞིའི་ཆོ་གའོ། །དེ་ནས་རྗེས་ཀྱི་བྱ་བ་ཚེས་དགུའི་ནངས་པར་ཁམས་དང་བསྟུན་ལ། ཁམས་ངན་ན་ཁྲུས་ཀྱི་རྗེས་སམ་སྔོན་ནམ་མཆོད་གཏོར་བཤམས་པའི་རྗེས་ལ་ཟས་ཀྱི་བྱ་བ་ཅུང་ཟད་བྱ། འབྲིང་ན་གཏོར་མ་ཡན་ཆད་ཚར་ནས་བྱ། ཁམས་རབ་ཏུ་བཟང་ན་དགེ་བ་བསྔོ་བ་ཡན་ཆད་ཚར་བ་དང་ཁ་ཟས་བྱའོ། །དེའི་ཉིན་པར་གྱི་བྱ་བ་ནི། དུས་གསུམ་དུ་བྱ་བ་ལ་སོགས་པ་ཐམས་ཅད་ཚེས་བདུན་དང་འདྲའོ། །རྗེས་ཀྱི་བྱ་བའོ། །དེ་ལྟར་ལན་བདུན་བྱས་ན་ཕྱིར་མི་ལྡོག་པའི་བྱང་ཆུབ་སེམས་དཔའ་དང་མཉམ་མོ། །གཞུང་ནས་ཀྱང་བཤད་པའི་ཡོན་ཏན་འབྱུང་ངོ་ ༑ ༑ འགའ་ཞིག་བརྒྱ་རྩ་བརྒྱད་ལ་སོགས་པ་བསྲུང་བར་འདོད་ཅིང་དེའང་མྱུར་དུ་ཚང་བར་འདོད་པས། ཚེས་བརྒྱད་དང༌། བཅུ་བཞི་དང༌། ཉི་ཤུ་གསུམ་དང༌། ( ¡¶ ཞ ¡· + ཉི་ཤུ་ ) དགུ་ལ་དངོས་གཞི་བྱས་ལ། དེའི་གོང་འོག་ལ། སྦྱོར་བ་དང་རྗེས་བྱའོ ༑ ༑ ཞེས་ཀྱང་མན་ངག་བརྒྱུད་པ་ལས་ཐོས་སོ།། །། སྤྱི་དོན་གཉིས་པ་དངོས་གཞི་རྐྱང་པར་ཉམས་སུ་བླང་བ་ནི། གལ་ཏེ་གོང་དུ་བསྟན་པའི་ཁྱད་པར་གྱི་ཆོ་ག་ཐམས་ཅད་བྱེད་མི་ནུས་པས་ཚེས་བརྒྱད་ལ་སོགས་པ་དུས་ཁྱད་པར་ཅན་རྣམས་ཐམས་ཅད་དམ། གང་རུང་ལ་སྨྱུང་གནས་སམ ༑ དཀར་གསུམ་ཟ་བའམ། གསོ་སྦྱཽང་རྐྱང་པ་ཡང་རུང་སྟེ།

གང་རུང་རེ་ལ་ ¡Ã གནས་པས་ ( ¡¶ ཞ ¡· - གནས་པས་ ) གཟུངས་བཟླས་ཞེས་གསུངས་ཏེ། འདི་ནི་མདོ་ཉིད་ནའང་དཀར་པོའི་ཕྱོགས་ཀྱི་ཚེས་བརྒྱད་ལ་སྨྱུང་བར་གནས་པར་བྱ་སྟེ། ཞེས་བྱ་བ་ལ་སོགས་པ་འབྱུང་བས་ཅི་འགྲུབ་ཀྱིས་དངོས་གཞི་རྐྱང་པར་བྱའོ། །དུས་ཁྱད་པར་ཅན་དུ་ཉམས་སུ་བླང་བ་བསྟན་ཟིན་ཏོ། །དེ་བཞིན་གཤེགས་པ་རྣམས་ཉེ་བར་བསྙེན་པའི་ཆོ་ག་བསྟན་ཟིན་ཏོ། །ད་ནི་འདིར་སྒྲུབ་པ་ཆེན་པོའི་ཆོ་ག་བརྗོད་པར་བྱ་སྟེ། འདི་ལ་གསུམ། སྦྱོར་བ་དང༌། དངོས་གཞི་དང༌། རྗེས་སུ་བྱ་བའོ ༑ ༑ དང་པོ་ནི་གཉིས། བྲིས་སྐུ་བྲི་བ་དང༌། ཡོ་བྱད་བཤམ་པའོ། །དང་པོ་ནི་ལྷ་བཟོ་མཁན་རི་མོའི་ཆ་ལ་མཁས་པ། གསོ་སྦྱོང་འཛིན་དུ་བཅུག་སྟེ། མགོ་རྩོམ་པ་ནས་བཟུང་སྟེ། ཇི་སྲིད་མ་ཚར་གྱི་བར་དུ་གསོ་སྦྱོང་ལ་གནས་པ ¡Ã ར་བྱའོ ( ¡¶ ཞ ¡· པའོ ) ༑ ༑ གལ་ཏེ་གསོ་སྦྱོང་འཛིན་མི་ནུས་ན་དེ་སྤངས་ཏེ། འཛིན་ནུས་པ་བཙལ་ལ ༑ དེས་ཚེས་གཅིག་ནས་བཟུང་སྟེ། ཉའི་བར་གྱིས་རྫོགས་པར་འབྲིར་གཞུག་གོ ༑ བྲི་བའི་གཞི་ནི། རས་གཙང་མ་སྐྲ་མ་སོང་བ་ཡིན་ནོ། །ཚོན་མ་འབགས་པ་ལྷག་མ་མ་ཡིན་པ་སྲོག་ཆགས་དང་འབྲེལ་བའི་སྤྱིན་མ་འདྲེས་པས་བྲིའོ། །གལ་ཏེ་དེ་ལྟ་བུའི་སྤྱིན་ལས་མེད་ན་ཡང་རྭ་ལ་སོགས་པ་གཙང་མར་བྱས་པའི་སྤྱྀན་གྱྀས་ཡང་བཏུབ་བམ་བསམ་མོ། །དབྱིབས་ཀྱི་ཁྱད་པར་ནི་སྔར་གཟུགས་ཀྱི་སྐུའི་སངས་རྒྱས་རྗེས་དྲན་གྱི་སྐབས་སུ་བསྟན་མོད། འོན་ཀྱང་པོ་ཏ་ལ་རིན་པོ་ཆེ་སྣ་ཚོགས་པ་ལས་གྲུབ་པའི་བྲག་དང༌། ཡན་ལག་བརྒྱད་ལྡན་གྱི་ཆུ་དང༌། ལྡུམ་བུ། མེ་ཏོག་སྣ་ཚོགས་དང༌། རི་དང་ཆུ་ལ་རྒྱུ་བའི་སྲོག་ཆགས་མཛེས་པ་སྣ་ཚོགས་དང་

༑ ལྷའི་དྲང་སྲོང་དང་རིག་འཛིན་གྲུབ་པ་དང༌། མིའམ་ཅི་གླུ་ལེན་པ་དུ་མ་དང་ ༑ གཡས་ཕྱོགས་སུ་སྒྲུབ་པ་པོ་བདག་ཉིད་གདོང་གྱེན་དུ་ལྟ་བ་ཐལ་མོ་སྦྱར་བའམ ༑ མཆོད་རྫས་ཐོགས་པ་བྲི་བར་བྱའོ། །ཞེས་བྱ་བ་རྒྱས་པ་ལས་འབྱུང་ངོ༌།། གྲངས་ནི་དཔའ་བོ་གཅིག་པའམ། ལྷ་ལྔའམ། ལྷ་མང་པོ་ལ་སོགས་པ་གང་མོས་པ་བྱའོ། །དེ་ལྟར་བྲིས་པ་ལ་རབ་ཏུ་གནས་པ་རྒྱས་པར་བྱའོ། །དེ་ནས་སྒྲུབ་པ་ལ་འཇུག་སྟེ། ཚེས་གཅིག་ནས་བཅོ་ལྔའི་བར་ཚུན་ཆད་དུ་རིག་པ་སྟོང་ཕྲག་བརྒྱད། མིའི་གྲངས་ཇི་ཙམ་གྱིས་ཐོན་པའི་མི་བསགས་ལ་གདོན་པར་བྱའོ། །གཉིས་པ་ཡོ་བྱད་བཤམ་པ་ནི། དཀྱིལ་འཁོར་ཁྲུ་དོ་པའམ། ཁྲུ་བཞི་པ་ལ། བའི་རྣམ་ལྔས་ལེགས་པར་བྱུགས་ཤིང་ཙནྡན་དཀར་པོ་དང༌། གླ་རྩི་དང༌། གུར་གུམ་དང༌། ག་པུར་གྱིས་ཀྱང་ཀུན་ཏུ་བྱུགས་ལ། མེ་ཏོག་སིལ་མས་ཀུན་ཏུ་གཏོར་བར་བྱའོ། ། དེའི་དབུས་སུ་འོང་བར་སྟེང་ནས་བྲིས་སྐུ་དགྲམ་མོ། །ཕྱོགས་མཚམས་བརྒྱད་དུ་བུམ་པ་མཛེས་ཤིང་གཙང་བ། འབྲུ་ལ་སོགས་པ་བཅུད་དང་ཆུས་བཀང་ཞིང༌། མགུལ་ཆིངས་དང་ཁ་རྒྱན་དང་མེ་ཏོག་ཕྲེང་བ་དང༌། བ་དན་ལ་སོགས་པས་མཛེས་པར་བྱས་པ་བརྒྱད་བཞག་གོ །ཉེ་བར་སྤྱོད་པ་བརྒྱད་ནི། ཕྱོགས་མཚམས་བརྒྱད་དུ་འཇོག་པའི་ལྷ་བཤོས་རྒྱུ་བརྒྱད་ལས་བྱས་པ་སྟེ། འོ་ཐུག་དང༌། སྦྱར་ཐུག་དང༌། ཁ་ཌ་ཀ་བྱ་དང༌། འབྲས་ཆན་དང༌། ལག་པན་དང༌། བུ་རམ་དང༌། ཤ་ཁར་དང༌། ཞུན་མར་རྣམས་སོ། །དེ་ལྟར་མ་འབྱོར་ན་ལྷ་བཤོས་ཆེ་ཞིང་མཛེས་པ་བརྒྱད་བཤམ་མོ། །ཉེ་བར་མཁོ་བ་དྲུག་ཅུ་རྩ་བཞི་ནི། མཆོད་པའི་ཡོ་བྱད་ཁ་དོག་དང༌། དྲི་དང་རྒྱུ་དང༌། དབྱིབས་ཀྱི་ཁྱད་པར་མི་འདྲ་བས་ཆེ་བ་དྲུག་ཅུ་རྩ་བཞི་སྟེ། མེ་ཏོག་སེར་པོ་དང་དམར་པོ་ལ་སོགས་པ་དང༌། ཙནྡན་དང་གུར་གུམ་ལ་སོགས་པ་དང༌། ལྷ་བཤོས་ཟླུམ་པོ་དང་གྲུ་བཞི་ལ་སོགས་པ་ལྟ་བུ་སྟེ། དེ་ལྟ་བུས་ཕྱེ་བས་ ¡Ã མཆོད་པ་ ( ¡¶ ཞ ¡· - མཆོད་པ་ ) དྲུག་ཅུ་རྩ་བཞིའོ། །དེ་ལྟར་མ་འབྱོར་ན་ལྷ་བཤོས་ཆུང་བ་དྲུག་ཅུ་རྩ་བཞི་བྱ་ཞིང༌།

གཞན་མེ་ཏོག་ལ་སོགས་པ་ཇི་ལྟར་འབྱོར་བ་བཤམ་པར་བྱའོ་ཞེས་མན་ངག་ལས་ཐོས་སོ། །གཏོར་མ་ནི། ཤ་ཁྲག་ལ་སོགས་པ་ཟས་ངན་པ་རྣམས་སྤངས་ལ། ཆང་བུ་མ་བྱས་པ་དེའང་ཇི་ལྟར་འབྱོར་བ་བཤམ་མོ། །ཨ་ཀ་རུའི་བདུག་པ་ནི་ཅིས་ཀྱང་དགོས་ལ། བདུག་པ་གཞན་ནི་ཅི་འབྱོར་བའོ། །དེ་ལྟ་བུའི་མཆོད་པ་དེ་དག་ཀྱང་འབྱོར་པའི་བྱེ་བྲག་གིས་ཉིན་ཞག་གཅིག་ལ་ལན་དྲུག་ཡོད་དམ། བཞིའམ། གསུམ་མམ། ཤིན་ཏུ་འབྱོར་བ་ཆུང་བས་ཀྱང་སྔ་དྲོ་བཤམས་ཤིང་ཕྱི་དྲོའམ་སྲོད་སྤོ། སྲོད་བཤམས་པ་སྔ་དྲོ་སྤོ་བར་བྱའོ། །སྦྱོར་བའོ། །དངོས་གཞི་ནི་ཕྱག་འཚལ་ཞིང་སྐྱབས་སུ་འགྲོ་བ་ནས་བཟུང་སྟེ། དགེ་བའི་རྩ་བ་བསྔོ་བའི་བར་རྣམས་ནི་སྔར་གྱི་རྣམས་དང་མཐུན་ལ། གྲངས་ནི་སྟོང་ཕྲག་བརྒྱད་འདོན་པ་ཡིན་ནོ། །དེ་ལ་ཉི་མ་གཅིག་གིས་ཚང་བར་བྱེད་པ་ནི། མི་མང་པོ་འཚོགས་ཏེ་སྨྱུང་བར་གནས་པས་འདོན་ལ། ཉི་མ་མང་དུ་བྱེད་ན་དཀར་གསུམ་ཟ་ཞིང་བཟླས་སོ། །ཡང་མི་མང་པོས་འདོན་ན་ནི་སྨྱུང་གནས་སམ་དཀར་གསུམ་ཟ་བ་གང་རུང་གིས་བྱེད་པ་ཡིན། དེ་ལ་སྨྱུང་གནས་ཀྱིས་ཀློག་ན་ཉིན་གཅིག་མི་གསུམ་གྱིས་ཐུན་བྱེད། དེའི་ནངས་པར་གཞན་གསུམ་གྱིས་ཐུན་བྱེད་དེ་གཞན་དང་ ( ¡¶ ཞ ¡· ཀྱང་ ) བསྒྲེའོ། །དཀར་གསུམ་ཟ་ཞིང་བྱེད་ན་བླའོ། །རང་གཅིག་པུས་བྱེད་ན་དཀར་གསུམ་ཟ་ཞིང་བཟླས་པ་བྱའོ། ། དངོས་གཞིའོ། །རྗེས་ཀྱི་བྱ་བ་ནི། མཆོད་པ་ཆེན་པོ་བྱ་བ་དང༌། དགེ་འདུན་ལ་དགའ་སྟོན་བྱ་བ་དང༌། གཏོར་མ་དང་བསྔོ་བ་ལ་སོགས་པ་བྱའོ། །རྗེས་ཀྱི་བྱ་བའོ ༑ ༑ ཕན་ཡོན་རྣམས་ནི། རྒྱས་པར་མདོ་ཉིད་དུ་རྟོགས་པར་བྱའོ། །སྒྲུབ་པའི་ཆོ་ག་བསྟན་ཟིན་ཏོ། །ལས་ལ་སྦྱར་བ། དངོས་གྲུབ་ཀྱི་ལས་ཉི་ཤུ་རྩ་ལྔ་ནི་རྟོག་པའི་གཞུང་ཉིད་དུ་རྟོགས་པར་གསལ་བས་ན་འདིར་མ་བྲིས་སོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ཁྱད་པར་གྱི་ལག་ལེན་ནི། རང་གིས་ཚུལ་ཁྲིམས་གང་དང་འགལ་བར་བྱས་པ་དེ་ཡོངས་སུ་རྫོགས་པར་བྱ་བ་ནི། ཆོ་ག་ཐམས་ཅད་གསོ་སྦྱོང་བྱ་བ་བསྟན་པ་དང་འདྲ་ལ།

ནངས་རེ་བཞིན་གསོ་སྦྱོང་བླང་ཞིང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་གཟུངས་ཉིད་འདོན་ཏེ། དེ་ལ་ཡུན་རིང་དུ་བྱའོ། །དེ་བཞིན་དུ་ཕ་རོལ་ཏུ་ཕྱིན་པ་དྲུག་པོ་ཀུན་ལ་ཡང་སྦྱར་བ་ལག་ཏུ་བླང་བར་བྱའོ། ། ཆོ་ག་ཐམས་ཅད་བསྟན་ཟིན་ཏོ། །རྣལ་འབྱོར་གྱི་རྒྱུད་དང་མཐུན་པའི་སྒྲུབ་ལུགས་ནི་སྒྲུབ་ཐབས་ཀྱི་སྟེང་དུ་རྟོགས་པར་བྱ་བས་འདིར་མ་བྲིས་སོ། །འདི་ནི་བྱ་བའི་རྒྱུད་ཀྱི་སྒྲུབ་ལུགས་ཏེ། །འཁྲུལ་མེད་རྒྱུད་དང་མཐུན་པའི་ཆོ་ག་ཡིན། ། བདག་ཉིད་ལྷ་ལྔའི་རྣལ་འབྱོར་ལ་སོགས་པ། །བདག་བསྐྱེད་མཐའ་དག་རྣལ་འབྱོར་རྒྱུད་ཀྱིའོ། །འཇིག་རྟེན་མགོན་པོའི་ཚུལ་ཁྲིམས་འབྱུང་གནས་བློ། །རྡོ་རྗེ་གདན་གྱི་ ( ¡¶ ཞ ¡· ཆེན་ ) བླ་མ་རྣམ་བཞི་ལས། །རིན་ཆེན་གྲགས་པས་དཔལ་ལྡན་བླ་མ་ལས། །ལེགས་འོངས་བྲིས་པས་འགྲོ་རྣམས་རང་བྱུང་ཤོག།དོན་ཡོད་ཞགས་པའི་རྟོག་པ་ལག་ཏུ་བླང་བའི་རིམ་པ་དྲི་མ་མེད་པ་ཞེས་བྱ་བ། དགེ་བསྙེན་གྲགས་པ་རྒྱལ་མཚན་གྱིས་སྦྱར་བ་རྫོགས་སོ།། །། ¡Ã ཆོས་རྗེ་ས་སྐྱ་པཎྜི་ཏ། རྩང་པོ་ཞོ་ར་བ། བླ་མ་ལ་རུ་བ། སློབ་དཔོན་གྲགས་པ་དཔལ། བླ་མ་འཕགས་པ། མཁན་ཆེན་བུ་སྟོན། དེས་བདག་ལའོ། ། ( ¡¶ ཞ ¡· - ཆོས་རྗེ་་་་་་་བདག་ལའོ།། ) ༄༅། །དོན་ཡོད་ཞགས་པའི་མཎྜལ་གྱི་ཆོ་ག་བཞུགས། ། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། །མཎྜལ་བྱ་བ་ནི་དྲི་ཞིམ་པོའི་ཆུས་བྱུགས་ལ། མེ་ཏོག་གི་ཚོམ་བུ་ལྔ་དགོད། མཆོད་པ་དང་གཏོར་མ་བཤམ ༑ མེ་ཏོག་ཚོམ་བུ་ལྔའི་སྟེང་དུ། སྐད་ཅིག་གིས་གདན་བསམས་པའི་སྟེང་དུ ༑ ཧྲཱིཿལ་སོགས་པའི་ཡི་གེ་ལྔ་ལས་ལྷ་ལྔ་བསྐྱེད། ཡང་ན་སྐད་ཅིག་གིས་བསྐྱེད། བདག་གི་ཐུགས་ཀའི་ས་བོན་གྱི་འོད་ཀྱིས་ཡེ་ཤེས་པ་བཀུག་ལ་བསྟིམ། ཕྱག་བྱ། གྲུབ་ན་ལྷ་རེ་ལ་མཆོད་པ་ལྔ་ལྔ་དབུལ། བདུན་རྣམ་དག་རྫོགས་པར་བྱ། དེ་ནས་བཟླས་པ་བྱ། གཏོར་མ་བཏང་ལ་འདོད་པའི་དོན་ལ་གསོལ་བ་གདབ། དེ་ནས་ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། མེ་ཏོག་མཎྜལ་གྱི་དབུས་སུ་སྤུངས་ལ་གཞག་གོ

།ཨིཐི།། ༄༅། །ལྷ་ལྔའི་བསྟོད་པ་བཞུགས། ། ༄༅། །བདེ་གཤེགས་ཀུན་ལས་ཐུགས་རྗེ་མཆོག་གྱུར་པ། །ཐུགས་རྗེ་ཆེན་པོས་འགྲོ་ལ་སྤྱན་རས་གཟིགས། །ཐུགས་རྗེས་སེམས་ཅན་བདེ་ལ་འགོད་མཛད་པ། །ཐུགས་རྗེ་སྤྱན་རས་གཟིགས་ལ་ཕྱག་འཚལ་ལོ། །ཐུགས་རྗེ་མཆོག་ལས་སྤྲུལ་པའི་སེམས་དཔའ་ནི། །ཐུགས་རྗེའི་ཞགས་པས་འགྲོ་བ་འདྲེན་མཛད་ཅིང་ ༑ ༑ ཐུགས་རྗེའི་ཆགས་པས་མདོག་དམར་ཕྱག་བཞིས་མཛེས། །ཐུགས་རྗེ་དོན་ཡོད་ཞགས་ལ་ཕྱག་འཚལ་ལོ། །ཐུགས་རྗེའི་མཆོག་ལས་སྤྲུལ་པའི་ཁྲོ་རྒྱལ་ནི ༑ ༑ ཐུགས་རྗེའི་སྟོབས་ཀྱིས་བདུད་བཞི་འཇོམས་མཛད་ཅིང༌། །ཐུགས་རྗེས་གདུག་པ་མ་ལུས་འདུལ་མཛད་པ། །ཐུགས་རྗེ་རྟ་མཆོག་མགོན་ལ་ཕྱག་འཚལ་ལོ ༑ ༑ ཐུགས་རྗེའི་མཆོག་ལས་སྤྲུལ་པའི་ཁྲོ་མོ་ནི། །ཐུགས་རྗེ་རལ་གཅིག་ཕྱག་བརྒྱད་འཛིན་པའི་གཟུགས། །ཐུགས་རྗེས་མཐིང་ནག་མ་རུངས་འཇོམས་པར་བསྟན ༑ ༑ ཐུགས་རྗེ་རལ་གཅིག་མ་ལ་ཕྱག་འཚལ་ལོ། །ཐུགས་རྗེའི་བཀའ་བཞིན་མཛད་པའི་ལྷ་མོ་ནི། །ཐུགས་རྗེ་ཁྲོ་གཉེན་ཅན་དཀར་ཕྱག་བཞིས་མཛེས ༑ ༑ ཐུགས་རྗེས་འགྲོ་དོན་མཛད་པའི་མཆོག་གཟུགས་མ། །ཐུགས་རྗེ་ཁྲོ་གཉེན་ཅན་ལ་ཕྱག་འཚལ་ལོ། །འཕགས་པ་དོན་ཡོད་ཞགས་པ་ལྷ་ལྔ་ལ་ཐུགས་རྗེའི་སྒོ་ནས་བསྟོད་པ། དྷ་བྱང་ཆུབ་སེམས་དཔས་མཛད་པའོ།། །།༄༅། །སྲུང་འཁོར་བྲི་ཚུལ་བཞུགས། ། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །འདིའི་སྲུང་བའི་འཁོར་ལོ་ལ་དོན་ལྔ་སྟེ། བྲི་བའི་གཞི། དུས། སྣག་ཚ། བྲི་བའི་ཐབས། བྲིས་ནས་ཇི་ལྟར་བསྒྲུབ་པའོ། །དང་པོ་ནི། དར་རམ། རས་སམ་ཤོག་བུ་ལ་སོགས་པའོ། །དུས་ནི་ཚེས་གཅིག་ནས་ཉའི་བར་གཟའ་སྐར་བཟང་པོའི་ཚེའོ། ། སྣག་ཚ་ནི་རང་གི་ལག་པ་གཡོན་པའི་སྲིན་ལག་གི་ཁྲག་དང༌། གི་ཝང་གིས་སོ། ། བྲི་བའི་ཐབས་ནི་འཁོར་ལོ་དཔེ་ཆུང་ལྟར་རོ། །བྲིས་ནས་ཇི་ལྟར་བསྒྲུབ་པ་ནི། གནས་ཁང་བྱི་དོར་བྱ། མཆོད་པ་བཤམ། གཏོར་མ་གསུམ་བཤམ། རྗེ་བཙུན་གྱི་ཐང་སྐུ་ཞལ་དབྱེ། དེ་ནས་རང་ཉིད་རྗེ་བཙུན་དུ་བསྒོམས་ལ།

བཟླས་པ་ཅུང་ཟད་བྱ ༑ དེ་ནས་འཁོར་ལོ་ཟངས་གཞོང་ལ་སོགས་པའི་སྟེང་དུ་བཞག་ལ། རྡོ་རྗེ་དང་བཅས་པའི་ལག་པ་གཡོན་པས་རེག་སྟེ། སྭ་བྷཱ་ཝའི་སྔགས་བརྗོད་པས་སྟོང་པར་བསམ ༑ སྟོང་པའི་ངང་ལས་པཾ་ལས་པདྨ་འདབ་བརྒྱད་ཀྱི་ལྟེ་བ་ལ་ཧྲཱིཿ ཤར་གྱི་འདབ་མ་ལ་ཧ། ལྷོར་ཧཱུྃ། ནུབ་ཏུ་ཕ། བྱང་དུ་ཊ་སྟེ་ཡི་གེ་འབྲུ་ལྔ་ལས་ལྷ་ལྔ་རྫོགས་པར་བསྐྱེད་ལ། ཡེ་ཤེས་པ་གཞུག གནས་གསུམ་བྱིན་གྱིས་བརླབ། དབང་བསྐུར་བ་སྒྲུབ་ཐབས་ལྟར་བྱ། དེ་ནས་མཆོད་པ་ལྔ་དབུལ་ཏེ་བྱུང་རྫོགས་སམ ༑ རྐང་ཐོན་དུ་བྱའོ། །དེ་ནས་སྙིང་པོ་བདུན་ལ་སོགས་པ་བཟླས་པའི་མེ་ཏོག་གཏོར་བས་རབ་གནས་བྱས་ལ། སླར་འཁོར་ལོའི་རྣམ་པར་གྱུར་པར་བསམ། བར་འདིར་དམ་ཚིག་ཅན་ལ་གཏོར་མ་གཅིག་གཏང༌། དེ་ནས་རང་གི་ཐུགས་ཀའི་ས་བོན་དང་འཁོར་ལོའི་ཡིག་འབྲུ་ལས་འོད་ཟེར་འཕྲོས་པས་གང་བསྲུང་བར་བྱ་བའི་ལུས་ལ་འཁོར་ལོའི་དབྱིབས་བསྟིམ། ཡང་འོད་ཟེར་འཕྲོས་པས། དེའི་རྣམ་ཤེས་བཀུག་ནས་སྔགས་ཀྱི་ཡིག་འབྲུ་ལ་བསྟིམ། ཡང་མཆོད་པ་དབུལ། གཏོར་མ་གཅིག་གཏང༌། དེ་ནས་རྡོ་རྗེ་ལ་གཟུངས་ཐག་བཏགས་པ་འཁོར་ལོའི་སྟེང་དུ་བཞག དེའི་གཟུངས་ཐག་ནས་བཟུང་སྟེ། ལྷ་ལྔའི་སྔགས་ཀྱི་མཐར་བསྲུང་བྱའི་མིང་དང༌། རུས་དང་སྤེལ་བའི་རཀྵ་རཀྵ་ཞེས་པ་བརྒྱ་རྩ་བརྒྱད་དམ། སྟོང་རྩ་བརྒྱད་ལ་སོགས་པ་བཟླས། དེ་ནས་ཨཱ་ལི་ཀཱ་ལིའི་མཐར་ཡང་མིང་དང་རུས་དང་རཀྵ་རཀྵ་སྭཱ་ཧཱ། ཞེས་པ་ཉི་ཤུ་རྩ་གཅིག་བཟླས་ནས། ཡི་གེ་བརྒྱ་པས་བརྟན་པར་བྱའོ ༑ ༑ དེ་ནས་འཁོར་ལོ་དྲིལ་ཏེ་ལ་ཆ་ལ་སོགས་པས་གཏུམས་ལ། བསྲུང་བྱའི་སྣ་བུག་ནས་གུ་གུལ་གྱི་དུད་པས་བདུག གཏོར་མ་གཅིག་སརྦ་བིགྷྣཱན་ན་མསྶརྦ་ཏ་ཐཱ་ག་ཏེ་བྷྱོ་ལ་སོགས་པའི་སྔགས་ཀྱིས་གནོད་བྱེད་ལ་བྱིན་ལ། ལུས་ལ་ཞུགས་པའི་གདོན་གཏོར་མ་ཟ་བའི་བར་ལ། སྲུང་འཁོར་བསྲུང་བྱའི་དཔུང་པ་གཡོན་ ( ¡¶ ལུ ¡· - གཡོན་ ) པར་གདགས། དེ་ནས་རང་གི་ལག་པ་གཡས་པས་བསྲུངབྱའི་དཔུང་པ་འཁོར་ལོ་དང་བཅས་པ་ལ་འཇུས་ཏེ།

ཡི་གེ་བརྒྱ་པ་ལན་གསུམ་མམ་བདུན་བརྗོད་དེ་བརྟན་པར་བྱའོ། །དེ་ནས་བླ་མ་ལ་ཡོན་དབུལ་ཞིང་དགའ་སྟོན་བྱའོ ༑ ༑ ཕྱི་ནས་བླ་མས་བསྲུང་བྱ་དེ་རང་གི་སྙིང་གར་ཡོད་པར་ཡང་དང་ཡང་དུ་དྲན་པར་བྱའོ། །བསྲུང་བྱས་ཀྱང་འཇིགས་སྐྲག་ནམ་བྱུང་དུས་སུ་འཁོར་ལོ་ལ་མགོན་སྐྱབས་ཞུ་བར་དམིགས་ཏེ་འཇུ་བ་དང༌། བླ་མ་ལ་གསོལ་བ་གདབ་བོ། ། ཤིན་ཏུ་ཟབ་བོ། །ཨི་ཐི།། །།༈ དོན་ཡོད་ཞགས་པའི་སྲུང་འཁོར་བྱེད་ན། འཁོར་ལོ་རིམ་པ་ལྔ་རུ་བསྐོར་ཏེ། ལྟེ་བ་ལ་ཧྲཱིཿདེའི་མཐའ་མར། ན་མསྶ་མནྟ་བུངྔྷ་ནཱཾ། ཞེས་པའི་སྔགས་དང་ ༑ ཆེ་གེ་མོ་ལ་རཀྵ་རཀྵ་སྭཱ་ཧཱ་ཞེས་པ་བྲིའོ། །དེའི་མུ་ཁྱུད་ལ་རྟེན་འབྲེལ་སྙིང་པོ ༑ དེའི་ཕྱི་རོལ་པདྨ་འདབ་བརྒྱད་ཀྱི། ཤར་དུ་དོན་ཞགས་ཀྱི་ཨོཾ་ཧྲཱིཿཏྲཻ་ལོ་ཀྱ། ལྷོར་རྟ་མགྲིན་གྱི། ནུབ་ཏུ་ཨེ་ཀ་ཛ་ཊཱིའི། བྱང་དུ་ཁྲོ་གཉེན་ཅན་གྱི་སྙིང་པོ་སྤེལ་ཚིག་དང་བཅས་པའོ། །མཚམས་ཀྱི་འདབ་མ་བཞི་ཆུང་བར་བྱ་སྟེ། དེ་ལ་ཤར་ནས་ཧ་ཧཱུྃ་ཕཊ་བཞི་བྲི། དེའི་མུ་ཁྱུད་ལ་དབྱངས་ཡིག་དེའི་ཕྱིར་གསལ་བྱེད་བྲིའོ། ཨི་ཐི། །མུ་ཁྱུད་ནང་མ་ལ་དབྱངས་ཡིག པད་འདབ་ཀྱི་ཕྱི་མ་ལ་གསལ་བྱེད། དེའི་ཕྱི་རོལ་དུ་རྟེན་འབྲེལ་སྙིང་པོ་ཕྱི་རུ་རྡོ་ར་མེ་རི་བྱས་ན་སྲུང་འཁོར་སྤྱི་དང་མཐུན་པར་གདའོ།། །། ༄༅། །ལག་ན་རྡོ་རྗེའི་གཟུངས་ཀྱི་ལག་ཏུ་བླང་བའི་རིམ་པ་རྒྱས་པར་བཤད་པ་བཞུགས། ། ༄༅། །ཨོཾ་སྭསྟི་སིངྔྷཾ། བླ་མ་དམ་པའི་ཞབས་ལ་ཕྱག་འཚལ་ལོ། །རྡོ་རྗེ་འཛིན་དབང་དཔལ་ལྡན་བླ་ཆེན་གྱི། །ཞབས་པད་དྲི་མེད་སྤྱི་བོས་བླང་བྱས་ནས།། མཚུངས་མེད་རྡོ་རྗེ་འཛིན་ཆེན་གཟུངས་ཀྱི་དོན། །གཞན་ཕྱིར་རབ་ཏུ་གསལ་བ་ཉིད་དུ་བྲི། །འཕགས་པ་ལག་ན་རྡོ་རྗེའི་གཟུངས་རིང་པོ་རྡོ་རྗེ་མཁའ་འགྲོའི་རྒྱུད་ནས་བྱུང་བའི་ལག་ཏུ་བླང་བའི་རིམ་པ་འདི་ནི་རྡོ་རྗེ་མཁའ་འགྲོ་མ་གཅིག་ལས་ཇོ་བོ་གསེར་གླིང་པ་ཨ་ཝ་དྷཱུ་ཏཱིས་གསན། དེས་ཇོ་བོ་ཆེན་པོ་རྗེ་ལྷ་གཅིག་ལ། དེས་དགེ་བཤེས་མགར་རོང་པ་དགེ་བ་ལ།

དེས་དགེ་བཤེས་འཛང་གྱང་ཕུ་བ་ལ། དེས་རྗེ་བཙུན་ས་སྐྱ་པ་ཆེན་པོ་ལ། དེས་རྗེ་བཙུན་གྲགས་པ་རྒྱལ་མཚན་ལའོ། ། ཡང་དེའི་བརྒྱུད་པ་གཉིས་པ་ནི། རྗེ་བཙུན་སངས་རྒྱས། དེས་ཛེ་ཏཱ་རི། ¡Ã དེས་རྡོ་རྗེ་གདན་པ་ཆེན་པོ། ( ¡¶ ལུ ¡· - དེས་རྡོ་་་་་་་ཆེན་པོ། ) དེས་རྡོ་རྗེ་གདན་པ་ཆུང་བ་ལ། དེས་བླ་མ་བ་རི་བ་ལ། དེས་བླ་མ་ས་སྐྱ་པ་ཆེན་པོ་ལ། དེས་རྗེ་བཙུན་གྲགས་པ་རྒྱལ་མཚན་ལའོ། །དེ་ལྟར་བླ་མ་གཉིས་ལས་མནོས་པའི་གཟུངས་འདི་ལ་གསུམ། བསྙེན་པ་དང༌། སྒྲུབ་པ་དང༌། ལས་ལ་སྦྱར་བའོ། །དང་པོ་ནི་དབང་དང་དམ་ཚིག་ཐོབ་པའི་རྟེན་གྱི་གང་ཟག དེ་ལྟར་མ་ཡིན་ན་ཡང་སེམས་བསྐྱེད་པའམ། རིག་པ་གཏད་པ་ཐོབ་པ་བྱང་ཆུབ་སེམས་དཔའི་བསླབ་པ་ལ་གནས་པ། རིག་སྔགས་བཟླས་པའི་ལུང་ཐོབ་པའི་གང་ཟག་ཅིག་གིས། ཁྲུས་དང་གཙང་སྦྲ་སྔོན་དུ་བྱས་ཀྱང་རུང་མ་བྱས་ཀྱང་རུང་སྟེ། སྟན་བདེ་བ་ལ་འདུག་ལ། ཐོག་མར་བསོད་ནམས་ཀྱི་ཚོགས་ཡན་ལག་བཞི་བསྒོམ་པ་ནི། སྐྱབས་སུ་འགྲོ་བ་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བྱམས་པ་ཚད་མེད་པ་དང༌། ཡུལ་སྡུག་བསྔལ་ཅན་ལ་དམིགས་ཏེ་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་སྙིང་རྗེ་ཚད་མེད་པ་དང༌། སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་བྱའོ་སྙམ་དུ་བྱང་ཆུབ་ཀྱི་སེམས་བསྒོམ་པར་བྱའོ། །དེ་ནས་ཡེ་ཤེས་ཀྱི་ཚོགས་ཡན་ལག་བཞི་ནི། བདག་གི་སྙིང་གའི་ཧཱུྃ་ལས་མེ་འབར་ཏེ་བདག་གི་ཕུང་པོ་དང་ཁམས་དང་སྐྱེ་མཆེད་ནད་དང་སྡུག་བསྔལ་བགེགས་དང་ལོག་འདྲེན་ལས་དང་ཉོན་མོངས་པ་ཐམས་ཅད་བསྲེགས་པར་བསྒོམ་པ་ནི་དང་པོའོ། །དེ་ནས་ཆོས་ཐམས་ཅད་སེམས་སུ་མོས་པ་བྱས་ལ། ཨོཾ་སྭ་བྷཱ་ཝ་ཤུངྔྷ་སརྦ་དྷརྨཱ་སྭ་བྷཱ་ཝ་ཤུངྷོ྅་ཧཾ ༑ ཞེས་བརྗོད་པ་ནི་གཉིས་པའོ། །དེ་ནས་ཆོས་ཐམས་ཅད་སྒྱུ་མ་ལྟ་བུ་མིག་ཡོར་ལྟ་བུར་བསྒོམ་པ་ནི་གསུམ་པའོ། །དེ་ནས་སྣང་བ་མི་དམིགས་པར་སྟོང་པ་ཉིད་བསྒོམས་ཏེ།

ཨོཾ་ཤཱུནྱ་ཏཱ་ཛྙཱ་ན་བཛྲ་སྭ་བྷ་བ་ཨཱཏྨ་ཀོ྅་ཧཾ་ཞེས་བརྗོད་པ་ནི་ཡན་ལག་བཞི་པའོ། །དེ་ནས་ལྷའི་སྐུ་བསྐྱེད་པ་ཡན་ལག་བཞི་པ་ནི། ངག་ཏུ་ཧཱུྃ་ཞེས་བརྗོད་པ་ཙམ་གྱིས་དཔལ་ཕྱག་ན་རྡོ་རྗེ་ཞལ་གཅིག་ཕྱག་གཉིས་པ། གཡས་ན་རྡོ་རྗེ ༑ གཡོན་སྡིགས་མཛུབ་མཛད་པ། པདྨའི་གདན་ལ་ཞབས་གཡས་བསྐུམ་པས་ཉི་མ། གཡོན་བརྐྱང་པས་ཟླ་བ་མནན་པ། སྟག་གི་ལྤགས་པའི་ཤམ་ཐབས་ཅན། མེ་འབར་བའི་དབུས་ན་བཞུགས་པ། སྦྲུལ་འབར་བ། རིན་པོ་ཆེའི་ཅོད་པན་བྱས་པ ༑ ཞེས་བྱ་བ་ལ་སོགས་པ་ཉམས་ཉི་ཤུ་རྩ་ལྔ་གཞུང་ནས་འབྱུང་བ་བཞིན་ངག་ཏུ་ཡང་བརྗོད་ལ། གསལ་གདབ་པ་ནི་ཡན་ལག་དང་པོ་དམ་ཚིག་སེམས་དཔའ་བསྐྱེད་པའོ། །དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ་བསམས་པ་ནི་ཡན་ལག་གཉིས་པ་སྐུ་གསུང་ཐུགས་བྱིན་གྱིས་བརླབ་པའོ ༑༑ དེ་ནས་སྙིང་གའི་ཧཱུྃ་ལས་འོད་ཟེར་བྱུང་སྟེ། དེ་བཞིན་གཤེགས་པའི་ཚོགས་ཐམས་ཅད་སྤྱན་དྲངས་ལ། དཔལ་ཕྱག་ན་རྡོ་རྗེའི་ལུས་ལ་ཐིམ་པ་ནི་ཡན་ལག་གསུམ་པ་ཡེ་ཤེས་པ་གཞུག་པའོ། །དེ་ནས་ཡང་ཐུགས་ཀའི་ཧཱུྃ་ལས་འོད་ཟེར་བྱུང་སྟེ

༑ དབང་བསྐུར་གྱི་ལྷ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས་ཏེ་ཡིད་ཀྱིས་མཆོད་དེ་དབང་བསྐུར་བར་གསོལ་བ་བཏབ་པས། དེ་དག་གིས་སྤྱི་བོ་ནས་དབང་བསྐུར་ཏེ་ཆུ་ལྷག་མ་ཡར་ལུད་པ་ལས་སྤྱི་བོར་དེ་བཞིན་གཤེགས་པ་མི་བསྐྱོད་པས་དབུར་བརྒྱན་པར་བསམས་པ་ནི་ཡན་ལག་བཞི་པ་དབང་བསྐུར་ཏེ་རིགས་ཀྱི་བདག་པོས་དབུར་བརྒྱན་པའོ། །དེ་ནས་བཟླས་པའི་ཡན་ལག་བཞི་ནི། བདག་གི་སྙིང་གའི་ཧཱུྃ་ལས་འོད་འཕྲོས་ཏེ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མདུན་གྱི་ནམ་མཁར་སྤྱན་དྲངས་ཏེ། ཡིད་ཀྱིས་མཆོད་ལ་རིག་པ་འཛིན་པ་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱིས་གསུངས་པའི་གསང་སྔགས་དང་རིག་སྔགས་ཟློས་ཤིག་ཅེས་གསུངས་པར་བསམས་ནས། བདག་གིས་རིག་སྔགས་བཟླས་པས་སྤྱན་དྲངས་པའི་དེ་བཞིན་གཤེགས་པ་ཐམས་ཅད་ཀྱིས་ཀྱང་བདག་གི་བཟླས་པའི་གྲོགས་བྱེད་པར་བསམ་ཞིང༌། རིག་སྔགས་བརྗོད་པ་ནི་ཡན་ལག་དང་པོའོ། །དེ་ནས་ཟབ་པ་དང་རྒྱ་ཆེ་བའི་རིགས་སྔགས་འབྲུག་གི་སྒྲ་ལྟར་རྫོགས་པར་ཟློས་ན་སྔགས་ཀྱི་གྲལ་མགོ་ན་ཨོཾ་ཞེས་བྱ་བ་ཡོད། རྫོགས་པར་མི་འདོད་ན་ཏདྱ་ཐཱ་མན་ཆོད་རྫོགས་པ་ཡིན། བདེ་མཆོག་རྡོ་རྗེ་མཁའ་འགྲོའི་རྒྱུད་དང༌། སློབ་དཔོན་བྷ་བ་པས་མཛད་པ་ན་མར་རྫོགས་པར་ཟློས་པར་བཤད། འདི་གང་མོས་པ་བཟླས་པས་བཏུབ་སྟེ་ཡན་ལག་གཉིས་པའོ། །དེ་ནས་བཟླས་བརྗོད་ཤོལ་བར་འདོད་ན། སྤྱན་དྲངས་པའི་སངས་རྒྱས་དེ་རྣམས་ལ་ཡི་གེ་བརྒྱ་པས་བཟོད་པར་གསོལ་ཏེ། དངོས་གྲུབ་ཇི་ལྟར་འདོད་པ་བླངས་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཞལ་ནས་རིག་པ་འཛིན་པ་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱི་ཞལ་ནས་གསུངས་པའི་རིག་སྔགས་བཟླས་པ་ནི་རྗེས་སུ་ཡི་རང་ངོ༌། ། ཞེས་གསུངས་ནས་མི་དམིགས་པར་གཤེགས་པར་བསམས་པ་ནི་ཡན་ལག་གསུམ་པའོ། །སྨོན་ལམ་གདབ་པ་ནི་ཡན་ལག་བཞི་པའོ། །དེ་ནས་རྗེས་ལ་བྱུང་བའི་ཡན་ལག་བཞི་ནི།

བདག་རང་ཡང་ལྷར་བསྒོམ། སྣང་བའི་དངོས་པོ་ཐམས་ཅད་ཀྱང་ལྷའི་ངོ་བོར་ཤེས་པར་བྱ་སྟེ། སྤྱོད་ལམ་བྱ་བ་ནི་ཡན་ལག་དང་པོའོ། ། ཡིག་འབྲུ་གསུམ་གྱིས་ཁ་ཟས་བྱིན་གྱིས་བརླབས་ནས། ཁ་ཟས་ལྷ་མཆོད་པའི་བསམ་པས་ཟ་བ་ནི་ཡན་ལག་གཉིས་པའོ། །དེ་ནས་གཏོར་མ་ཡི་གེ་གསུམ་གྱིས་བདུད་རྩིར་བྱིན་གྱིས་བརླབས་ཏེ། མདུན་དུ་དཔལ་ཕྱག་ན་རྡོ་རྗེ་བསྐྱེད་ལ། དེ་ལ་ཡེ་ཤེས་པ་སྤྱན་དྲངས་ཏེ་བསྟིམ་ནས་ལྗགས་རྡོ་རྗེའི་སྦུ་གུར་གཏོར་མ་གསོལ་བར་བསམ་ཞིང༌། གཟུངས་སྔགས་རིང་པོ་ལན་གཅིག་གམ་གསུམ་བརྗོད་པས་མཉེས་པར་བསྒོམས་ལ། མཆོད་པ་ལྔས་མཆོད། ཅི་ཤེས་པས་ཀྱང་བསྟོད་ལ། འདོད་པའི་དོན་ལ་གསོལ་བ་བཏབ་ལ། སྤྱན་དྲངས་པ་གཤེགས་སུ་གསོལ། དམ་ཚིག་པ་བདག་ལ་བསྡུས་ཏེ། གཏོར་མ་ས་གཙང་སར་གཏང་བ་ནི་གཏོར་མའི་རྣལ་འབྱོར་ཏེ་ཡན་ལག་གསུམ་པའོ། །དེ་ནས་ཉལ་ན་སྟོང་པ་ཉིད་དམ་ལྷའི་ང་རྒྱལ་གྱིས་ཉལ་ཞིང༌། ལྡང་ན་སྐད་ཅིག་གིས་ལྷའི་སྐུར་ལྡང་བ་ནི་ཡན་ལག་བཞི་པ་ཉལ་བ་དང་ལྡང་བའི་རྣལ་འབྱོར་རོ། །དེ་ལྟར་བསོད་ནམས་ཀྱི་ཚོགས་ཡན་ལག་བཞི ༑ ཡེ་ཤེས་ཀྱི་ཚོགས་ཡན་ལག་བཞི། ལྷར་བསྐྱེད་པ་ཡན་ལག་བཞི། བཟླས་པའི་རྣལ་འབྱོར་ཡན་ལག་བཞི། རྗེས་ཀྱི་རྣལ་འབྱོར་ཡན་ལག་བཞི་སྟེ་དེ་ལྟར་ཡན་ལག་ཉི་ཤུ་ཐམ་པ་དང་ལྡན་པས། མཚན་མའི་བསྙེན་པ་ཡི་དམ་ལྷའི་ཞལ་མཐོང་བའམ། གནང་བ་ཐོབ་པའམ། དུས་ཀྱི་བསྙེན་པ་ལོ་དྲུག་གམ། གྲངས་ཀྱི་བསྙེན་པ་འབུམ་ཕྲག་བཞིའམ། དེ་ལྟ་བུ་གང་རུང་ཞིག་སྔོན་དུ་སོང་ནས་སྒྲུབ་པ་ལ་འཇུག་པར་བྱའོ། །ཐོག་མར་བསྙེན་པ་བསྟན་ཟིན་ཏོ།། །།སྒྲུབ་པ་ལ་གཉིས། སྔོན་དུ་སྦྱིན་སྲེག་ལ་བརྟེན་ཏེ་ལྷ་ཉེ་བར་བསྒྲུབ་པ་དང་ ༑ དེ་ནས་མཆོད་རྟེན་ལ་བརྟེན་ཏེ་ལྷ་ཉེ་བར་བསྒྲུབ་པའོ། །དང་པོ་ནི། ཞི་བའི་སྦྱིན་སྲེག་འབའ་ཞིག་གིས་བསྒྲུབ་པ་ཡིན་མོད་ཀྱི། ཞར་ལ་འབྱུང་བ་ལས་བཞི་ཀའང་བརྗོད་པར་བྱའོ། །དེ་ལ་དང་པོ་ཐབ་ཁུང་ནི། རྒྱར་ཁྲུ་གང་བ། དབྱིབས་ཟླུམ་པོ་སོར་བཞི་ཕྱིར་བསྐྱེད་ནས།

སོར་བཞི་དཔངས་སུ་བརྩིགས་པ་ནི་དཀར་པོ། དེའི་ཕྱི་རོལ་གྲུ་བཞི་པ་རྡོ་རྗེ་རྩེ་ལྔ་པས་མཚན་པ་ནི་སེར་པོ། མཐོ་གང་ཟབས་སུ་བྲུས་པའི་ལྟེ་བ་གྲུ་གསུམ་པ་བྲིས་པ་ནི་ནག་པོ། དེའི་མཚམས་ན་ཟླ་བ་ཕྱེད་པ་ལྟ་བུ་ཡོད་པ་ནི་དམར་པོ། ལྟེ་བར་རྡོ་རྗེ་སྔོན་པོས་མཚན་པ་ཁ་ཁྱཻར་དང་མུ་རན་དཀར་པོའི་མཚན་མས་མཚན་པའོ། །དེར་བུད་ཤིང་ནི་ཞི་བ་དང་དབང་ལ་ཐབ་ཁུང་དང་ཁ་ད་ཆད་དུ་བརྩིག རྒྱས་པ་ལ་ཅུང་ཟད་མཐོ་བ། དྲག་པོ་ལ་ཅུང་ཟད་དམའ་བ་བརྩིག ལས་འཇམ་པོ་གསུམ་ལ་བསྲེག་རྫས་གཡས་ལ་མཆོད་རྫས་གཡོན། དྲག་པོ་ལ་དེ་ལས་གོ་བཟློག་པའོ། །བསྲེག་རྫས་ནི་ཞི་བ་ལ་ཏིལ་གཙོ་བོ། ཐམས་ཅད་དུ་རྒྱས་པ་ལ་ཞོ་དང་ཟས་མཆོག ཚེ་རྒྱས་པ་ལ་དཱུར་བ། ལོངས་སྤྱོད་རྒྱས་པ་ལ་འབྲུ། དབང་དུ་བྱ་བ་ལ་ཤིང་ཏོག་སྐྱུར་པོ། དྲག་པོ་ལ་ཁྲག་དང་དུག་དང་དགྲ་བགེགས་ཀྱི་ལིངྒ་དགུག་གཞུག་བྱས་པའི་དུམ་བུ་རྣམས་སོ། ། ཐམས་ཅད་དུ་མར་དང་ཡམ་ཤིང་ངོ༌། །མཆོད་རྫས་ནི་མཆོད་ཡོན་དང་ཞབས་བསིལ་སྔོན་དུ་འགྲོ་བའི་མཆོད་པ་རྣམ་པ་ལྔའོ། །སྒྲུབ་པ་པོའི་ཆས་གོས་ནི་ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ། ཁ་ལྟ་ཕྱོགས་ཀྱང་ཞི་བ་ལ་ཤར་དུ། རྒྱས་པ་ལ་བྱང་དུ། དབང་ལ་ནུབ་ཏུ། དྲག་པོ་ལ་ལྷོར་ཁ་བལྟ་བར་བྱའོ། །དེ་ལྟར་འཚོག་ཆས་རྣམས་ཟིན་ནས་བདག་གི་རྣལ་འབྱོར་རྫོགས་པར་བསྒོམ་ཏེ། བཟླས་པ་འགའ་བྱ། ཐབ་ཁུང་དུ་མེ་སྦར། རང་གི་ལྷའི་སྔགས་ཀྱིས་མེ་བསངས། སྭ་བྷ་བས་སྟོང་པར་བསྒོམ། ཧཱུྃ་ལས་བྲིས་པ་དང་རྗེས་སུ་མཐུན་པའི་ཐབ་ཁུང་རྒྱ་དང་ཚད་ཡོངས་སུ་མ་ཆད་པ་བསྐྱེད། རྃ་ལས་བགྲང་ཕྲེང་རྃ་གྱིས་མཚན་པ་ལས་མེ་ལྷ་སྐུ་མདོག་དམར་པོ། གཡས་པ་བགྲང་ཕྲེང་ ༑ གཡོན་ན་དབྱུག་པ་འཛིན་པ་རལ་པའི་ཅོད་པན་དང་ལྡན་པ། རིན་པོ་ཆེ་དང་ཚངས་པའི་སྐུད་པ་དང་ལྡན་པ་གསུས་ཁྱིམ་ཆེ་བ་ར་ལ་ཞོན་ཞིང་དྲང་སྲོང་ཕྲུ་གུས་བསྐོར་བ་སྟེ། འོན་ཀྱང་ཞི་བ་ལ་ཞལ་དཀར་པོ། རྒྱས་པ་ལ་སེར་པོ།

དབང་ལ་དམར་པོ། དྲག་པོ་ལ་ནག་པོའི་ཚུལ་ཅན་ནོ། །དེ་ནས་དེའི་ཐུགས་ཀའི་རྃ་དང་བདག་གི་སྙིང་གའི་ཧཱུྃ་ལས་འོད་འཕྲོས་པས་ ༼ ཤར་ལྷོ་ ༽ བྱང་ཤར་གྱི་མཚམས་ནས་མེ་ལྷ་ཡེ་ཤེས་པ་སྤྱན་དྲངས་ནས་ཤར་ལྷོ་ན་བཞུགས་པ་ལ་མཆོད་ཡོན་ཞབས་བསིལ་དབུལ། ཛཿཧཱུྃ་བཾ་ཧོཿས་དམ་ཚིག་པ་ལ་བསྟིམ། ཨོཾ་ཨཱཿཧཱུྃ་གིས་སྐུ་གསུང་ཐུགས་བྱིན་གྱིས་བརླབ། ཡིད་ཀྱིས་དབང་བསྐུར་ནས་རིགས་ཀྱི་བདག་པོ་ནི་ཞི་བ་ལ་རྣམ་པར་སྣང་མཛད། རྒྱས་པ་ལ་རིན་ཆེན་འབྱུང་ལྡན། དབང་ལ་འོད་དཔག་མེད། དྲག་པོ་ལ་མི་བསྐྱོད་པས་དབུར་བརྒྱན་པའོ། །དེ་ནས་རྫས་བསངས་ཏེ ༑ བདུད་རྩིར་བྱིན་གྱིས་བརླབ་ལ་དབུལ་བར་བྱ་སྟེ། རྫས་ཐམས་ཅད་ནི་ཨོཾ་ཨགྣ་ཡེ་སྭཱ་ཧཱ། ཞེས་པའི་མཇུག་ཏུ་ལས་ཀྱི་ཤམ་བུ་བཏགས་ནས་དབུལ་བར་བྱ་སྟེ ༑ ¡Ã དེ་ནས་ ( ¡¶ ལུ ¡· - དེ་ནས་ ) ལས་ཀྱི་ཤམ་བུ་ནི་ཞི་བ་ལ་ཤཱནྟིཾ་ཀུ་རུ་སྭཱ་ཧཱ། རྒྱས་པ་ལ་པུཥྟིཾ་ཀུ་རུ་སྭཱ་ཧཱ། དབང་ལ་ཝ་ཤཾ་ཀུ་རུ་སྭཱ་ཧཱ། དྲག་པོ་ལ་མཱ་ར་ཡ་ཕཊ་ཅེས་པ་བཏགས་སོ། །དེ་ལྟར་བསྲེག་རྫས་ཐུན་བདུན་བདུན་ཙམ་རེ་ཕུལ་ལ། མེ་ལྷ་འབར་བའི་རྣམ་པར་ཐིམ་པར་བྱའོ། །དེ་ནས་ཐབ་ཁུང་གི་ལྷ་ཡན་ལག་བཞི་རྫོགས་སུ་བསྐྱེད་ལ་ཡང་ལྷའི་སྔགས་ཡི་གེ་བཅུ་གསུམ་པའི་ཤམ་བུ་ལ་ལས་ཀྱི་སྔགས་བཏགས་ལ་རྫས་ཐམས་ཅད་དབུལ་བར་བྱའོ། །དེ་ལ་མཆོད་པས་མཆོད་ཅིང་བསྟོད་པས་བསྟོད་ལ། འདོད་པའི་དོན་ལ་གསོལ་བ་གདབ་ལ། ཡེ་ཤེས་པ་གཤེགས་ཏེ་དམ་ཚིག་པ་བདག་ལ་བསྡུ་བར་བྱའོ། །དེ་ཡང་ཐབ་ཏུ་མེ་ལྷ་སྐད་ཅིག་ཙམ་གྱིས་བསྐྱེད་ལ། བསྲེག་རྫས་ལྷག་མ་རྣམས་ཕུལ་ལ་མཆོད་པས་མཆོད་ལ ༑ བསྟོད་པས་བསྟོད་དེ་འདོད་པའི་དོན་ལ་གསོལ་བ་བཏབ་ལ། ཡེ་ཤེས་པ་གཤེགས་ཏེ་དམ་ཚིག་པ་འབར་བའི་རྣམ་པར་བསམ། མཐར་ལས་ཀྱི་རྗེས་མི་མངོན་པར་བསྡུ་བར་བྱའོ། །དེ་ཡང་སྡིག་པ་ཞི་བའི་སྦྱིན་སྲེག་ནི། སྔོན་དུ་བསྙེན་པ་ཇི་ཙམ་སོང་བའི་བཅུ་ཆའི་ཚད་དུ་ཏིལ་གྱི་སྦྱིན་སྲེག་བྱས་ལ། དེ་ནས་མཆོད་རྟེན་གྱི་སྒྲུབ་པ་བྱེད་པ་ཡིན་གྱི།

ལྷག་མ་ལས་བཞི་ནི་ལས་ལ་སྦྱར་བའི་ཁོངས་སུ་གཏོགས་པ་ཡིན་ནོ། །སྦྱིན་སྲེག་གིས་བསྒྲུབ་པ་བསྟན་ཟིན་ཏོ།། །།དེ་ནས་མཆོད་རྟེན་གྱིས་བསྒྲུབ་པ་ནི། རིན་པོ་ཆེ་ཨིནྡྲ་ནཱི་ལའམ། མུ་མེན་ནམ ༑ རིན་པོ་ཆེ་བརྡར་བའི་འཇིམ་པ་སྔོན་པོ་ཡང་རུང་སྟེ། བྱང་ཆུབ་ཆེན་པོའི་མཆོད་རྟེན་གདན་ཁྲི་ནས་ཏོག་གི་བར་དུ་ཡོངས་སུ་རྫོགས་པ་ཆེ་ཆུང་གི་ཚད་ལ་ངེས་པ་མེད་དེ། དེ་བཞིན་གཤེགས་པའི་རིང་བསྲེལ་ཡོད་ན་རབ། མེད་ཀྱང་རུང་སྟེ ༑ ཆོས་ཀྱི་སྐུའི་རིང་བསྲེལ་ཞེས་བྱ་བ་གཟུངས་སྔགས་བྲིས་པ་བུམ་པའི་ནང་དུ་བཞུགས་པ་སྟེ་དེའི་སྙིང་པོ་ཅན་དུ་བྱས་ལ། རབ་གནས་ལ་སོགས་པ་རྒྱས་པར་བྱ་སྟེ ༑ ¡Ã རིན་པོ་ཆེ་ལ་སོགས་པ་ ( ¡¶ ཞ ¡·¡¶ ལུ ¡· - རིན་པོ་ཆེ་ལ་སོགས་པ་ ) ཁྲི་མཐོ་བ་ཞིག་གི་སྟེང་དུ་བཞུགས་སུ་གཞུག དེའི་དྲུང་དུ་བུམ་པ་མཚན་ཉིད་དང་ལྡན་པ་ལེགས་པར་སྦྱངས་པ་མགུལ་ཆིངས་པྲོག་སྔོན་པོས་བྱས་པའམ། དཀར་པོ་ཡང་རུང་བས་མགུལ་པ་དཀྲི། ཁ་དང་ཞབས་སུ་གུ་གུལ་གྱིས་བདུག་ཅིང་ཡུངས་དཀར་གྱིས་བྲབ ༑ སྨན་ལྔ་འབྲུ་ལྔ་རིན་པོ་ཆེ་ལྔའི་བཅུད་གཞུག ཆུ་གཙང་མ་དྲི་ཞིམ་པོས་དགང་ ༑ ཤིང་ལོ་རློན་པས་ཁ་བརྒྱན། དུང་ཆོས་སུ་དྲི་ཞིམ་པོའི་ཆུ་བླུགས་ལ་དེའི་སྟེང་དུ་བཞག རྡོ་རྗེ་གཟུངས་ཐག་སྔོན་པོ་བཏགས་པ་དེའི་སྟེང་དུ་བཞག་པར་བྱའོ ༑ ༑ དེ་ནས་མཆོད་ཡོན་ཞབས་བསིལ་སྔོན་དུ་འགྲོ་བའི་མཆོད་པ་ལྔ་དང་གཏོར་མ་བཤམས་ལ། བདག་གི་རྣལ་འབྱོར་རྫོགས་པར་བསྐྱེད། མཆོད་རྟེན་སྟོང་པ་ཉིད་ཀྱི་ངང་ལས། བྷྲཱུྃ་ལས་མཆོད་རྟེན་དུ་བསྐྱེད། མཆོད་རྟེན་གྱི་བུམ་པའི་ནང་དུ་ཧཱུྃ་ལས་ལག་ན་རྡོ་རྗེ་ཡན་ལག་བཞི་རྫོགས་སུ་སངས་རྒྱས་གདྒཱའི་ཀླུང་གི་བྱེ་མ་སྙེད་དང་མཉམ་པ་ཐམས་ཅད་དུས་གཅིག་ཏུ་བསྐྱེད་དེ། བུམ་པ་སྟོང་པ་ཉིད་དུ་སྦྱངས་ལ། བྷྲཱུྃ་ལས་རིན་པོ་ཆེའི་བུམ་པའི་ནང་དུ་མཆོད་རྟེན་གྱི་བུམ་པ་བཞིན་ཧཱུྃ་ལས་སངས་རྒྱས་གདྒཱའི་ཀླུང་གི་བྱེ་མ་སྙེད་དང་མཉམ་པ་ཐམས་ཅད་དུས་གཅིག་ཏུ་བསྐྱེད་དེ།

དེ་ནས་མཆོད་རྟེན་ལ་ཡང་གཟུངས་ཐག་གིས་དཀྲིས་ལ་གཟུངས་ཐག་གི་སྣ་ནས་བཟུང་སྟེ། བདག་གིས་བཟླས་པ་བྱས་པ་བཞིན་མཆོད་རྟེན་བུམ་པའི་ནང་ན་གནས་པ་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བཟླས་པ་བྱེད་པར་བསམ་ཞིང༌། གོང་དུ་བསྟན་པའི་བཟླས་པའི་མན་ངག་བཞིན་བཟླས་པ་བྱ། ཐུན་འཇོག་ཁར་མཆོད་པས་མཆོད ༑ བསྟོད་ལ་འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་བརྗོད་དེ་བཟོད་པར་གསོལ། བཅོམ་ལྡན་འདས་ལ་གཏོར་མ་དབུལ། ཕྱོགས་སྐྱོང་དང་འབྱུང་པོའི་ཚོགས་ལ་དཔུང་བཟང་དང་མཐུན་པར་གཏོར་མ་དབུལ། གཟུངས་ཐག་གི་སྣ་ཕྱོགས་གཅིག་ལ་རྡོ་རྗེ་བཏགས་ལ་བྲིས་སྐུའམ་ལུགས་སྐུའམ་མཆོད་རྟེན་ཉིད་ཀྱི་དྲུང་དུ་བསྲུང་བ་བྱས་ལ་བཞག །བུམ་པ་དང་མཆོད་རྟེན་དང་བདག་དང་གསུམ་ཀ་ལ་སྐུ་གསུང་ཐུགས་ཀྱི་ཡི་གེས་བསྲུངས་ལ། སྒྲུབ་པ་པོ་བདག་རང་ཁ་ཟས་སམ་སྤྱོད་ལམ་གྱི་རྣལ་འབྱོར་གྱིས་གནས་པར་བྱའོ། །དེ་ལྟར་ཐུན་གསུམ་མམ་བཞིའམ་ཐུན་དྲུག་གི་ཚུལ་གྱིས་ལྷ་ཉེ་བར་བསྒྲུབ་པར་བྱ་སྟེ། དེ་ཡང་རྟགས་ཀྱི་སྒྲུབ་པ་དངོས་སམ། རྨི་ལམ་དུ་གནང་བ་ཐོབ་ཀྱང་རུང༌། དུས་ཀྱི་སྒྲུབ་པ་ལ་ལོ་དྲུག་གམ་ཟླ་བ་དྲུག་ཀྱང་རུང༌། གྲངས་ཀྱི་སྒྲུབ་པ་འབུམ་ཕྲག་དྲུག་གམ་འབུམ་ཕྲག་བཞི་བཟླས་ཏེ་ལྷ་ཉེ་བར་སྒྲུབ་པའོ། །དེ་ཡང་སྒྲུབ་པ་ལ་ཞུགས་ནས་མ་ཐོན་གྱི་བར་དུ་ཐུན་དང་པོ་ལ་མདུན་གྱི་གཉིས་པོ་དེ་ལེགས་པར་བསྐྱེད་ལ། ཐུན་གཉིས་པ་མན་ཆད་གསལ་གདབ་པ་ལས་གཞི་ནས་བསྐྱེད་མི་དགོས། མཆོད་པ་དང་གཏོར་མ་ནི་སྒྲུབ་པའི་གྲོགས་ཡོད་ན་བཟླས་བརྗོད་གསུང་མི་འཆད་དུ་བྱས་ན་ཡང་ལེགས་སོ། །སྒྲུབ་པ་ཐོན་པ་དང་བུམ་པའི་སྟེང་གི་དུང་ཆོས་ཀྱི་ཆུ་བུམ་པའི་ནང་དུ་བླུགས་པས། བུམ་པའི་ནང་དུ་ལྷ་རྣམས་འོད་དུ་ཞུ་བར་བསམ། མཆོད་རྟེན་གྱི་ལྷ་རྣམས་ལས་དངོས་གྲུབ་བླངས་ཏེ། བདག་གི་ཐུགས་ཀར་བསྡུས་ལ་མཆོད་རྟེན་གྱི་བུམ་པར་སླར་ཡང་ལྷ་གཉིས་པ་གཅིག་བསྐྱེད་དེ།

མཆོད་པས་མཆོད་ལ་བརྟེན་པར་བཞུགས་སུ་གསོལ། བུམ་པའི་ཆུ་ལས་དངོས་གྲུབ་བླང་བར་བྱ་བའི་ཕྱིར་བཏུང་བ་དང་ལུས་ཐམས་ཅད་ལ་ཁྲུས་བྱའོ། །མཆོད་རྟེན་ལ་བརྟེན་པའི་བསྒྲུབ་པ་བསྟན་ཟིན་ཏེ་སྒྲུབ་པ་གཉིས་ཀའང་བསྟན་ཟིན་ཏོ། །དེ་ལྟར་སྒྲུབ་པ་རྫོགས་པ་གཅིག་གིས་རང་དང་གཞན་གྱི་དོན་བསྒྲུབ་པར་བྱ་བའི་ཕྱིར། ལས་ལ་སྦྱར་བ་ནི། འོག་ནས་འབྱུང་བའི་ལས་ཐམས་ཅད་སྔར་སྒྲུབ་པའི་སྐབས་སུ་བཤད་པ་ལྟ་བུའི་བུམ་པའི་ཆོ་ག་དང་འབྲེལ་བར་བཞེད་དེ། དེ་ལ་བུམ་པའི་ཆུ་ཟངས་གཞོང་ལ་སོགས་པའི་སྣོད་གཙང་མར་བླུགས་ལ། ཆུའི་རྡུལ་ཕྲ་རབ་ཐམས་ཅད་རྡོ་རྗེ་དམར་པོ་ཕྲ་མོ་དཔག་ཏུ་མེད་པར་བསམས་ལ། དེས་ནད་པ་ལ་གཏོར་ན་གནོད་སྦྱིན་གྱི་གདོན་གྱིས་ཟིན་པ་གཏང་བར་འགྱུར་བ་ནི་ལས་དང་པོའོ། ། སྨྱག་ ( ¡¶ ཞ ¡· དམག་ ) ཤད་དམ། བལ་པོ་སེའུའི་ལྕུག་མ་རྩེ་གསུམ་པ་རྙེད་ན་རིགས་གསུམ་མགོན་པོར་བསྐྱེད་དེ། མ་ཡིན་ན་ལྕུག་མ་ཁྲུ་གང་བ་ཕྱག་རྡོར་རང་དུ་བསྐྱེད་ལ་བྱབས་པས་ནད་ཐམས་ཅད་དྲི་མའི་སྒོ་གཉིས་ནས་ཐོན་ནས་འགྲོ་བར་བསམས་ན་ཀླུའི་གདོན་བཟློག་ནས་འགྲོ་སྟེ་ལས་གཉིས་པའོ། །སྐུད་པ་དཀར་པོ་མདུད་པ་མ་བྱས་པ་ལ་རང་ལྷར་བསྐྱེད་ནས་སྔགས་བཟླས་ཏེ་མགུལ་དུ་གདགས་པ་ནི་ཡི་དྭགས་དང་བརྗེད་བྱེད་ཀྱིས་ཟིན་པ་གྲོལ་བར་འགྱུར་ཏེ་ལས་གསུམ་པའོ ༑༑ སྐུད་པ་སྔོན་པོ་སུམ་སྒྲིལ་མདུད་པ་མ་བྱས་པར་ལྷར་བསྐྱེད་ལ་མགུལ་དུ་གདགས་པ་ནི་རིམས་ནད་གཞོགས་ཕྱེད་ན་བ་དང༌། ཡི་ག་འཆུས་པ་ཞི་བའི་ལས་བཞི་པའོ། །བྲིས་སྐུའམ་དཀྱིལ་འཁོར་གྱི་དྲུང་དུ་སྨྱུང་བར་གནས་ཏེ་གུ་གུལ་དཀར་པོའི་བདུག་པས་བདུགས་ན། དགེ་བ་དང་མི་དགེ་བ་ཐམས་ཅད་སྟོན་ཅིང་གསེར་གྱི་དོང་ཙེ་བདུན་སྟོང་སྟེར་བར་བྱེད་དོ། །གཞན་གྱིས་བྱས་པའི་གནོད་སྦྱིན་དང་སྦཽད་གཏོང་གིས་བྱད་དུ་བཅུག་ན། བ་སེར་སྐྱའི་ལྕི་བའི་ཐལ་བ་ལུས་ལ་བྱུགས་ན་ཞི་བར་འགྱུར་ཏེ། རྒྱས་གདབ་ལ་གྲོལ་བར་འགྱུར་རོ།

།ཡུངས་དཀར་རྡོ་རྗེ་ཕྲ་མོར་བསམས་ནས་སྔགས་ཟློས་ཤིང༌། ལྡེ་ཁུངས་ནས་ཡར་གཏོར་ན་སྒོ་ལྕགས་འབྱེ་བར་འགྱུར་རོ། །ཀླུ་དང་འབྱུང་པོ་ལ་སོགས་པའི་གདོན་བསྲུང་བ་ལ་སྔགས་བཟླས་པའི་མར་རྙིང་པས་བྱུགས་པའམ་ཐལ་བས་བྱུགས་པའམ་ཡུངས་དཀར་རྡོ་རྗེར་བསམས་ནས་ལུས་ལ་བཅངས་ན་སྲུང་བའི་མཆོག་ཏུ་འགྱུར་རོ། ། ནད་ཐམས་ཅད་བསྲུང་བར་འདོད་ན་སྐུད་པ་སྔོན་པོ་ལ་རྡོ་རྗེའི་མདུད་པ་གསུམ་བྱས་ལ། དབུས་མ་ཕྱག་ན་རྡོ་རྗེ། གཡས་འཇམ་དཔལ། གཡོན་སྤྱན་རས་གཟིགས་སུ་བསམས་ལ། མགུལ་དུ་བཏགས་ན་སྲུང་བའི་མཆོག་ཏུ་འགྱུར་རོ། ། ཚོན་སྣ་ལྔའི་སྐུད་པ་ལའང་མདུད་པ་སྔ་མ་བཞིན་དུ་བྱས་ནས་གསང་སྔགས་ཟློས་པས་མགུལ་དུ་བཏགས་ན་སྲིའུ་གསོ་བའི་མཆོག་ཏུ་འགྱུར་རོ། །ས་རྡོ་རྗེ་ཕྲ་མོར་བསམས་ནས་ཆོམ་རྐུན་གྱི་ཕྱོགས་སུ་གཏོར་ན་འཇིགས་པ་སྲུང་བའོ། །ཀུ་ཤའི་ཆུན་པོའི་སྟོད་འཇམ་དཔལ། བར་སྤྱན་རས་གཟིགས། སྨད་ཕྱག་ན་རྡོ་རྗེར་བསམས་ནས་བྱབས་ན་དུག་ཞི་བར་འགྱུར་རོ། །བདག་བསྲུང་ན་རྡོ་རྗེའི་ཁྲབ་ཏུ་བསྒོམས་པ་ཙམ་མམ་ཆུ་ལ་སྔགས་བཟླས་པ་སྤྱི་བོ་ནས་མར་བླུགས་ལ་རྡོ་རྗེའི་ཁྲབ་ཏུ་བསམས་པ་ཙམ་གྱིས་བདག་སྲུང་བར་འགྱུར་རོ། །སྐུད་པ་སྔོན་པོའི་སྲུང་སྐུད་ཀྱིས་ནི་བསྲུང་བ་ཡིན་ཏེ། དེ་ལྟར་གཞུང་ནས་འབྱུང་བའི་ལས་ཀྱི་ཡན་ལག་བཅུ་བཞིའོ། །ལས་ཐམས་ཅད་ལ་སྔགས་བཟླས་པའི་གྲངས་ནི་བདུན་ནམ། བཅུ་བཞིའམ

༑ ཉི་ཤུ་རྩ་གཅིག་གམ། བརྒྱ་རྩ་བརྒྱད་ཡིན་ཏེ། སྔགས་ཀྱི་ནུས་པའི་ཁྱད་པར་གྱིས་མང་ཉུང་དུ་གསུངས་པ་ཡིན་ནོ། །ཞར་ལ་མན་ངག་གིས་གསུངས་པ་སྲུང་བའི་འཁོར་ལོ་ནི་རས་སམ་ཤོག་བུའམ་གྲོ་ག་ལ་གུར་གུམ་མམ་གི་ཝང་གིས་འཁོར་ལོ་རྩིབས་བཅུ་པ་ལྟེ་བ་དང་མུ་ཁྱུད་དུ་བཅས་པ་བྲི། ལྟེ་བར་ཡི་གེ་ཧཾ་མགོ་གྲུ་གསུམ་ཡོད་པའི་ནང་དུ་ཨོཾ་ཨཱཿཧཱུྃ་ཆེ་གེ་རཀྵ་ཀུ་རུ་ཞེས་པ་བྲི། ལྟེ་བའི་མུ་ཁྱུད་ལ། ནཱི་ལཱམྦ་ར་ཡི་གེ་བཅུ་གསུམ་པ་སྤེལ་ཚིག་དང་བཅས་པ་བྲི། རྩིབས་བཅུ་ལ་ཧཱུྃ་བཅུ་བྲི། མུ་ཁྱུད་ཡངས་པ་བྱས་ལ། གཟུངས་རིང་པོ་རྫོགས་པར་ལས་ཀྱི་ཤམ་བུ་དང་བཅས་པ་བྲིས་ལ། རབ་གནས་བྱས་ཏེ་དྲིལ་ལ་ལུས་ལ་བཏགས་ན་བསྲུང་བའི་མཆོག་ཏུ་འགྱུར་རོ། །ཞར་ལས་བྱུང་བའི་གཟུངས་སྔགས་ཀྱི་ལུང་སྦྱིན་པར་འདོད་ན་སྔར་སྒྲུབ་པའི་སྐབས་སུ་བཤད་པའི་མཆོད་རྟེན་བླ་མའི་ཕྱག་ཏུ་བཟུང་ལ། སྒྲུབ་པའི་སྐབས་ཀྱི་བཟླས་བརྗོད་དང་མཐུན་པར་སློབ་མ་ལ་རྗེས་སུ་བཟླས་པའི་ལུང་ལན་གསུམ་སྦྱིན་ནོ། །དེ་ནས་མཆོད་རྟེན་སྤྱི་བོར་བཞག་ཅིང་བྱིན་གྱིས་བརླབ། བླ་མའི་ཕྱག་སྤྱི་བོར་བཞག་ཅིང་བྱིན་གྱིས་བརླབ་པར་བྱའོ། ། ལུང་སྦྱིན་པའི་ཆོ་གའོ། །ཐམས་ཅད་ཀྱང་བསྟན་ཟིན་ཏོ།། །།ཐུན་མཚམས་ཀྱི་བྱ་བ་འཇིམ་པ་ལ་སྐུ་གཟུགས་ཀྱི་བྱ་བ་བྱེད་པར་འདོད་ན ༑ ས་གཙང་ཞིང་དྲི་མ་མེད་པ་ལ་མཆོད་རྟེན་བྱ། དེ་ལ་རིན་པོ་ཆེའམ་སྤོས་སམ་འབྲུ་ལ་སོགས་པ་བཏབ་ཀྱང་བཏུབ། མ་བཏབ་ཀྱང་བཏུབ། འཇིམ་པའི་གོང་དུ་དེ་སྭ་བྷཱ་ཝའི་སྔགས་ཀྱིས་སྟོང་པར་བསྒོམ། པདྨ་དང་ཟླ་བའི་སྟེང་དུ་ཧཱུྃ་ལས་འཇིམ་པ་རྣམས་རིན་པོ་ཆེའི་ཕུང་པོར་བསྒོམ། དེའི་འོད་ཟེར་གྱིས་འོག་མིན་གྱི་གནས་ནས་རྣམ་པར་སྣང་མཛད་ཀྱི་ཐུགས་ཀ་ནས་འོད་ཟེར་གྱི་རྣམ་པར་སྤྱན་དྲངས་ལ་བསྟིམ་ཞིང༌། རྣམ་པར་སྣང་མཛད་ཀྱི་སྙིང་པོའམ། རྟེན་འབྲེལ་གྱི་སྙིང་པོའམ ༑ ཡི་དམ་གྱི་ལྷའི་སྙིང་པོ་བཟླས་ཤིང་བྱིན་གྱིས་བརླབ་པ་དང༌།

འབི་འབི་བྱ་བ་དང༌། སྣུམ་བསྐུ་བ་དང༌། གདབ་པ་དང་བཞུགས་སུ་གསོལ་བའི་བར་དུ་རྫོགས་པར་བྱའོ། །དེ་ནས་ ( ¡¶ ཞ ¡· ལྟར་ ) དེ་དག་ལ་རབ་ཏུ་གནས་པ་བྱེད་ཀྱང་རུང༌། གནས་སྐབས་གཞན་དུ་སྐུ་གཟུགས་དང་གླེགས་བམ་དང༌། ཕྱག་མཚན་ལ་སོགས་པ་རབ་ཏུ་གནས་པ་བྱེད་ཀྱང་རུང་སྟེ། རབ་ཏུ་གནས་པར་བྱེད་པར་འདོད་ན ༑ རྟེན་དེ་དག་གི་སྤྱན་སྔར་ཇི་ལྟར་འདོད་པའི་མཆོད་པ་དང་གཏོར་མ་བཤམ། བུམ་པ་གཙང་མ་དང་མགུལ་ཆིངས་དང་ཁ་རྒྱན་དང་སྨན་ལྔ། འབྲུ་ལྔ། རིན་པོ་ཆེ་ལྔ ༑ ཆུས་དགང་བའི་བར་དུ་བྱ། དེ་ནས་བདག་གི་ཡི་དམ་གྱི་ལྷའི་ང་རྒྱལ་བསྒོམས་ལ་བཟླས་པ་ཅུང་ཞིག་བྱ། བུམ་པ་ལ་ལག་པས་རེག་སྟེ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཧཱུྃ། ཞེས་བརྒྱད་རྩ་བརྒྱད་བཟླས་པས་ཆུ་རྣམས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་ཆུར་བྱིན་གྱིས་བརླབས་ལ་བཞགདེ་ནས་མེ་ལོང་ལ་རྟེན་རྣམས་ཀྱི་གཟུགས་བརྙན་འཆར་དུ་བཅུག་ལ། བཀྲ་ཤིས་ཀྱི་ཚིགས་སུ་བཅད་པ་ཅི་ཤེས་པ་དང༌། སྔགས་གོང་མ་བཟླས་ཤིང་བུམ་པའི་ཆུས་བཀྲུ ༑ བུམ་པའི་བྱ་བ་ཡོངས་སུ་མ་གྲུབ་ན་ཏིང་ངེ་འཛིན་གྱིས་བྱས་པས་ཉེས་པ་མེད་དོ། །དེ་ནས་རྟེན་རྣམས་སྭ་བྷཱ་ཝའི་སྔགས་ཀྱིས་སྟོང་པ་ཉིད་དུ་བསམས་ལ། པདྨ་དང་ཟླ་བའི་སྟེང་དུ། རང་གི་ཆོས་ཀྱི་ཡི་གེ་ལས་བསྐྱེད་པའི་ཕྱིར། ཧཱུྃ་ལས་མཆོད་རྟེན་རྣམས་ནི་མཆོད་རྟེན་ཉིད་དུ་བསྐྱེད་པའི་བུམ་པ་ཡི་དམ་གྱི་ལྷར་བསྒོམ ༑ སྐུ་གཟུགས་ངོ་ཤེས་པ་རྣམས་ནི་ངོ་ཤེས་པའི་ལྷར་བསྒོམ། ངོ་མི་ཤེས་པ་རྣམས་དང་གླེགས་བམ་དང་ཕྱག་མཚན་རྣམས་ནི་ཡིད་དམ་གྱི་ལྷར་བསྒོམ། དཔྲལ་བར་ཨོཾ། མགྲིན་པར་ཨཱཿ སྙྀང་གར་ཧཱུྃ་བསྒོམ། བདག་གི་སྙིང་གའི་ཧཱུྃ་དང་རྟེན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ ¡Ã ཏེ་རྟེན་ལ་བསྟིམ། ཡང་དེ་བཞིན་གཤེགས་པ་ཐམས་ཅད་སྤྱན་དྲངས་ ( ¡¶ ལུ ¡· - ཏེ་རྟེན་་་་་་་སྤྱན་དྲངས་ ) ལ་གསོལ་བ་གདབ

༑ དབངབསྐུར་བས་ཆུ་ལྷག་མ་ཡར་ལུད་པ་ལས། ངོ་ཤེས་ན་ངོ་ཤེས་པའི་དབུ་རྒྱན་གདབ། ངོ་མི་ཤེས་པ་རྣམས་ཀྱི་སྤྱི་བོར་ཡི་དམ་གྱི་ལྷ་བསྒོམ། ཅི་འབྱོར་བའི་མཆོད་པས་མཆོད། མེ་ཏོག་ལ་ཡི་དམ་གྱི་ལྷའི་གསང་སྔགས་མང་དུ་བཟླས་ལ ༑ ཨོཾ་སུ་པྲ་ཏིཥྛ་བཛྲཱ་ཡེ་སྭཱ་ཧཱ། ཨོཾ་ཧཱུྃ་ཧྲཱིཿབྷྲུྃ་ཁཾ། བཛྲཱི་བྷ་བ་དྲྀ་ཌྷོ་ཏིཥྛ་བྷུ་ཁཾ། ཞེས་བརྗོད་ཅིང་མེ་ཏོག་གཏོར་བར་བྱའོ། །དེ་ནས་ཕྱག་འཚལ་ལ་ཅི་འབྱོར་པས་མཆོད ༑ བསྟོད་པས་བསྟོད། འབྱུང་པོའི་ཚོགས་ལ་གཏོར་མ་གཏང༌། སྨོན་ལམ་བཏབ་ལ་ཅི་བདེར་གནས་པར་བྱའོ། །རབ་ཏུ་གནས་པའི་ཆོ་ག་བསྟན་ཟིན་ཏོ། ། རྒྱལ་བ་ཀུན་གྱི་གསང་སྔགས་འཛིན་པའི་གཟུངས། །འདི་ལ་ལོག་པར་སྨྲ་བས་ས་སྟེང་གང༌། །དེ་དག་ཀུན་ལ་བརྩེ་བའི་བསམ་པ་དང༌། །དོན་དུ་གཉེར་བས་གསོལ་བ་བཏབ་ནས་བྲིས། །འདི་སྦྱར་བ་ལས་དུབ་པར་གྱུར་པ་ཡི། །དགེ་བ་འདིས་ནི་ནམ་མཁའི་མཐས་གཏུགས་པའི། །འགྲོ་བ་ལམ་གྱི་བར་ཆད་ཀུན་ཞི་སྟེ ༑ ༑ ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག །འཕགས་པ་ལག་ན་རྡོ་རྗེའི་གཟུངས་ཀྱི་ལག་ཏུ་བླང་བའི་རིམ་པ་རྒྱས་པར་བཤད་པ་མ་ནོར་བ་འདི་ནི། ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཉེ་བར་སྦྱར་བའོ། །དགེ་བའི་བསམ་པས་བསྐུལ་ནས་ནི། །དོན་ཀུན་འགྲུབ་པའི་གཟུངས་དོན་བཀྲལ། །གྲུབ་ལས་ཆོས་ཉིད་ཀུན་འགྲུབ་སྟེ། །ཡེ་ཤེས་བསམ་པ་ཀུན་འགྲུབ་ཤོག །ང་རྒྱལ་ལོག་ལྟ་འཇོམས་པའི་གནོད་སྦྱིན་ཏེ། །ལ་སོགས་པའི་བསྟོད་པ་བསྟོད་ཚིག་དུ་བལྟའོ། །སརྦ་མངྒ་ལཾ།། །། རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་ལྔ་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 2PAGE 3