མ་ཡིན་གྱི། ཕྱིར་མི་ལྡོག་པ་དང༌། ས་བཅུ་པའི་ཡེ་ཤེས་མངོན་སུམ་དུ་བྱས་ནས།། ཉེ་བར་ཞི་ལ་རབ་གཞོལ་བ། །དེ་དག་ཕྱག་བགྱིར་འོས་པ་སྟེ། །གནས་སྐབས་ ཀྱི་ནི་སྐྱབས་སུའང་བགྱི། །དེ་སླད་བག་ཆགས་བཅས་པ་ཡི། །ཉེས་པ་ཡོང་ཡེ་མ་མཆིས་ཤིང༌། །ཉམས་པ་མེད་པའི་ཡོན་ཏན་གཏེར། །ཐུབ་པ་ཁོ་ན་སྐྱབས་ཀྱི་ མཆོག 

༑ སྐྱབས་མཆོག་དེ་འདྲས་ལེགས་གསུངས་ཤིང༌། །དེ་ཡི་གོ་འཕང་ཐོབ་བགྱིད་པ། །ཚུལ་དེའང་བགྲོད་པར་བགྱི་བ་ཡི། །སྐྱབས་སུ་གྱུར་པ་ཉིད་ལགས་ལ ༑ ༑ དེ་ཡི་རྗེས་འཇུག་དེ་ཉིད་ཀྱི། །ཡེ་ཤེས་རྒྱ་མཚོར་ཉེར་འབབ་པའི། །བྱང་ཆུབ་སེམས་དཔའི་དགེ་འདུན་ཡང༌། །སློབ་པའི་གནས་སྐབས་ཀྱི་ནི་སྐྱབས། །དེ་ལ་སྐྱབས་པའང་ཡང་དག་པར། །བླངས་ཤིང་བརྡ་ལས་བྱུང་བ་དང༌། །ཆོས་ཉིད་ཀྱིས་ནི་ཐོབ་པ་ལས། །སྔ་མ་མེད་པར་ཕྱི་མ་མིན། །དེ་ཕྱིར་དགེ་བའི་བཤེས་གཉེན་ནས། །བདག་དང་སེམས་ཅན་མ་ལུས་པ། །བྱང་ཆུབ་སྙིང་པོར་མཆིས་ཀྱི་བར ༑ ༑ ཐོབ་བྱའི་དོན་དུ་སྐྱབས་མཆི་ནས། །སྐྱེས་བུ་མཆོག་ལ་བརྟེན་པ་དང༌། ། དེ་ལས་དམ་ཆོས་མཉན་པ་དང༌། །ཐོས་པ་ཇི་བཞིན་བསྒྲུབ་པ་སྟེ། །ཐུན་མོང་བསླབ་བྱ་རྣམ་གསུམ་དང༌། །སངས་རྒྱས་མིན་ལ་སྟོན་པ་དང༌། །ཆོས་མ་ཡིན་ལ་ལམ་དང་ནི། །དགེ་འདུན་མིན་ལ་གྲོགས་མཆོག་ཏུ། །ཡོངས་སུ་གཟུང་བར་མི་བགྱི་བ། །སོ་སོའི་བསླབ་པ་རྣམ་གསུམ་ལ། །ཀུན་ནས་ཡོངས་སུ་བསླབ་བགྱི་ ཞིང་ ༑ ༑ སྡུག་བསྔལ་ཚེ་ན་ཚུལ་དེ་ལས། །བདག་གཞན་ཐར་ཕྱིར་གསོལ་བ་དང༌།། བདེ་བ་མྱོང་ཚེ་དཀོན་མཆོག་གི །བཀའ་དྲིན་ཉིད་ཅེས་རྗེས་དྲན་བགྱི། །གང་ཚེ་སངས་རྒྱས་ཆོས་སྐུ་དང༌། །ཆོས་ནི་དོན་དམ་ཟབ་མོ་དང༌། །གང་གིས་དགེ་འདུན་བྱེད་ཆོས་དང༌། །བདག་ཉིད་ཐ་དད་མེད་ཤེས་པས། །སངས་རྒྱས་ཆོས་དང་དགེ་འདུན་ལས། །བདུད་རྣམས་བྱེ་བ་བརྒྱ་ཡིས་ཀྱང༌། །གང་ཕྱིར་དབྱེ་བར་མི་ནུས་པ ༑ ༑ དེ་ཕྱིར་དགེ་འདུན་ཞེས་བཤད་ད། །དེ་ཚེ་དེ་ནི་ཆོས་ཉིད་ཀྱིས། །ཐོབ་པའི་སྐྱབས་སུ་འགྲོ་བ་ལགས། །དེ་ལྟའི་སྐྱབས་སུ་འགྲོ་བ་ནི། །ཡོན་ཏན་མ་ལུས་ཀུན་གྱི་གཞི། །སྐྱབས་དེ་ཡང་དག་བླངས་གྱུར་ནས། །བྱང་ཆུབ་སེམས་ནི་བསྐྱེད་བགྱི་སྟེ ༑ ༑ སེམས་དེའང་ཀུན་རྫོབ་དོན་དམ་པ། །རྣམ་པ་གཉིས་ཀྱིས་བསྡུས་པ་ལགས ༑ ༑ ཀུན་རྫོབ་པ་ཡི་བྱང་ཆུབ་སེམས། །སྨོན་པ་དང་ནི་འཇུག་པ་གཉིས། ། སེམས་ཅན་དོན་བྱེད་རྫོགས་པ་ཡི། །བྱང་ཆུབ་ཐོབ་འདོད་སྨོན་པ་སྟེ།

།ཡུལ་གྱི་མདུན་དུ་ཆོ་ག་ཡིས། །ཐོབ་པར་བྱ་ཞེས་དམ་འཆའ་བ། །སྨོན་པ་ཡི་ནི་སེམས་བསྐྱེད་ལགས། །སངས་རྒྱས་བསྒྲུབ་པའི་ཐབས་ཚུལ་ཀུན། །བསྒྲུབ་པར་འདོད་པ་འཇུག་པའི་སེམས། །དམ་འཆའ་འཇུག་པའི་སེམས་བསྐྱེད་ལགས། །ཞུམ་དང་སྒྱྀད་ལུག་འཁོར་བ་ཡི། །ཉེས་པས་སྐྲག་པའི་ཡིད་གསུམ་སྤང༌། །འགྲོ་ལ་བྱམས་དང་སྙིང་རྗེ་དང༌། །སྲིད་དང་ཞི་བའི་ཉེས་དམིགས་དང༌། །སངས་རྒྱས་ཡོན་ཏན་རྗེས་དྲན་པ། །བསྒོམ་པར་བགྱི་བ་ལྔ་པོ་དང༌། །གྲོགས་བཟང་ཉེ་བར་བསྟེན་པ་ཡིས། །བྱང་ཆུབ་སྨོན་པ་བསྲུང་བར་བགྱི། །མཆོད་པར་འོས་པ་བསླུ་བ་དང་ ༑ ༑ གནས་མ་ཡིན་ལ་འགྱོད་བསྐྱེད་དང༌། །སེམས་ཅན་མཆོག་ལ་སྐུར་འདེབས་དང༌། །གཡོ་དང་སྒྱུ་ཡིས་སྤྱོད་པའི་ཚུལ། །ནག་པོའི་ཆོས་སུ་གསུངས་པ་བཞི ༑ ༑ རྣམ་པ་ཀུན་ཏུ་སྤང་བགྱི་ཞིང༌། །བདེན་ཞིང་རིགས་པར་སྨྲ་བ་དང༌། །སྒྱུ་མེད་འགྲོ་ལ་ཕན་སེམས་དང༌། །རྒྱལ་སྲས་བཀུར་ཞིང་བསྔགས་པ་དང༌། །ཐེག་པ་ཆེ་ལ་ཡིད་སྦྱོར་བ། །དཀར་པོའི་ཆོས་སུ་གསུངས་བཞི་ལ། །ཀུན་ནས་ཡོངས་སུ་གོམས་པར་བགྱི། །རྙེད་དང་བཀུར་སྟི་ཆགས་པ་ཡིས། །བདག་བསྟོད་གཞན་ལ་སྨོད་པ་དང༌། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང༌། །གཞན་གྱིས་བཤགས་ཀྱང་མི་ཉན་པར། ཁྲོས་ནས་གཞན་ལ་རྡེག་པ་དང་ ༑ ༑ ཐེག་པ་ཆེན་པོ་སྤོང་བྱེད་ཅིང༌། །དམ་ཆོས་འདྲར་སྣང་སྟོན་པ་རྣམས། ། རྩ་བའི་ལྟུང་བར་གསུངས་པའི་ཕྱིར། །ལས་དེ་དག་ལས་ལྡོག་པར་བགྱི། །དཀོན་མཆོག་གསུམ་དང་དགེ་བའི་བཤེས། །ཅི་འབྱོར་པ་ཡིས་མཆོད་པ་དང༌། །དགེ་བའི་ལས་དང་(《 ཞ 》 ཀྱི་ ) རྣལ་འབྱོར་ལ། །ཅི་ནུས་པ་ཡིས་བརྩོན་པ་དང༌། །རང་གི་སྤྱོད་ཡུལ་གྱུར་པ་ཡི། །འགྲོ་ལ་ཕན་པ་ཉེར་སྦྱོར་བ། །ཐོས་པ་བསགས་ནས་ཐོས་པའི་དོན། །སྣོད་དང་འཚམ་པར་འཆད་པ་བཞི། །བསྒྲུབ་པར་བགྱི་བའི་ཆོས་ལགས་པས། །དུས་ལས་མི་འདའ་བསྒྲུབ་པར་བགྱི། །སྡིག་ལ་འགྱོད་ཅིང་བཤགས་པ་དང༌། །གཞན་གྱི་དགེ་ལ་ཡི་རང་དང༌། །བསོད་ནམས་ཡོངས་སུ་བསྔོ་བ་དང༌།

།ཆོས་ཀུན་སྒྱུ་མར་ཤེས་པ་བཞི། །ཐབས་ལ་མཁས་པའི་ཆོས་ལགས་པས། །ཚུལ་དེ་དག་ལ་བསླབ་པར་མཛོད། །འདི་དག་འཇུག་པ་སེམས་བསྐྱེད་པའི། །བསླབ་པར་བྱ་བ་སྨཽས་པ་ལགས། །རྐྱེན་ལ་མ་ལྟོས་ཆོས་མེད་ ཅིང་ ༑ ༑ ལྟོས་ཕྱིར་ངོ་བོས་དེ་མ་གྲུབ། །ངོ་བོ་མེད་ལ་སྐྱེ་བ་དང༌། །འགག་པ་ལ་སོགས་ཁྱད་པར་ཅི། །དེ་ལྟར་ཆོས་ཀུན་སྤྲོས་བྲལ་བར། །ཤེས་ནས་དམིགས་པ་མེད་པའི་ཡིད། །མཉམ་གཞག་གོམས་པས་གཟུང་འཛིན་གྱི། །འཆིང་བ་ཀུན་ལས་རྣམ་གྲོལ་བས། །དམ་པ་རྣམས་ཀྱི་སྤྱོད་ཡུལ་པའི། །ཡེ་ཤེས་མངོན་པར་བྱང་ཆུབ་པ། །འདི་ནི་དོན་དམ་བྱང་ཆུབ་སེམས། །ཆོས་ཉིད་ཁོ་ནས་ཐོབ་པ་ལགས ༑ ༑ སེམས་དེ་མཐར་ཕྱིན་བགྱི་སླད་དུ༌། །སྦྱིན་དང་ཚུལ་ཁྲིམས་བཟོད་པ་དང་ ༑ ༑ བརྩོན་འགྲུས་བསམ་གཏན་ཤེས་རབ་ཀྱིས། །རང་གི་ཡོན་ཏན་རྫོགས་བགྱི་ཞིང༌། །ཟང་ཟིང་སྦྱིན་དང་སྙན་སྨྲ་དང༌། །དོན་སྤྱོད་པ་དང་དོན་མཐུན་པས།། གཞན་གྱི་དོན་ཀུན་ལེགས་བསྒྲུབ་ཅིང༌། །ཞི་གནས་ལྷག་མཐོང་གུས་བསྟན་ པས ༑ ༑ ཚོགས་ཀྱི་ལམ་དང་སྦྱོར་ལམ་ལ། །བགྲོད་ནས་མཐོང་བའི་ལམ་ཞུགས་ ཏེ ༑ ༑ རབ་ཏུ་དགའ་དང་དྲི་མ་མེད། །འོད་བྱེད་པ་དང་འོད་འཕྲོ་ཅན། །སྦྱང་དཀའ་བ་དང་མངོན་དུ་གྱུར། །རིང་དུ་སོང་དང་མི་གཡོ་བ། །ལེགས་པའི་བློ་གྲོས་ཆོས་སྤྲིན་གྱི། །ས་རྣམས་ཀུན་གྱི་རྟོགས་པ་དང༌། །ཡོན་ཏན་རིམ་བཞིན་མངོན་བྱས་ནས། །བསྒོམ་པའི་ལམ་རྣམས་ཡོངས་རྫོགས་ཏེ། །མཐར་ཕྱིན་པ་ཡི་ལམ་གྱིས་ནི། །སྒྲིབ་པ་བག་ཆགས་བཅས་སྤངས་ནས། །དབྱིངས་དང་ཡེ་ཤེས་རོ་གཅིག་པའི། །ཆོས་ཀྱི་སྐུ་ལས་མ་གཡོས་བཞིན། །མཚན་དང་དཔེ་བྱད་འབར་བའི་སྐུ། །ཡེ་ཤེས་ལྔ་དང་དབྱེར་མེད་ལ། །ཡན་ལག་དྲུག་ཅུའི་སྒྲ་དབྱངས་ཀྱིས།། ཐེག་པ་མཆོག་གི་ཆོས་སྟོན་ཞིང༌། །སྲས་དང་ལྷན་ཅིག་ཟག་མེད་ཀྱི། །བདེ་ལ་རྫོགས་པར་ལོངས་སྤྱོད་པ། །མི་འགྱུར་རྒྱུན་མི་འཆད་བཞིན་དུ། །འགྲོ་བ་རྣམས་ཀྱི་མོས་པ་བཞིན། །ཀུན་ལ་སྣ་ཚོགས་ཀུན་སྣང་བས། །ཀུན་གྱི་དོན་མཛད་སྤྲུལ་པ་དང༌།

།བཅས་པའི་གོ་འཕང་ལེགས་བརྙེས་ནས། །མི་ཟད་རྒྱན་གྱི་འཁོར་ ལོ་ཡིས། །འཁོར་བའི་འཁོར་ལོ་ཇི་སྲིད་དུ། །སྲིད་དང་ཞི་བའི་རྒྱན་དུ་འགྱུར། ། སྔོན་གྱི་སྐྱེས་མཆོག་དཔག་མེད་པས། །ཚུལ་ལུགས་དེ་འདྲས་སངས་རྒྱས་ བརྙེས ༑ ༑ ད་ལྟར་བཞུགས་པའི་རྒྱལ་སྲས་རྣམས། །རིང་པོར་མི་ཐོགས་དེ་འདྲར་འགྱུར ༑ ༑ གང་དག་འདི་ལ་འཇུག་འགྱུར་བ། །དེ་དག་མ་འོངས་སངས་རྒྱས་ལགས ༑ ༑ དེ་སླད་ཁྱོད་ཀྱང་ཚུལ་འདི་ཡིས། །སྲིད་ཞིའི་དཔལ་དུ་མཛད་དུ་གསོལ ༑ ༑ གདུང་རྒྱུད་དམ་པར་ལེགས་འཁྲུངས་ཤིང༌། །དཔལ་འབྱོར་མཆོག་གིས་ལྷམ་མེ་བ། །རྒྱལ་བུ་ནོ་མོ་གན་གྱིས་ནི། །རིང་ནས་ཡོངས་སུ་བསྐུལ་གྱུར་ནས ༑ ༑ གཙུག་ལག་གཉིས་ཀྱི་ཚུལ་གསལ་བར། །སྟོན་པའི་རབ་ཏུ་བྱེད་པ་འདི།། ལུགས་དང་ལུང་གི་རྗེས་འབྲངས་ནས། །རིགས་པ་ཡིས་ཀྱང་དཔྱད་དེ་བཤད། ཁྱེད་ཐུགས་དད་པས་བསྐུལ་ནས་ནི། །བདག་ཡིད་དགེ་བས་སྦྱར་འདི་ལ། །ཉན་ཞིང་གཞན་ལས་གསན་པའམ། །ཡང་ན་གཟིགས་པར་མཛད་དུ་གསོལ། །ལུང་དང་ཤེས་བྱའི་དཀྱིལ་འཁོར་ལ། །ཤེས་རབ་ཤིན་ཏུ་མ་སྦྱངས་པས། །འདི་ལ་ནོངས་པ་གང་མཆིས་པ། །དམ་པ་རྣམས་ཀྱིས་བཟོད་པར་དགོངས། །དེ་ལས་དགེ་བ་གང་བསྐྲུན་པས། །བདག་དང་འགྲོ་བ་མ་ལུས་པ། །ཐེག་པ་མཆོག་གི་ལམ་ཞུགས་ནས། །སངས་རྒྱས་གོ་འཕང་ཐོབ་པར་ཤོག །རྒྱལ་བུ་ནོ་མོ་གན་ལ་སྤྲིང་བའི་རབ་ཏུ་བྱེད་པ་འདི་ནི། ཆོས་ཐམས་ཅད་ལ་བསྙེངས་པ་མི་མངའ་བའི་མཁྱེན་རབ་ཅན། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྦྱི་བོས་བླངས་པ ༑ འཕགས་པས་ཆུ་ཕོ་སྤྲེའུའི་ལོ་དེ་བཞིན་གཤེགས་པས་ཆོ་འཕྲུལ་ཆེན་པོ་བསྟན་པའི་ཟླ་བའི་ཚེས་བཅུ་གཅིག་ལ་ཤིང་ཀུན་ཏུ་སྦྱར་བའོ།། །།ཡི་གེ་པ་ནི་ཨ་ཙ་ར་ཞེས་བྱ་བའོ།། ༄༅། །∶རྒྱལ་པོ་ཧོ་ཀོ་ལ་གདམས་པ་(《 ཞ 》 ཐེག་པ་ཆེ་ཆུང་གི་ཆོས་ཀྱི་རྣམ་གཞག་ )བཞུགས་སོ། ། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདིར་རྒྱལ་བུ་ཧོ་ཀོའི་དོན་དུ། སངས་རྒྱས་ཀྱི་གསུང་ལས་འབྱུང་བའི་ཆོས་ཀྱི་ཚུལ་ཅུང་ཟད་བརྗོད་པར་བྱ་སྟེ།

སྣོད་དང་བཅུད་ལ་སོགས་པའི་ཆོས་འདི་དག་ཐམས་ཅད་ནི་རྒྱུ་མེད་པ་མ་ཡིན་ཏེ། འདི་ལྟར་སྣང་བ་དང༌། སྣང་བ་དེ་དག་ཀྱང་རེས་འགའ་བ་ཡིན་པའི་ཕྱིར་རོ། །དབང་ཕྱུག་དང་ཚངས་པ་ལ་སོགས་པའི་ལྷ་དང༌། གནམ་ལ་སོགས་པ་རྟག་པ་གཅིག་པུའི་བྱེད་པ་པོས་བྱས་པ་མ་ཡིན་ཏེ། དེ་ལྟ་བུའི་བྱེད་པ་པོའི་སྒྲུབ་བྱེད་འགའ་ཡང་མ་དམིགས་པའི་ཕྱིར་དང་ ༑ བྱ་བའི་ཆོས་དུ་མ་ཡོད་པའི་ཕྱིར་གཅིག་པུ་ཉིད་ཀྱང་མི་འཐད་ལ། དངོས་པོ་ཐམས་ཅད་རིམ་གྱིས་འགྲུབ་པའི་ཕྱིར་དུས་གཅིག་བྱེད་པར་ཡང་མི་རིགས་ཤིང་ ༑ རིམ་གྱིས་བྱེད་ན་བྱེད་པ་པོ་ཉིད་ཀྱང་མི་རྟག་པར་འགྱུར་རོ། །དེ་བས་ན་བྱེད་པ་པོ་མེད་དོ། །སེམས་ཅན་རྣམས་ཀྱི་སེམས་ཀྱི་རྒྱུ་རིགས་པ་ལས་གཞན་མ་ཡིན་པའི་ཕྱིར། སེམས་ལ་ཐོག་མ་མེད་དོ། །ལུས་ཀྱི་རྒྱུ་ནི་འབྱུང་བ་ཆེན་པོ་བཞིའོ ༑ ༑ ལུས་དང་སེམས་ལྷན་ཅིག་ཏུ་ཚོགས་པར་བྱེད་པ་དང༌། དེའི་བདེ་བ་དང་ ༑ སྡུག་བསྔལ་བ་དང༌། འབྱོར་པ་དང་རྒུད་པ་ལ་སོགས་པའི་ཁྱད་པར་རྣམས་ནི། དེཉིད་ཀྱིས་སྔོན་མངོན་པར་སྤྱད་པའི་ལས་དང༌། གནས་སྐབས་ཀྱི་རྐྱེན་རྣམས་ལས་འབྱུང་ངོ༌། །སེམས་ཅན་དེ་དག་གནས་པའི་རྟེན་སྣོད་ཀྱི་འཇིག་རྟེན་ཆགས་པའི་གཞི་ནི་ནམ་མཁའོ། །རྒྱུ་ནི་འབྱུང་བ་ཆེན་པོ་བཞི་སྟེ། ས་དང༌། ཆུ་དང༌། མེ་དང༌། རླུང་ངོ༌། །དེ་དག་འདུས་ཏེ་ཆགས་པ་དང་(《 ཞ 》+ གནས་པ་དང་ )། འཇིག་པ་ནི་དེར་སྐྱེ་བར་འགྱུར་བའི་སེམས་ཅན་རྣམས་ཀྱི་ལས་ཀྱི་མཐུ་ལས་འབྱུང་ངོ༌། །ཆགས་པའི་ཚུལ་ནི་ཐོག་མར་རླུང་འདུས་པའི་གཞི་ཤིན་ཏུ་བརྟན་ཞིང་རྒྱ་ཆེ་བ་ཆགས་སོ། །དེའི་སྟེང་དུ་རླུང་གཡོས་པའི་དྲོད་ལས་བྱུང་བའི་རླངས་པའི་ཚོགས་སྤྲིན་གྱི་ཕུང་པོར་གྱུར་པ་ལས་ཆར་གྱི་རྒྱུན་བབས་པ་རླུང་ལ་བརྟེན་ནས ༑ གནས་པ་ནི་འོག་གི་རྒྱ་མཚོའོ། །དེར་གསེར་གྱི་རྡུལ་སྤྲིས་མའི་ཚུལ་གྱིས་ཤིན་ཏུ་སྲ་བར་ཆགས་པ་ནི། དབང་ཆེན་གསེར་གྱི་ས་གཞིའོ། །དེའི་སྟེང་དུ་སྔ་མ་ལྟར་སྤྲིན་ལས་ཆར་གྱི་རྒྱུན་བབས་པ་ནི་ཕྱིའི་རྒྱ་མཚོའོ།

།དེའི་ནང་དུ་རིན་པོ་ཆེའི་རྡུལ་གྱི་ཚོགས་འདུས་པ་ལས། རིའི་རྒྱལ་པོ་རི་རབ་གསེར་གྱི་རི་བདུན་དང་བཅས་པ་འགྲུབ་བོ། །དེའི་ཕྱོགས་དང༌། མཚམས་རྣམས་སུ་རིན་པོ་ཆེའི་རྡུལ་དང་འདྲིས་(《 ཞ 》 འདྲེས་ ) པའི་རྡུལ་གཞན་ལས་གླིང་བཞི་དང༌། གླིང་ཕྲན་བརྒྱད་འགྲུབ་སྟེ། ཤར་ལུས་འཕགས་པོ། གཡས་དང༌། གཡོན་དུ་ལུས་དང༌། ལུས་འཕགས་པོ་དང་བཅས་པ་གསུམ་ནི་དུ་ཟླ་གམ་མོ། །ལྷོ་འཛམ་བུ་གླིང༌། གཡས་དང་ ༑ གཡོན་དུ་རྔ་ཡབ་དང༌། རྔ་ཡབ་གཞན་དང་བཅས་པ་གསུམ་ནི་སོག་ ཁའོ ༑ ༑ ནུབ་བ་ལང་སྤྱོད། གཡས་དང༌། གཡོན་དུ་གཡོ་ལྡན། ལམ་མཆོག་འགྲོ་དང་བཅས་པ་གསུམ་ནི་ཟླུམ་པོའོ། །བྱང་སྒྲ་མི་སྙན། གཡས་དང༌། གཡོན་དུ་སྒྲ་མི་སྙན་དང༌། སྒྲ་མི་སྙན་གྱི་ཟླ་དང་བཅས་པ་གསུམ་ནི་གྲུ་བཞི་སྟེ། དེ་དག་ནི་གླིང་བཅུ་གཉིས་སོ། །དེ་དག་གི་བར་རྣམས་སུ་གླིང་ཤིན་ཏུ་ཕྲ་བ་མང་དུ་ཆགས་པ་ནི་མིའི་འཇིག་རྟེན་ནོ། །གསེར་གྱི་རི་བདུན་དང༌། །རི་རབ་ཀྱི་ཁོང་སེང་རྣམས་ནི་ལྷ་མ་ཡིན་གྱི་གནས་སོ། །རྒྱ་མཚོ་ཆེན་པོ་དང༌། མཚོ་བྲན་རྣམས་ཀླུའི་གནས་སོ། །རི་རབ་ཀྱི་བང་རིམ་དང་ནམ་མཁའ་ལ་གཡས་སྐོར་དུ་འཁོར་བའི་རླུང་གི་དཀྱིལ་འཁོར་ནི། རྒྱལ་ཆེན་རིགས་བཞི་པ་རྣམས་ཀྱི་གནས་སོ། །རི་རབ་ཀྱི་སྟེང་ན་སུམ་ཅུ་རྩ་གསུམ་པའི་གནས་སོ། །དེའི་སྟེང་དུ་རིམ་པ་བཞིན་རླུང་གི་དཀྱིལ་འཁོར་ཤིན་ཏུ་བརྟན་པ་ལ་རིན་པོ་ཆེའི་རང་བཞིན་གྱི་གཞི་ཆགས་པ་རིམ་པ་བཞི་ནི་འདོད་པའི་ལྷ་གོང་མ་རྣམས་ཀྱི་གནས་སོ། །དེ་དག་གི་སྟེང་དུ་དེ་ལྟར་རིམ་པ་གསུམ་ཆགས་པ་ནི་གཟུགས་ཁམས་བསམ་གཏན་དང་པོའི་གནས་ཏེ། དེ་ལྟ་བུའི་འཇིག་རྟེན་སྟོང་ལ་སྟོང་སྤྱི་ཕུད་ཅེས་བརྗོད་དོ། །དེ་ལྟ་བུ་སྟོང་ལ་སྟོང་གཉིས་པ་བར་མ་ཞེས་བརྗོད་དོ། །དེ་ལྟ་བུ་སྟོང་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བརྗོད་དེ། འཇིག་རྟེན་གྱི་ཁམས་འདི་ནི་མི་མཇེད་ དོ ༑ ༑ དེ་ནི་མཉམ་དུ་ཆགས་ཤིང་འཇིག་པ་ཡིན་ནོ།

།བསམ་གཏན་དང་པོའི་སྟེང་དུ་རིམ་པ་གསུམ་ཆགས་པ་ནི་བསམ་གཏན་གཉིས་པའི་གནས་སོ། །དེའི་སྟེང་དུ་རིམ་པ་གསུམ་ཆགས་པ་ནི་བསམ་གཏན་གསུམ་པའི་གནས་སོ། །དེ་དག་ནི་སྣོད་ཀྱི་འཇིག་རྟེན་ཆགས་པ་དང༌། འཇིག་པ་དང་བཅས་པའོ། །དེའི་སྟེང་དུ་བསམ་གཏན་བཞི་པ་རྣམས་གནས་ཏེ་སྣོད་ཀྱི་འཇིག་རྟེན་ལོགས་སུ་ཆགས་པ་དང༌། འཇིག་པ་ནི་མེད་ལ་སོ་སོའི་གཞལ་མེད་ཁང་ལུས་དང་ལྷན་ཅིག་འབྱུང་བ་དང༌། གནས་པ་དང༌། འཇིག་པར་འགྱུར་ཞིང་གཞན་སྤྱོད་ཡུལ་གྱི་གནས་ནི་ནམ་མཁའ་ཉིད་དོ། །གཟུགས་མེད་པའི་ཁམས་ནི་ལུས་མེད་པའི་ཕྱིར་གཞན་དུ་གྱུར་པའི་གནས་མེད་ལ། སྔ་མའི་སྲོག་གང་དུ་འགགས་པའི་ཕྱོགས་དེ་ཉིད་དུ། ཏིང་ངེ་འཛིན་གྱི་སེམས་ཐོབ་ནས་མི་གཡོ་བར་གནས་པ་ཉིད་དོ། །དེ་ལྟ་བུའི་འཇིག་རྟེན་གྱི་ཁམས་ཕྱོགས་བཅུ་མཐའ་ཡས་པར་གནས་པ་སྟེ། འོན་ཀྱང་ཆེ་ཆུང་གི་ཚད་དང་ ༑ རྣམ་པ་དང༌། གནས་པའི་དུས་གཅིག་ཏུ་མ་ངེས་ཤིང༌། འཇིག་རྟེན་གྱི་ཁམས་ལ་ལ་རི་རབ་གླིང་བཞི་དང་བཅས་པ་དང༌། ལ་ལ་རི་རབ་གླིང་བཞི་མེད་པ་དང༌། ལ་ལ་ཉི་མ་དང་ཟླ་བའི་འོད་ལ་བརྟེན་པ་དང༌། ལ་ལ་རིན་པོ་ཆེའི་འོད་ལ་བརྟེན་པ་དང༌། ལ་ལ་དེ་བཞིན་གཤེགས་པའི་འོད་ལ་བརྟེན་པ་སྟེ། སྣ་ཚོགས་པའི་ཚུལ་གྱིས་གནས་སོ། །དེ་དག་ནི་སྣོད་ཀྱི་འཇིག་རྟེན་ནོ། །དེ་ལྟར་སྣོད་ཀྱི་འཇིག་རྟེན་ཆགས་པའི་རྗེས་ལ་ཁམས་གོང་མའི་ལྷ་དེར་གནས་པའི་ལས་ཟད་ནས་འདོད་པའི་ཁམས་སུ་སྐྱེ་བ་རྣམས་རིམ་པ་བཞིན་བབས་ནས། རིམ་གྱིས་བསམ་གཏན་གྱི་སེམས་འགགས་ནས་འདོད་པའི་ཁམས་ཀྱིས་འདོད་ཆགས་ཀྱི་ལས་སད་པའི་དབང་གིས་ཕོ་དང་མོར་གྱུར་པ་རྣམས་ནི། འདོད་ཁམས་ཀྱི་ལྷ་དང་ ༑ ལྷ་མ་ཡིན་དང༌། མི་རྣམས་སུ་འགྱུར་ཞིང༌། དེ་ནས་འཇིག་རྟེན་གྱི་ཁམས་གཞན་དུ་གནས་པའི་སེམས་ཅན་འདིར་སྐྱེ་བའི་ལས་བསགས་པ་རྣམས་དེ་དག་ཏུ་ཚེའི་དུས་བྱས་ནས་འདིར་གནས་པའི་ལྷ་དང༌། ལྷ་མ་ཡིན་དང༌། མི་རྣམས་ཀྱི་བུ་དང༌། གཞན་ཡང་དུད་འགྲོ་དང༌།

ཡི་དྭགས་དང༌། མནར་མེད་པའི་སེམས་ཅན་དམྱལ་བའི་བར་དུ་སྐྱེ་བར་འགྱུར་ལ། དེ་དག་གི་སྐྱེ་བའི་གནས་ནི་བཞི་སྟེ། བརྫུས་ཏེ་སྐྱེ་བ་དང༌། དྲོད་གཤེར་ལས་སྐྱེ་བ་དང༌། སྒོ་ང་ལས་སྐྱེ་བ་དང༌། མངལ་ནས་སྐྱེ་བའོ། །ཞེ་སྡང་ཤས་ཆེ་བའི་མི་དགེ་བའི་དབང་གིས་དམྱལ་བར་འགྱུར་ཏེ། ས་ཆེན་པོའི་འོག་ན་གནས་པའི་ཚ་བའི་སེམས་ཅན་དམྱལ་བ་རྣམས་དང་ ༑ གྲང་བའི་སེམས་ཅན་དམྱལ་བ་རྣམས་དང༌། སའི་སྟེང་སྣ་ཚོགས་སུ་གནས་པ་ཉི་ཚེ་བ་དང༌། ཉེ་འཁོར་བ་ཚ་བ་དང༌། གྲང་བ་དང༌། དམྱལ་ཞིང་གཏུབ་པའི་སྡུག་བསྔལ་མཐའ་ཡས་པ་དང་ལྡན་པའོ། །འདོད་ཆགས་ཤས་ཆེ་བའི་མི་དགེ་བས་ཡི་དྭགས་སུ་འགྱུར་ཏེ། ས་འོག་དང༌། ས་སྟེང་དང༌། ནམ་མཁའ་ལ་རྒྱུ་བའི་ཕྱིའི་སྒྲིབ་པ་ཅན་དང་ནང་གི་སྒྲིབ་པ་ཅན་གྱིས་བསྡུས་པ་བཀྲེས་པ་དང༌། སྐོམ་པ་ལ་སོགས་པའི་སྡུག་བསྔལ་དུ་མ་དང་ལྡན་པའོ། །གཏི་མུག་ཤས་ཆེ་བའི་མི་དགེ་བས་དུད་འགྲོར་འགྱུར་ཏེ། རྒྱ་མཚོ་ཆེན་པོ་དང༌། ཁ་འཐོར་བར་གནས་པ་བླུན་ཞིང་རྨོངས་ལ་འཇིགས་སྐྲག་དང་བཅས་པས་གཞན་གྱི་དབང་དུ་གྱུར་པའོ། །ཀླུའི་རིགས་མཆོག་ཏུ་གྱུར་པ་ཕལ་ཆེར་འབྱོར་བ་དང་ལྡན་ཡང༌། དུད་འགྲོའི་ཁོངས་སུ་གཏོགས་པས་བླུན་ཞིང་ནམ་མཁའ་ལྡིང་གི་འཇིགས་པ་དང་བཅས་པའོ། །དེ་དག་ནི་ངན་སོང་གསུམ་མོ། །གཏི་མུག་དང་འདྲེས་པའི་དགེ་བས་མིར་སྐྱེ་སྟེ། གླིང་གི་དབྱེ་བ་བཅུ་གཉིས་སོ། །ཤིན་ཏུ་ཕྲ་བའི་གླིང་རྣམས་ན་གནས་པའང༌། གང་དུ་ཉེ་བའི་གླིང་བཅུ་གཉིས་པའི་ཕྱོགས་སུ་འདུ་བ་ཉིད་དོ། ། མི་དེ་དག་འཇིག་རྟེན་ཆོས་བརྒྱད་ཀྱི་རྣམ་པར་རྟོག་པ་ཤས་ཆེ་ཞིང༌། ཡིད་ཀྱི་སྟོབས་ཆེ་ལ་ཧ་ཅང་བདེ་བ་དང༌། སྡུག་བསྔལ་བའི་དབང་དུ་མ་གྱུར་པས་ཡིད་ལས་སུ་རུང་བའི་ཕྱིར། སངས་རྒྱས་བཅོམ་ལྡན་འདས་རྣམས་ཀྱང་མིའི་རིགས་ལས་འབྱུང་ངོ༌། །ཞེ་སྡང་དང་ཕྲ་དོག་འདྲེས་པའི་དགེ་བས་ལྷ་མ་ཡིན་དུ་སྐྱེ་སྟེ། ལྷའི་འབྱོར་པ་ཕུན་སུམ་ཚོགས་པ་དང་མཚུངས་ཀྱང༌། ཅུང་ཟད་སྐལ་བ་དམན་པས་ལྷ་མ་ཡིན་ཞེས་བརྗོད་ལ།

ལྷའི་འབྱོར་པ་ལ་ཞེ་སྡང་བའི་ཕྱིར་འཐབ་པ་དང་

༑ རྩོད་པས་དུས་འདའ་བའོ། །འདོད་ཆགས་དང་འདྲེས་པའི་དགེ་བས་འདོད་པའི་ལྷ་རྣམས་སུ་འགྱུར་ཏེ། ཉི་ཟླ་ལ་སོགས་པ་ནམ་མཁའ་ལ་འགྲོ་བ་དང་ ༑ རི་རབ་གྱི་བང་རིམ་ལ་བརྟེན་པ་རྣམས་ནི་རྒྱལ་ཆེན་རིགས་བཞི་ཞེས་བརྗོད་དོ། །རི་རབ་ཀྱི་སྟེང་ན་གནས་པ་རྣམས་ནི་སུམ་ཅུ་རྩ་གསུམ་པའི་ལྷའོ། ། དེ་དག་ནི་ལྷ་མ་ཡིན་གྱི་འཇིགས་པ་དང་བཅས་པའོ། །དེའི་སྟེང་ན་གནས་པ་ནི་འཐབ་བྲལ་ལོ། །དེའི་སྟེང་ན་གནས་པ་ནི་དགའ་ལྡན་པ་སྟེ། མགོན་པོ་བྱམས་པ་ལ་སོགས་པས་ཆོས་སྟོན་པའི་བདེ་བ་ལ་སྤྱཽད་དོ། །དེའི་སྟེང་ན་གནས་པ་ནི་འཕྲུལ་དགའ་བའོ། །དེའི་སྟེང་ན་གནས་པ་ནི་གཞན་འཕྲུལ་དབང་བྱེད་པ་སྟེ། འདོད་པའི་ལྷ་རིགས་དྲུག་གོ །དེ་དག་ནི་འདོད་པའི་བདེ་བ་ལ་ཡིད་ཆགས་པའི་ཕྱིར་འདོད་པའི་ཁམས་ཞེས་བརྗོད་དོ། །མི་གཡོ་བའི་ལས་ཀྱིས་ཁམས་གོང་མའི་ལྷ་རྣམས་སུ་སྐྱེ་སྟེ། གཞན་འཕྲུལ་དབང་བྱེད་ཀྱི་སྟེང་ན་རིམ་པ་བཞིན། ཚངས་རིས་དང༌། ཚངས་པའི་མདུན་ན་འདོན་དང༌། ཚངས་ཆེན་པ་གསུམ་སྟེ། བསམ་གཏན་དང་པོའོ། །དེ་དག་(《 ཞ 》+ གི་ ) བསམ་གཏན་གྱི་དངོས་གཞི་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དབེན་པ་ལས་སྐྱེས་པའི་དགའ་བ་དང་བདེ་བ་ཁྱད་པར་ཅན་ནོ། །དངོས་གཞི་ཁྱད་པར་ཅན་ནི། རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་དང་ལྡན་པའོ། །དེའི་སྟེང་དུ་རིམ་པ་གསུམ་ལ་འོད་ཆུང་དང༌། ཚད་མེད་འོད་དང༌། འོད་གསལ་གྱི་ལྷ་རྣམས་གནས་ཏེ། བསམ་གཏན་གཉིས་པའོ ༑ ༑ དེ་དག་ནི་དགའ་བ་དང་བཅས་ཤིང༌། བདེ་བ་དང་བཅས་པའི་ཏིང་ངེ་འཛིན་དང་བཅས་པའོ། །དེའི་སྟེང་དུ་རིམ་པ་གསུམ་ལ་དགེ་ཆུང་དང༌། ཚད་མེད་དགེ་དང༌། དགེ་རྒྱས་ཀྱི་ལྷ་རྣམས་གནས་ཏེ། དགའ་བ་མེད་ལ་བདེ་བ་དང་བཅས་པའི་ཏིང་ངེ་འཛིན་ཏོ། །བསམ་གཏན་གསུམ་པའོ། །དེ་ནས་སྤྲིན་མེད་དང་ ༑ བསོད་ནམས་སྐྱེས་དང༌། འབྲས་བུ་ཆེ་བའི་ལྷ་རྣམས་གནས་སོ། །དེ་ནས་མི་ཆེ་བ་དང༌། མི་གདུང་བ་དང༌། གྱ་ནོམ་སྣང་བ་དང༌། ཤིན་ཏུ་མཐོང་བ་དང༌།

འོག་མིན་གྱྀ་ལྷ་རྣམས་གནས་ཏེ་ལྔ་པོ་དེ་དག་ནི་གནས་གཙང་མའི་རིས་ཀྱི་ ལྷའོ ༑ ༑ དེ་ལྟར་བརྒྱད་ནི་བསམ་གཏན་བཞི་པས་བསྡུས་པ་སྟེ། དགའ་བ་དང༌། བདེ་བའི་རྣམ་པར་རྟོག་པ་མེད་པ་བཏང་སྙོམས་ཡོངས་སུ་དག་པའི་ཏིང་ངེ་འཛིན་དང་ལྡན་པའོ། །དེ་དག་ནི་འོད་ཀྱི་རང་བཞིན་གྱི་གཟུགས་ཤིན་ཏུ་བཟང་བ་དང་ལྡན་པའི་ཕྱིར་གཟུགས་ཀྱི་ཁམས་ཞེས་བརྗོད་དོ། །ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང་ ༑ ཡོད་མིན་མེད་མིན་གྱི་སྐྱེ་མཆེད་རྣམས་ནི་ལམ་གྱི་གནས་སྐབས་སུ་ཏིང་ངེ་འཛིན་གྱི་ཚུལ་དེ་ལྟར་བསྒོམས་པས། འབྲས་བུའི་ཚེ་དེ་ལ་བརྟེན་པའི་ཡིད་ཉེ་བར་ཞི་བ་ཐོབ་པ་རྣམས་ལ་དེ་སྐད་ཅེས་བྱའོ། །སེམས་ཀྱི་རྟེན་གཟུགས་མེད་པའི་ཕྱིར ༑ གཟུགས་མེད་པའི་ཁམས་ཞེས་བརྗོད་དོ། །དེ་ལྟར་སྣོད་དང་བཅུད་ཀྱི་འཇིག་རྟེན་དེ་དག་རྟེན་ཅིང་འབྲེལ་བར་འབྱུང་བའི་དབང་གིས་འབྱུང་བ་ཡིན་ཏེ། བེམས་པོ་རྣམས་ནི་རང་རང་གི་ཉེ་བར་ལེན་པའི་རྒྱུ་སྔ་མས་ཕྱི་མའི་འབྲས་བུའི་ངོ་བོ་བསྐྱེད་ལ། སྔ་མའི་ལྷན་ཅིག་བྱེད་པའི་རྐྱེན་རྣམས་ཀྱིས་འབྲས་བུའི་ཁྱད་པར་རྣམས་འཕེལ་བར་བྱེད་པ་ནི་ཕྱིའི་རྟེན་ཅིང་འབྲེལ་པར་འབྱུང་བ་ཞེས་གསུངས་ སོ ༑ ༑ སེམས་ཅན་རྣམས་འབྱུང་བའི་ཚུལ་ནི། སེམས་ཐོག་མ་མེད་པའི་ཕྱིར་བག་ཆགས་ཀྱི་སྒྲིབ་པའང་ཐོག་མ་མེད་ལ། དེའི་དབང་གིས་ཡུལ་ཡང་དག་པ་ཇི་ལྟ་བ་བཞིན་མ་ཤེས་པ་ནི་མ་རིག་པ་སྟེ། དེའི་དབང་གིས་ཡུལ་ལ་རྟག་པ་དང་གཅིག་པུ་དང༌། བདེན་པར་བཟུང་ནས་ཡིད་དུ་འོང་བ་ལ་ཆགས་པ་དང༌། ཡིད་དུ་མི་འོང་བ་ལ་སྡང་བ་ལ་སོགས་པ་ཉོན་མོངས་པ་རྣམས་འབྱུང་ངོ༌། །དེས་ཀུན་ནས་བསླངས་ནས་ལུས་དང་ངག་དང༌། ཡིད་ཀྱི་ལས་མངོན་པར་འདུ་བྱེད་པ་ནི་འདུ་བྱེད་དེ། དེ་གཉིས་ནི་སྔོན་གྱི་མཐའོ། །མངལ་ལ་སོགས་པའི་མཚམས་སྦྱོར་བར་བྱེད་པའི་རིགས་ནི་རྣམ་པར་ཤེས་པའོ། །ཕུང་པོ་ལྔ་གྲུབ་པ་ནི་མིང་དང་གཟུགས་སོ

༑ ༑ མིག་ལ་སོགས་པ་ནང་གི་སྐྱེ་མཆེད་རྣམས་གྲུབ་པ་ནི་སྐྱེ་མཆེད་དྲུག་ གོ ༑ ནང་གི་སྐྱེ་མཆེད་དེ་དག་ཉིད་ཕྱིའི་ཡུལ་དང་ཕྲད་པ་ནི་རེག་པའོ། །བདེ་བ་དང་ ༑ སྡུག་བསྔལ་ཉམས་སུ་མྱོང་བ་ནི་ཚོར་བའོ། །ཡུལ་ཡིད་དུ་འོང་བ་ལ་ཆགས་པ་ནི་སྲེད་པའོ། །དེ་ཐོབ་པར་འདོད་པའི་ཕྱིར་ཡོངས་སུ་ཚོལ་བ་ནི་ལེན་པའོ ༑ ༑ དེའིདབང་གིས་འབྲས་བུ་འགྲུབ་པར་འགྱུར་བ་ནི་སྲིད་པ་སྟེ། བརྒྱད་པོ་དེ་ནི་ད་ལྟར་བའོ། །ཚེ་འདིའི་རྒས་པ་དང༌། འཆི་བའང་དེ་དག་ཏུ་བསྔུའོ། །སྐྱེ་བ་ནི་ཕྱི་མོར་ཉིང་མཚམས་སྦྱར་བའོ། །སྦྱར་ནས་ཕྱི་མའི་གནས་སྐབས་ཡོངས་སུ་སྨིན་པ་དང༌། ཞིག་པ་ནི་རྒ་ཤི་སྟེ། དེ་གཉིས་ནི་ཕྱི་མའི་མཐའོ། །དེ་ལྟར་ན་ཚེ་གསུམ་གྱིས་ཡན་ལག་བཅུ་གཉིས་རྫོགས་སོ། །དེ་ཉིད་རྒྱུ་འབྲས་ཚར་གཉིས་ཀྱིས་བསྡུས་ཏེ་མ་རིག་པ་དང༌། འདུ་བྱེད་ནི་ད་ལྟར་གྱི་རྒྱུའོ། །རྣམ་པར་ཤེས་པ་ནས་ཚོར་བའི་བར་ལྔ་ནི་འབྲས་བུ་ད་ལྟར་བའོ། །སྲེད་པ་དང༌། ལེན་པ་དང༌། སྲིད་པ་ནི་ཕྱི་མའི་མཐའི་རྒྱུའོ། །སྐྱེ་བ་དང༌། རྒ་ཤི་ནི་འབྲས་བུ་ཕྱི་མའི་མཐའ་ཉིད་དོ། །དེ་ལྟར་ན་སྔ་མའི་འབྲས་བུ་གྱུར་པའི་རྟེན་ཅིང་འབྲེལ་བར་འབྱུང་བ་ཉིད་ཕྱི་མའི་རྒྱུ་འགྱུར་པའི་ཕྱིར་ཐོག་མ་དང་ཐ་མའི་ངེས་པ་མེད་པས། འཁོར་བའི་འཁོར་ལོ་རྒྱུན་མི་འཆད་པ་ཉིད་དོ། །རྟེན་ཅིང་འབྲེལ་པར་འབྱུང་བ་དེ་དག་ཡོངས་སུ་རྫོགས་པ་ནི་འདོད་པའི་ཁམས་ཀྱི་སེམས་ཅན་ལ་ཡོད། གཟུགས་དང་གཟུགས་མེད་པ་དག་ལ་ཡང་བག་ཆགས་ཀྱི་ཚུལ་གྱིས་ཚང་བ་ཉིད་དོ། །དེ་ལྟར་གྲུབ་པའི་སྣོད་དང༌། བཅུད་ཀྱི་འཇིག་རྟེན་དེ་དག་ཕུང་པོ་དང༌། ཁམས་དང༌། སྐྱེ་མཆེད་ཀྱིས་བསྡུས་པའོ། །དེའང་སྤུངས་པའི་ཕྱིར་ཕུང་པོའོ། །དེ་ནི་ལྔ་སྟེ་གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའི་ཕུང་པོའོ། །གཟུགས་ཀྱི་ཕུང་པོ་ནི་གཟུགས་སུ་རུང་བའོ། །དེའང་བཅུ་གཅིག་སྟེ། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌།

གཟུགས་དང་ ༑ སྒྲ་དང༌། དྲི་དང༌། རོ་དང༌། རེག་བྱ་དང༌། རྣམ་པར་རིག་བྱེད་མ་ཡིན་པའི་གཟུགས་སོ། །དེ་ནི་སྡོམ་པ་ལ་སོགས་པ་ལ་བརྗོད་དོ། །ཚོར་བ་ནི་མྱོང་ བའོ ༑ ༑ དེའང་རྣམ་པ་གསུམ་སྟེ། བདེ་བ་དང༌། སྡུག་བསྔལ་བ་དང༌། བཏང་སྙོམས་སོ། །དེ་དག་ཉིད་ཀྱང་མིག་ལ་སོགས་པ་ལ་བརྟེན་པའི་ཕྱིར་དྲུག་ཏུ་འགྱུར་རོ། །འདུ་ཤེས་ནི་མཚན་མར་འཛིན་པའོ། །དེའང་གསུམ། རྒྱ་ཆེ་བ་དང༌། བར་པ་དང༌། ཆུང་ངུའོ། །དེ་དག་ཀྱང་མིག་ལ་སོགས་པ་ལ་བརྟེན་ནས་འབྱུང་བའི་ཕྱིར་དྲུག་ཏུ་འགྱུར་རོ། །འདུ་བྱེད་ནི་ལས་མངོན་པར་འདུ་བྱེད་པའོ། །དེ་ལ་གཉིས་ཏེ། སེམས་ཀྱི་ཁྱད་པར། སེམས་ལས་བྱུང་བའི་འདུ་བྱེད་དང༌། གཟུགས་དང་ ༑ སེམས་དང༌། སེམས་ལས་བྱུང་བ་དང་མི་ལྡན་པའི་འདུ་བྱེད་དོ། །རྣམ་པར་ཤེས་པ་ནི་ཡུལ་རྣམ་པ་རིག་པའོ། །དེ་ནི་དྲུག་སྟེ་མིག་དང༌། རྣ་བ་དང༌། སྣ་དང་ ༑ ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པའོ། །སྐྱེ་མཆེད་ནི་རྣམ་པར་ཤེས་པ་སྐྱེ་བའི་སྒོར་གྱུར་པའོ། །དེ་ནི་བཅུ་གཉིས་ཏེ། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་སྐྱེ་མཆེད་དང༌། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་དང༌། ཆོས་ཀྱི་སྐྱེ་མཆེད་དོ། ཁམས་ནི་རིགས་ཀྱི་དོན་ནོ ༑ ༑ དེ་ནི་བཅོ་བརྒྱད་དེ། རྟེན་མིག་ལ་སོགས་པ་དྲུག་དང༌། དམིགས་པ་གཟུགས་ལ་སོགས་པ་དྲུག་དང༌། བརྟེན་པ་མིག་གི་རྣམ་པར་ཤེས་པ་ལ་སོགས་པ་དྲུག་གོ །ཆོས་ཀྱི་སྐྱེ་མཆེད་དང༌། ཆོས་ཀྱི་ཁམས་ཀྱི་རྫས་ནི་རྣམ་པ་བདུན་ཏེ། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་རིག་བྱེད་མ་ཡིན་པའི་གཟུགས་དང༌། འདུས་མ་བྱས་གསུམ་མོ། །འདུས་མ་བྱས་གསུམ་ལས་མ་གཏོགས་པ་ཐམས་ཅད་ནི་འདུས་བྱས་སོ། །འདུས་མ་བྱས་ནི་རྒྱུ་དང་རྐྱེན་གྱིས་མ་བསྐྱེད་པའོ། །དེ་ནི་གསུམ་སྟེ། ནམ་མཁའ་དང༌། སོ་སོར་བརྟགས་པས་འགོག་པ་ཤེས་རབ་ཀྱིས་ཐོབ་པར་བྱ་བ་དང༌། སོ་སོར་བརྟགས་མིན་གྱི་འགོག་པ་རྐྱེན་མ་ཚང་བས་འབྲས་བུ་གཏན་དུ་མི་སྐྱེད་པའོ།

།འཇིག་རྟེན་གྱི་ཁམས་གཅིག་གི་རྣམ་པར་བཞག་པ་དེས། འཇིག་རྟེན་གྱི་ཁམས་གཞན་གྱི་ཚུལ་ཡང་ཤེས་པར་བྱ་སྟེ ༑ མི་འདྲ་བའི་ཁྱད་པར་ནི་གོང་དུ་བཤད་ཟིན་ཏོ། །དེ་ལྟར་ཆགས་པའི་འཇིག་རྟེན་འདི་ནི་ཚེ་དཔག་ཏུ་མེད་པ་ནས་ཚེ་ལོ་བཅུ་པ་ལ་ཐུག་པར་འགྲིབ་པའི་བར་ནི་ཡར་གྱི་དུས་རིང་མོ་ཡིན་ལ། དེ་ནས་བརྒྱད་ཁྲི་པ་ལ་ཐུག་པར་འཕེལ་ནས། ཡང་བཅུ་པའི་བར་དུ་འགྲིབ་པ་ནི་བར་གྱི་ཁུག་པ་སྟེ། དེ་ལྟ་བུའི་བཅོ་བརྒྱད་དང༌། ཡང་འཕེལ་ནས་དཔག་ཏུ་མེད་པར་གྱུར་པ་མར་གྱི་དུས་རིང་མོ་སྟེ། བསྐལ་པ་ཉི་ཤུར་གནས་སོ། །དེ་ནས་སེམས་ཅན་རྣམས་ཚེའི་དུས་བྱས་ནས་འཇིག་རྟེན་གྱི་ཁམས་གཞན་དུ་སྐྱེས་ནས་འཇིག་རྟེན་འདི་སྟོངས་པ་དང༌། སྣོད་ཀྱི་འཇིག་རྟེན་འཇིག་པར་འགྱུར་རོ། ། འཇིག་པར་བྱེད་པའི་རྐྱེན་ནི་རྣམ་པ་གསུམ་སྟེ། ཉི་མ་བདུན་ཤར་ནས། མེས་བསམ་གཏན་དང་པོ་མན་ཆད་འཇིག་གོ །སྤྲིན་ལས་ཆར་གྱི་རྒྱུན་འབེབས་པའི་ཆུས་བསམ་གཏན་གཉིས་པ་མན་ཆད་འཇིག་གོ །རླུང་གིས་བསམ་གཏན་གསུམ་པ་མན་ཆད་འཇིག་གོ །འཇིག་པའི་ཡུན་ཡང་བསྐལ་པ་ཉི་ཤུའོ ༑ ༑ བསྐལ་པ་ཉི་ཤུའི་བར་དུ་སྟོངས་སོ། །ཆགས་པའི་ཡུན་ཡང་བསྐལ་པ་ཉི་ཤུའོ ༑ ༑ གནས་པའང་བསྐལ་པ་ཉི་ཤུར་གནས་ཏེ། དེ་ལྟར་བརྒྱད་ཅུ་ལ་བསྐལ་པ་ཆེན་པོ་ཞེས་བརྗོད་དོ། །དེ་ལྟར་ཆགས་པ་དང༌། འཇིག་པའི་འཇིག་རྟེན་དང༌། སྐྱེ་བ་དང༌། འཆི་བའི་སེམས་ཅན་གྱི་ཁམས་ཚད་མེད་ཅིང་མཐའ་ཡས་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་ཐར་བར་བྱེད་པའི་ཐབས་ཀྱི་ཚུལ་ལ། ཚངས་པ་དང་ ༑ དབང་ཕྱུག་ལ་སོགས་པའི་ལྷ་དང༌། སེར་སྐྱ་དང༌། གཟེགས་ཟན་ལ་སོགས་པའི་དྲང་སྲོང་དང༌། མི་ཤ་ཧ་དང༌། ལ་བགིན་དང༌། མ་ཧ་མད་ལ་སོགས་པའི་ལུགས་མང་དུ་ཡོད་ཀྱང༌། དེ་དག་གིས་འཁོར་བ་ལས་གྲོལ་བར་བྱེད་པ་མ་ཡིན་ཏེ། སྟོན་པ་འདོད་ཆགས་དང༌། ཞེ་སྡང་དང༌། གཏི་མུག་གི་ཀུན་སྤྱོད་པ་དང་ལྡན་པས་འཁོར་བ་ལས་མ་གྲོལ་བའི་ཕྱིར་དང༌། དེས་བསྟན་པའི་གཞུང་ལུགས་དག་ཀྱང་འགལ་བ་དང༌།

འཁྲུལ་པ་དུ་མ་དང་ལྡན་ཞིང༌། འཁོར་བའི་རྩ་བ་ཉོན་མོངས་པའི་གཉེན་པོར་མི་འགྱུར་བའི་ཕྱིར་རོ། །སངས་རྒྱས་བཅོམ་ལྡན་འདས་ནི་འཁོར་བའི་ཉེས་པ་ཐམས་ཅད་དང་བྲལ་ཞིང༌། ཐམས་ཅད་མཁྱེན་པའི་ཡེ་ཤེས་བརྙེས་པ་ཡིན་ཏེ། བདག་བདེ་བ་ལ་མ་ཆགས་ཤིང༌། སེམས་ཅན་ཐམས་ཅད་ལ་ཕན་པའི་ཕྱིར་ཉེ་བར་ཞུགས་པ་དང༌། སྐུ་གསུང་ཐུགས་ཀྱི་མཛད་པ་ལ་སྨད་དུ་མེད་པའི་ཕྱིར་དང༌། དེའི་གསུང་རབ་ཀྱི་ཚིག་དང་དོན་ལ་འགལ་བ་དང༌། འཁྲུལ་པའི་ཉེས་པ་ཅུང་ཟད་ཀྱང་མེད་པའི་ཕྱིར་རོ། །ཆོས་ཀྱི་ཚུལ་དེའང་རྣམ་པ་གཉིས་ཏེ། ཐེག་པ་ཆུང་ངུ་དང༌། ཐེག་པ་ཆེན་པོའོ། །ཐེག་པ་ཆུང་ངུའི་ཚུལ་ནི་བདག་ཉིད་འཁོར་བའི་སྡུག་བསྔལ་ཞི་བར་འདོད་པའི་རིགས་ཅན་གྱི་དོན་དུ། གཞི་སོ་སོར་ཐར་པའི་སྡོམ་པས་སེམས་ཅན་ལ་གནོད་པ་གཞི་དང་བཅས་པ་ལས་ལྡོག་པ་ལ་བརྟེན་ནས་བདེན་པ་བཞི་དང༌། རྟེན་ཅིང་འབྲེལ་པར་འབྱུང་བ་བཅུ་གཉིས་ལམ་དུ་བྱེད་པ་སྟེ། དེའང་བདེན་པ་བཞི་ནི་སྡུག་བསྔལ་གྱི་བདེན་པ་འཁོར་བའི་འབྲས་བུ་འདུ་བྱེད་དང༌། འགྱུར་བ། སྡུག་བསྔལ་གྱི་བདག་ཉིད་ཅན། གང་དུ་གནས་པའི་ཡུལ་སྣོད་ཀྱི་འཇིག་རྟེན་དང་བཅས་པ་ཤེས་པར་བྱ་བ་སྟེ། ནད་བཞིན་ནོ། །ཀུན་འབྱུང་བདེན་པ་ནི་འཁོར་བའི་རྒྱུ་ལས་དང༌། ཉོན་མོངས་པ་སྤང་བར་བྱ་བ་སྟེ། ནད་ཀྱི་རྒྱུ་བཞིན་ནོ། །འགོག་པའི་བདེན་པ་ནི་སྡུག་བསྔལ་གྱི་རྒྱུ་དང་བཅས་པ་འགགས་པས། ཞི་བར་གནས་པ་མངོན་དུ་བྱ་བ་སྟེ། ནད་མེད་པ་བདེ་བར་གནས་པ་བཞིན་ནོ། །ལམ་གྱི་བདེན་པ་དེ་མངོན་དུ་བྱེད་པའི་ཐབས་འཇིག་རྟེན་དང༌། འཇིག་རྟེན་ལས་འདས་པའི་ལམ་གྱིས་བསྡུས་པ་རྒྱུད་ལ་བསྟེན་པར་བྱ་བ་སྟེ། སྨན་བཞིན་ནོ། །འདི་ནི་གཙོ་བོར་ཉན་ཐོས་རྣམས་ཀྱི་ལམ་མོ། །འཁོར་བའི་རྒྱུ་འབྲས་རྟེན་ཅིང་འབྲེལ་པར་འབྱུང་བ་ནི་གོང་དུ་བཤད་ཟིན་ལ། མྱ་ངན་ལས་འདས་པའི་རྟེན་ཅིང་འབྲེལ་པར་འབྱུང་བ་ནི་ཆོས་རྣམས་ལ་སོ་སོར་བརྟགས་ཤིང༌། མཉམ་པར་བཞག་པས་ཡུལ་ཡང་དག་པ་ཇི་ལྟ་བ་བཞིན་ཤེས་པས་མ་རིག་པ་གྲོགས་ཉོན་མོངས་དང་བཅས་པ་འགག་གོ

།དེ་འགགས་པས་ཉོན་མོངས་པས་ཀུན་ནས་བསླང་བའི་ལས་མངོན་པར་འདུ་མི་བྱེད་པའི་ཕྱིར་འདུ་བྱེད་འགག་གོ །དེ་འགགས་པས་རྣམ་པར་ཤེས་པ་ཉིང་མཚམས་མི་སྦྱོར་བའི་ཕྱིར་རྣམ་པར་ཤེས་པ་འགག་གོ །དེ་འགགས་པས་ལུས་མི་ལེན་པའི་ཕྱིར་མིང་དང་གཟུགས་འགག་གོ །གཞི་མ་གྲུབ་པས་ཁྱད་པར་གྱི་ཆོས་མི་འགྲུབ་པའི་ཕྱིར་སྐྱེ་མཆེད་དྲུག་འགག་གོ །དེ་འགགས་པས་ཕྱིའི་ཡུལ་དང་ཕྲད་པ་མེད་པའི་ཕྱིར་རེག་པ་འགག་གོ །དེ་འགགས་པས་ཡུལ་ཉམས་སུ་མྱོང་བ་མེད་པའི་ཕྱིར་ཚོར་བ་འགག་གོ །དེ་འགགས་པས་ཡུལ་ལ་ཆགས་པ་མི་འབྱུང་བའི་ཕྱིར་སྲེད་པ་འགག་གོ །དེ་འགགས་པས་འདོད་པའི་དོན་ཡོངས་སུ་མི་ཚོལ་བའི་ཕྱིར་ལེན་པ་འགག་གོ །དེ་འགགས་པས་རྒྱུའི་ནུས་པ་མི་འབྱུང་བའི་ཕྱིར་སྲིད་པ་འགག་ གོ ༑ དེ་འགགས་པས་འབྲས་བུའི་ཆོས་མངོན་པར་མི་འགྲུབ་པའི་ཕྱིར་སྐྱེ་བ་འགག་གོ །དེ་འགགས་པས་སྲིད་པའི་འབྲས་བུ་ཡོངས་སུ་སྨིན་པ་མི་འབྱུང་བས་རྒས་པ་དང༌། སྲིད་པ་ཞིག་པར་འགྱུར་བ་མི་འབྱུང་བའི་ཕྱིར་འཆི་བ་འགག་ཅིང་མྱ་ངན་དང༌། སྨྲེ་སྔགས་དང༌། ཡིད་མི་བདེ་བ་ལ་སོགས་པ། སྲིད་པའི་སྡུག་བསྔལ་ཐམས་ཅད་མི་འབྱུང་བའི་ཕྱིར་མྱ་ངན་ལས་འདས་པ་ཞེས་བརྗོད་དོ། ། འདི་ནི་གཙོ་བོར་འཕགས་པ། རང་སངས་རྒྱས་ཀྱི་ལམ་མོ། །དེ་ལྟར་ཉན་ཐོས་དང་ ༑ རང་སངས་རྒྱས་ཀྱི་ལམ་དེ་དག་བསྒོམ་པ་ལས། འཕགས་པའི་སེམས་དང་པོ་ཐོབ་པ་ནི་རྒྱུན་དུ་ཞུགས་པ་སྟེ། ཇི་ལྟར་འགོར་ཡང་སྲིད་པ་ལན་བདུན་ན་དགྲ་བཅོམ་པའི་འབྲས་བུ་མངོན་དུ་བྱེད་དོ། །འདོད་པའི་ཁམས་སུ་ལན་གཅིག་སྐྱེས་ནས་སླར་ཡང་དགྲ་བཅོམ་པའི་འབྲས་བུ་ཐོབ་པ་ནི་ལན་གཅིག་ཕྱིར་འོང་བའོ ༑ ཁམས་གོང་མ་དེ་ཉིད་དུ་དགྲ་བཅོམ་པའི་འབྲས་བུ་ཐོབ་པ་ནི་ཕྱིར་མི་འོང་བའོ ༑ ༑ ལུས་དེ་ཉིད་ཀྱི་ལམ་ལྔ་མཐར་ཕྱིན་པར་བྱས་ནས། ཡང་སྲིད་མི་ལེན་པ་ནི་དགྲ་བཅོམ་པ་སྟེ། དེ་དག་རེ་རེ་ལའང་ཞུགས་པ་དང༌། འབྲས་བུ་ལ་གནས་པ་གཉིས་གཉིས་ཡོད་པས། འཕགས་པའི་གང་ཟག་བརྒྱད་དུ་འགྱུར་རོ།

།དགྲ་བཅོམ་པ་དེ་ཡང་གསུམ་སྟེ། ཉན་ཐོས་དགྲ་བཅོམ་པ་དང༌། རང་སངས་རྒྱས་དགྲ་བཅོམ་པ་དང༌། སངས་རྒྱས་དགྲ་བཅོམ་པའོ། །གསུམ་ཀའི་ཡང་ཉེར་ལེན་གྱི་ཕུང་པོ་མ་སྤངས་པའི་བར་དུ་ནི་ཕུང་པོ་ལྷག་མ་དང་བཅས་པའི་མྱ་ངན་ལས་འདས་པ་ཡིན་ལ། ཉེར་བར་ལེན་པའི་ཕུང་པོ་དང་བྲལ་ནས་སེམས་ཉེ་བར་ཞི་བ་ནི་ཕུང་པོ་ལྷག་མ་མེད་པའི་མྱ་ངན་ལས་འདས་པ་སྟེ། དེ་ཉིད་མཐར་ཐུག་པའི་འབྲས་བུར་འདོད་དེ། དེ་དག་ནི་ཐེག་པ་ཆུང་ངུའི་ཚུལ་བརྗོད་པའོ། །ཐེག་པ་ཆེན་པོའི་ཚུལ་ནི་རྒྱུ་དང་ལམ་དང༌། འབྲས་བུ་གསུམ་མོ། །རྒྱུ་ནི་སེམས་ཏེ། སེམས་ཀྱི་རང་བཞིན་རྣམ་པར་དག་པ་ནི་རང་བཞིན་གྱི་རིགས་སོ། །སྙིང་རྗེ་ཆེན་པོས་སེམས་ཅན་གྱི་དོན་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ནི་རྒྱས་པའི་རིགས་ཞེས་བརྗོད་དོ། །དེ་ནི་རྒྱུའོ། །ལམ་གྱི་སྔོན་དུ་འགྲོ་བ་སྐྱབས་སུ་འགྲོ་བ་ནི་རྒྱུ་སྙིང་རྗེ་ཆེན་པོས་ཀུན་ནས་བསླངས་ནས། ཡུལ་སངས་རྒྱས་དང༌། ཆོས་དང༌། དགེ་འདུན་ལ་དུས་རང་ཉིད་སངས་མ་རྒྱས་ཀྱི་བར་དུ། ཚུལ་སངས་རྒྱས་ལ་སྟོན་པ་དང༌། ཆོས་ལ་ལམ་དང༌། དགེ་འདུན་ལ་གྲོགས་ཀྱི་ཚུལ་དུ་སྐྱབས་སུ་སོང་ནས་དཀོན་མཆོག་གསུམ་གྱི་རྗེས་སུ་འཇུག་པའོ། །ལམ་གྱི་དངོས་གཞི་ལ་གཉིས་ལས། བསམ་པ་ནི་བྱང་ཆུབ་མཆོག་ཏུ་སེམས་བསྐྱེད་པ་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ཕྲད་པར་འདོད་པའི་བྱམས་པ་དང༌། སྡུག་བསྔལ་མཐའ་དག་དང་བྲལ་བར་འདོད་པའི་སྙིང་རྗེ་དང༌། དེ་དག་གི་དོན་དུ་སངས་རྒྱས་ཐོབ་པར་འདོད་པའི་བསམ་པས། ཀུན་ནས་བསླངས་ནས་བདག་གིས་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་དུ་དམ་བཅའ་བ་ནི། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། །སངས་རྒྱས་པའི་ལམ་དང་ཐབས་མཐའ་དག་བསྒྲུབ་པར་དམ་བཅའ་བ་ནི་འཇུག་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། །དེ་མཐར་ཕྱིན་པར་བྱ་བའི་ཕྱིར། སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་ཕ་དང་མ་དང༌།

བུར་གྱུར་པའི་ཕྱིར། དེ་ལ་སྙིང་རྗེ་ཆེན་པོ་བསྐྱེད་པ་དང༌། འཁོར་བ་དང༌། མྱ་ངན་ལས་འདས་པའི་ཉེས་དམིགས་དྲན་པ་དང༌། སངས་རྒྱས་ཀྱི་ཡོན་ཏན་རྗེས་སུ་དྲན་པ་དང༌། སངས་རྒྱས་དང་བྱང་ཆུབ་སེམས་དཔའི་མདུན་དུ་ཁས་བླངས་པའི་དམ་བཅའ་ཉམས་ཀྱིས་དོགས་པའི་འདུ་ཤེས་ལྔ་ལ་གོམས་པར་བྱའོ། །གཉིས་པ་སྦྱོར་བ་ལ་ལྟ་བ་དང༌། སྤྱོད་པ་དང༌། བསྒོམ་པ་གསུམ་ལས་ལྟ་བ་ནི་གོང་དུ་བསྟན་པའི་ཕུང་པོ་(《

ཞ 》+ དང་ ) ཁམས་དང་སྐྱེ་མཆེད་དང༌། ལམ་དང་འབྲས་བུ་བསྡུས་པའི་ཆོས་ཐམས་ཅད་ཀུན་རྫོབ་ཇི་ལྟར་སྣང་བའི་རྨི་ལམ་ལྟ་བུ་དང༌། སྒྱུ་མ་ལྟ་བུ་དང༌། དེ་ཐམས་ཅད་ཀྱི་རང་བཞིན་དོན་དམ་པ་སྤྲོས་པ་དང་བྲལ་བ་ནམ་མཁའ་ལྟ་བུར་ཤེས་ཤིང་གོམས་པར་བྱའོ། །གཉིས་པ་སྤྱོད་པ་ལ་གཉིས་ལས། རང་གི་དོན་ཡོངས་སུ་རྫོགས་པར་བྱ་བའི་ཕྱིར། ཕ་རོལ་ཏུ་ཕྱིན་པ་དྲུག་ནི་སེམས་ཅན་ཐམས་ཅད་ཀྱི་དོན་བསྒྲུབ་པའི་ཕྱིར། བདོག་པ་ཐམས་ཅད་ཡོངས་སུ་གཏོང་བ་ནི་སྦྱིན་པའོ ༑ ༑ དབྱེ་ན་བཞི་སྟེ་ཟང་ཟིང་དང་མི་འཇིགས་པ་དང༌། ཆོས་དང་བྱམས་པའི་སྦྱིན་པའོ། །ལམ་གྱི་མི་མཐུན་ཕྱོགས་ཐམས་ཅད་སྤོང་བ་ནི་ཚུལ་ཁྲིམས་སོ། ། དབྱེ་ན་གསུམ་སྟེ། སྡིག་པ་ལས་ལྡོག་པ་སྡོམ་པའི་ཚུལ་ཁྲིམས། དགེ་བ་ལ་ནན་ཏན་དུ་བྱེད་པ་དགེ་བ་ཆོས་སྡུད་ཀྱི་ཚུལ་ཁྲིམས། དངོས་དང་བརྒྱུད་པས་སེམས་ཅན་གྱི་དོན་ཅི་ནུས་སུ་བསྒྲུབ་པ་སེམས་ཅན་དོན་བྱེད་ཀྱི་ཚུལ་ཁྲིམས་སོ། །ལམ་གྱི་མི་མཐུན་པའི་ཕྱོགས་ཀྱིས་མི་ལྡོག་པ་ནི་བཟོད་པའོ། །དབྱེ་ན་གསུམ་སྟེ། སྡུག་བསྔལ་དང་དུ་ལེན་པ་དང༌། གནོད་པ་ལ་∶ཇི་མི་མཇེད་(《 ཞ 》 མི་འཇིག་ ) པ་དང་ ༑ ཆོས་ལ་ངེས་པར་སེམས་པའོ། །ལམ་བསྒྲུབ་པ་ལ་ནན་ཏན་དུ་བྱེད་པ་ནི་བརྩོན་འགྲུས་སོ། །དབྱེ་ན་གཉིས་ཏེ། དགེ་བ་ལ་འདུན་པ་གོ་ཆའི་བརྩོན་འགྲུས་དང་ ༑ འདུན་པ་བཞིན་ལུས་ངག་ཡིད་གསུམ་གྱིས་བསྒྲུབ་པ་སྦྱོར་བའི་བརྩོན་འགྲུས་སོ། །སེམས་རྩེ་གཅིག་ཏུ་མཉམ་པར་འཇོག་པ་ནི་བསམ་གཏན་ནོ། །དབྱེ་ན་གཉིས་ཏེ། མི་མཐུན་པའི་ཕྱོགས་ཞི་བར་བྱེད་པ་སྤོང་པའི་ཏིང་ངེ་འཛིན་དང༌། ཐོབ་བྱའི་ཡོན་ཏན་མངོན་དུ་བྱེད་པ་བསྒྲུབ་པའི་ཏིང་ངེ་འཛིན་ཏོ། །ཡུལ་ཇི་ལྟར་བ་བཞིན་ཤེས་པ་ནི་ཤེས་རབ་བོ། །དབྱེ་ན་གཉིས་ཏེ། ཆོས་ཅན་སོ་སོའི་རྒྱུ་དང༌། འབྲས་བུའི་རྟེན་ཅིང་འབྲེལ་པར་འབྱུང་བ་ཤེས་པ་ཀུན་རྫོབ་ཤེས་པ་དང༌། དེ་དག་གི་ཆོས་ཉིད་སྤྲོས་པ་དང་བྲལ་བར་ཤེས་པ་དོན་དམ་ཤེས་པའོ།

གཉིས་པ་སེམས་ཅན་ཡོངས་སུ་སྨིན་པར་བྱེད་པ་བསྡུ་བའི་དངོས་པོ་བཞི་ནི། སེམས་ཅན་བསྡུ་བ་དང༌། གནས་སྐབས་ཀྱི་བདེ་བ་ལ་དགོད་པའི་ཕྱིར་ཅི་འབྱོར་པའི་ཡོ་བྱད་སྟེར་བ་ནི་ཟང་ཟིང་གིས་བསྡུ་བའོ། །ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་སྟོན་པ་ནི་སྙན་པར་སྨྲ་བས་བསྡུ་བའོ། །ཇི་ལྟར་ཐོས་པའི་དོན་ཉམས་སུ་ལེན་དུ་འཇུག་པ་ནི་དོན་སྤྱོད་པས་བསྡུ་བའོ། །གདུལ་བྱ་དེ་དག་ཡིད་ཆེས་པར་བྱ་བའི་ཕྱིར ༑ རང་གི་སྤྱོད་པའང་དེ་དག་དང་ཚུལ་མཐུན་པར་འཇུག་པ་ནི་དོན་མཐུན་པས་བསྡུ་བའོ། །གསུམ་པ་བསྒོམ་པ་ནི། བྱམས་པ་དང༌། སྙིང་རྗེ་བསྒོམ་པའི་ཡུལ་སེམས་ཅན་དང༌། དད་པ་བསྒོམ་པའི་ཡུལ་བླ་མ་དཀོན་མཆོག་དང༌། ཡི་དམ་གྱི་ལྷ་ལ་སོགས་པ་རྣམས་ནི་དམིགས་པ་དང་བཅས་པ་སྟེ། གང་བསྒོམ་པར་བྱ་བའི་ཡུལ་དེ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་དང་འདྲ་བར་ཤེས་ནས། དེ་ལ་སེམས་རྩེ་གཅིག་ཏུ་མཉམ་པར་འཇོག་པའོ། །ཆོས་ཐམས་ཅད་ཀྱི་རང་བཞིན་སྟོང་པ་ཉིད་བསྒོམ་པ་ནི་དམིགས་པ་མེད་པ་སྟེ། ཕྱིའི་ཆོས་ཐམས་ཅད་རང་བཞིན་མེད་པ། རང་གི་སེམས་ཀྱང་རང་བཞིན་མེད་པའི་ཕྱིར་སྤྲོས་པ་དང་བྲལ་བའི་ཚུལ་གྱིས་མི་དམིགས་པའི་ངང་ལ་མཉམ་པར་འཇོག་པ་ནི་དམིགས་པ་མེད་པའི་ཏིང་ངེ་འཛིན་ཏེ་ཞི་གནས་སོ། །ཚུལ་དེ་དག་བསྒོམས་པའི་རྗེས་ལ་བསྒོམ་པའི་ཚུལ་དེ་དག་ཉིད་ལ་སོ་སོར་དཔྱད་པས་བསྒོམ་པ་དང༌། བསྒོམ་བྱ་གང་ཡང་གཅིག་དང་དུ་མ་དང་བྲལ་བའི་ཕྱིར་ཏིང་ངེ་འཛིན་ཉིད་ལའང་དམིགས་པ་དང་ཞེན་པ་མེད་པར་འགྱུར་བ་ནི་ལྷག་མཐོང་ངོ༌། །ཞི་གནས་དང་ལྷག་མཐོང་ཟུང་དུ་འབྲེལ་བ་ནི་བསྒོམ་པའོ། །དེ་ལྟར་ལྟ་བ་དང༌། སྤྱོད་པ་དང་བསྒོམ་པའི་ཚུལ་ལ་ནན་ཏན་དུ་བྱས་པས། འཕགས་པའི་སེམས་ཐོབ་པར་འགྱུར་བའི་བསོད་ནམས་དང༌། ཡེ་ཤེས་ཀྱི་ཚོགས་ཕལ་ཆེ་བར་ཚང་བ་ནི་ཚོགས་ཀྱི་ལམ་ཞེས་བརྗོད་དོ། །དེའི་རྗེས་སུ་ཏིང་ངེ་འཛིན་ཤིན་ཏུ་གོམས་པས་འཇིག་རྟེན་པའི་མངོན་པར་ཤེས་པ་དང༌།

རྫུ་འཕྲུལ་ལ་དབང་འབྱོར་ཞིང༌། འཇིག་རྟེན་ལས་འདས་པའི་ཡེ་ཤེས་ལ་མཚམས་སྦྱོར་བར་བྱེད་པའི་སེམས་ཐོབ་པ་ནི་སྦྱོར་པའི་ལམ་ཞེས་བྱའོ། །དེའི་མཐར་ཆོས་ཐམས་ཅད་ཀྱི་དེ་བཞིན་ཉིད་སྤྲོས་པ་དང་བྲལ་བར་མཐོང་བ་ནི་མཐོང་བའི་ལམ་ཞེས་བྱའོ། །མཐོང་བའི་དོན་དེ་ཁོ་ན་ཉིད་བསྒོམས་ཤིང་གོམས་པར་བྱས་པས་འཕགས་པའི་ཡོན་ཏན་གོང་ནས་གོང་དུ་རྒྱས་པར་འགྱུར་བ་ནི་བསྒོམ་པའི་ལམ་ཞེས་བྱའོ། །དེ་ལ་རྟོགས་པའི་རིམ་པས་ཕྱེ་ནས་བཅུར་འགྱུར་ཏེ། མཐོང་བའི་ལམ་གྱི་ཡེ་ཤེས་སྐྱེས་པས་འཕགས་པའི་སེམས་ཐོབ་པ་ལ་དགའ་བར་འགྱུར་བ་ནི་རབ་ཏུ་དགའ་བ་སྟེ། སྐད་ཅིག་མ་གཅིག་ལ་རྫུ་འཕྲུལ་གྱིས་སངས་རྒྱས་ཀྱི་ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་བསྒུལ་བ་དང༌། སངས་རྒྱས་བརྒྱའི་ཞལ་མཐོང་བ་དང༌། དེ་དག་གི་བྱིན་རླབས་མི་འདྲ་བ་བརྒྱ་འཇུག་པ་དང༌། ཏིང་ངེ་འཛིན་མི་འདྲ་བ་བརྒྱ་ཐོབ་པ་དང་ ༑ དེ་དག་ལ་འཇུག་པ་དང༌། ལུས་མི་འདྲ་བ་བརྒྱས་སེམས་ཅན་མི་འདྲ་བ་བརྒྱ་ལ་ཆོས་མི་འདྲ་བ་བརྒྱ་བསྟན་ནས་སྨིན་པར་བྱེད་པ་དང༌། བསྐལ་པ་བརྒྱར་གནས་པ་དང༌། བསྐལ་པ་བརྒྱའི་སྔོན་དང་ཕྱི་མའི་མཐའ་རིག་པ་སྟེ། ཡོན་ཏན་བརྒྱ་ཕྲག་བཅུ་གསུམ་འཐོབ་བོ། །དེའི་རྗེས་སུ་སངས་རྒྱས་དགྱེས་པའི་ཚུལ་ཁྲིམས་ཐོབ་པར་གྱུར་པ་ནི། ས་གཉིས་པ་དྲི་མ་མེད་པ་སྟེ། སྔར་གྱི་ཡོན་ཏན་དེ་དག་སྟོང་དུ་བསྒྲེས་པ་ཐོབ་པར་འགྱུར་རོ། །དེའི་རྗེས་སུ་ལུང་གི་ཆོས་ཀྱི་སྣང་བ་བྱེད་པར་འགྱུར་བ་ནི། ས་གསུམ་པ་འོད་བྱེད་པ་སྟེ། སྔར་གྱི་ཡོན་ཏན་དེ་དག་འབུམ་དུ་བསྒྲེས་པ་ཐོབ་པར་འགྱུར་རོ། །དེའི་རྗེས་སུ་རྟོགས་པ་དམ་པའི་ཆོས་དང་ལྡན་པར་འགྱུར་བ་ནི་ས་བཞི་པ་འོད་འཕྲོ་བ་སྟེ། སྔར་གྱི་ཡོན་ཏན་དེ་དག་བྱེ་བ་བརྒྱར་བསྒྲེས་པ་ཐོབ་པར་འགྱུར་རོ། །དེའི་རྗེས་སུ་གདུལ་དཀར་བའི་སེམས་ཅན་གྱི་དོན་བྱེད་པའི་སྟོབས་ཐོབ་པར་འགྱུར་བ་ནི་ས་ལྔ་པ་སྦྱང་དཀའ་བ་སྟེ། སྔར་གྱི་ཡོན་ཏན་དེ་དག་བྱེ་བ་ཕྲག་སྟོང་དུ་བསྒྲེས་པ་ཐོབ་པར་འགྱུར་རོ།

།དེའི་རྗེས་སུ་ཀུན་རྫོབ་དང༌། དོན་དམ་པ་ཡང་དག་པར་ཤེས་པས་འཁོར་བ་དང༌། མྱ་ངན་ལས་འདས་པའི་ཆོས་གཉིས་ཀ་མངོན་དུ་གྱུར་བ་ནི་ས་དྲུག་པ་མངོན་དུ་གྱུར་པ་སྟེ། སྔར་གྱི་ཡོན་ཏན་དེ་དག་བྱེ་བ་ཕྲག་འབུམ་དུ་བསྒྲེས་པ་ཐོབ་པར་འགྱུར་རོ ༑ ༑ དེའྀ་རྗེས་སུ་མཚན་མ་དང་བཅས་པའི་སེམས་ཀྱི་གཡེང་བ་ཕལ་ཆེ་བ་ཞི་ཞིང་ ༑ བགྲོད་པ་གཅིག་པའི་ལམ་དུ་ཞུགས་པ་ནི་ས་བདུན་པ་རིང་དུ་སོང་བ་སྟེ། སྔར་གྱི་ཡོན་ཏན་དེ་དག་བྱེ་བ་ཁྲག་ཁྲིག་ཕྲག་འབུམ་དུ་བསྒྲེས་པ་ཐོབ་པར་འགྱུར་རོ ༑ ༑ དེའི་རྗེས་སུ་མཚན་མའི་རྣམ་པར་གཡེང་བ་མཐའ་དག་དང་བྲལ་བས། ཆོས་ཐམས་ཅད་མཉམ་པ་ཉིད་དུ་རྟོག་པའི་དོན་ལ་དབང་འབྱོར་བ་ནི་ས་བརྒྱད་པ་མི་གཡོ་བ་སྟེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་དང་མཉམ་པ་བསྒྲེས་པ་ཐོབ་པར་འགྱུར་རོ། །དེའི་རྗེས་སུ་དོན་དང༌། ཆོས་དང༌། ཚིག་དང༌། སྤཽབས་པ་སྟེ་སོ་སོ་ཡང་དག་པར་རིག་པ་བཞི་ལ་དབང་འབྱོར་པས། ཆོས་སྨྲ་བའི་སྐྱེས་བུ་ཆེན་པོར་འགྱུར་བ་ནི་ས་དགུ་པ་ལེགས་པའི་བློ་གྲོས་ཏེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་དང་མཉམ་པ་བསྒྲེས་པ་ཐོབ་པར་འགྱུར་རོ། །དེའི་རྗེས་སུ་ཏིང་ངེ་འཛིན་དང༌། གཟུངས་ཀྱི་སྒོ་ལ་དབང་འབྱོར་པས། སྤྲུལ་པའི་ལུས་སྟོན་པ་དང༌། ཆོས་ཀྱི་སྒོ་དུ་མ་འཆད་པ་ལ་ཐོགས་པ་མེད་པ་ནི། ས་བཅུ་པ་ཆོས་ཀྱི་སྤྲིན་ཏེ། སྔར་གྱི་ཡོན་ཏན་དེ་དག་འཇིག་རྟེན་གྱི་ཁམས་མཐའ་ཡས་པའི་རྡུལ་དང་མཉམ་པ་བསྒྲེས་པ་ཐོབ་པར་འགྱུར་རོ། །དེ་དག་ནི་བསྒོམ་པའི་ལམ་མོ། ། དེའི་རྗེས་སུ་རྡོ་རྗེ་ལྟ་བུའི་ཏིང་ངེ་འཛིན་གྱིས་བག་ཆགས་དང་བཅས་པའི་སྒྲིབ་པ་རྩད་ནས་བཅོམ་ནས་འབྲས་བུ་མངོན་དུ་བྱེད་པ་ནི་མཐར་ཕྱིན་པའི་ལམ་སྟེ། དེ་དག་ནི་ཐེག་པ་ཆེན་པོའི་ལམ་མོ། །དེ་ལྟར་ཉོན་མོངས་པ་དང༌། ཤེས་བྱའི་སྒྲིབ་པ་བག་ཆགས་དང་བཅས་པ་དག་ནས་ནམ་མཁའ་ལ་སྤྲིན་དེངས་པ་ལྟར།

དབྱིངས་དང་ཡེ་ཤེས་རོ་གཅིག་པར་གྱུར་པ་ནི་ཆོས་ཀྱི་སྐུ་ཞེས་བརྗོད་དོ། །ཐུགས་ཆོས་ཀྱི་དབྱིངས་ལས་མ་གཡོས་བཞིན་དུ། སྔོན་གྱི་བསོད་ནམས་དང་སྨོན་ལམ་གྱི་དབང་གིས་འཕགས་པ་ཁོ་ནའི་སྤྱོད་ཡུལ་དུ་གྱུར་པ་འོག་མིན་སྟུག་པོ་བཀོད་པའི་ཞིང་ཁམས་སུ། སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་ཞིང༌། གསུང་དབྱངས་ཡན་ལག་དྲུག་ཅུ་དང་ལྡན་པ། ཐུགས་ལ་ཟག་པ་མེད་པའི་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བ་མེ་ལོང་ལྟ་བུའི་ཡེ་ཤེས་དང༌། འཁོར་བ་དང༌། མྱ་ངན་ལས་འདས་པ་ལ་ཐུགས་སྙོམས་པ་མཉམ་པ་ཉིད་ཀྱི་ཡེ་ཤེས་དང༌། ཆོས་ཅན་སོ་སོར་མ་འདྲེས་པ་ཡོངས་སུ་རྫོགས་པ་མཁྱེན་པ་སོ་སོར་རྟོག་པའི་ཡེ་ཤེས་དང༌། རྟོག་པ་མེད་བཞིན་དུ་སེམས་ཅན་གྱི་དོན་བསྒྲུབ་པ་བྱ་བ་གྲུབ་པའི་ཡེ་ཤེས་དང༌། ཆོས་ཀྱི་དབྱིངས་སྤྲོས་པ་དང་བྲལ་བ་ཐུགས་སུ་ཆུད་པ། ཆོས་ཀྱི་དབྱིངས་ཀྱི་ཡེ་ཤེས་ཏེ། ཡེ་ཤེས་ལྔ་དང་ལྡན་པ་ས་བཅུ་པའི་བྱང་ཆུབ་སེམས་དཔའ་ཁོ་ན་ལ་ཐེག་པ་ཆེན་པོའི་ཆོས་སྟོན་པ། རྟག་ཏུ་མྱ་ངན་ལས་མི་འདའ་བར་བཞུགས་པ་ནི་ལོངས་སྤྱོད་རྫོགས་པའི་སྐུའོ། །ལོངས་སྤྱོད་རྫོགས་པའི་སྐུ་དེའི་མཐུས། སེམས་ཅན་གྱི་ཁམས་མཐའ་ཡས་པའི་ཡིད་ལ་རང་གི་མོས་པ་བཞིན་སྣང་བས། སེམས་ཅན་གྱི་དོན་བྱེད་པ་སྤྲུལ་པའི་སྐུའོ། །དེ་ལྟར་སྐུ་གསུམ་ཡེ་ཤེས་ལྔ་དང་ལྡན་པའི་སངས་རྒྱས་འཁོར་བ་ཇི་སྲིད་དུ་བཞུགས་ནས། སེམས་ཅན་གྱི་དོན་བྱེད་པ་ཐེག་པ་ཆེན་པོའི་འབྲས་བུའོ། །དེ་ལྟར་ཐེག་པ་ཆུང་ངུ་དང༌། ཆེན་པོའི་ཆོས་ཀྱི་རྣམ་པར་བཞག་པ་ཅུང་ཟད་བརྗོད་པ་འདི་ནི། རྒྱལ་བུ་ཧོ་ཀོའི་དོན་དུ། འཕགས་པས་ཆུ་ཕོ་སྤྲེའུའི་ལོ་ཟླ་བ་ལྔ་པ་ལ་ཤིང་ཀུན་དུ་བསྡེབས་པའི་ཡི་གེ་པ་ནི་ཨ་ཙ་རའོ།། །།༄༅། །རྒྱལ་བུ་དེ་གུས་བྷོ་ག་ལ་གདམས་པ་བཞུགས། ། ༄༅། །རྒྱལ་བུ་དེ་གུས་བྷོ་ག་ལ་ཉེ་བར་གདམས་པ་བདུད་རྩིའི་འབྱུང་གནས་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།

།ཕན་བདེ་མ་ལུས་འབྱུང་བའི་གནས། །ཉེས་པ་བཀྲུ་བའི་འཇུག་ངོགས་མཆོག །སངས་རྒྱས་ཀུན་ལ་ཕྱག་འཚལ་ནས། །རྒྱལ་བུ་ཁྱོད་ལ་འདི་གསོལ་ལོ། །གང་ཞིག་ཐོས་ན་སྙན་ཚིག་གསུང་ལྡན་ཞིང༌། །ཅུང་ཟད་མྱངས་ན་དགའ་བདེ་རྣམ་འཕེལ་ལ། །རྒྱུན་དུ་བསྟེན་ན་སྲིད་ཞིའི་དཔལ་བསྐྱེད་པས། ། གདམས་པ་འདི་ནི་བདུད་རྩིའི་འབྱུང་གནས་ཡིན། ཁྱོད་ཀྱི་ཡབ་དང་ཡུམ་དང་ ནི ༑ ༑ མེས་དང་ཁུ་བོ་ལ་སོགས་པ། །འཆི་མེད་བདུད་རྩིའི་སྒོར་ཞུགས་ནས། ། ཆོས་ཚུལ་ཅི་རིགས་སྤྱོད་མཛད་ཅིང༌། ཁྱེད་ཀྱང་སྨོན་ལམ་བཟང་པོའི་མཐུས། ། སྐྱེས་མ་ཐག་ཏུ་ཆོས་དང་ཕྲད། །དགེ་བའི་བཤེས་ཀྱིས་ཡོངས་སུ་བཟུང༌། །སྡོམ་པ་བཟང་པོས་ལེགས་བསྡམས་པས། །སངས་རྒྱས་རིགས་སུ་ཁྱོད་བསྐྲུན་གྱིས། ། རིགས་དང་མཐུན་པའི་ལས་མཛོད་ཅིག །ལས་དེའང་སྡིག་ལས་ལྡོག་པ་དང༌། ། དགེ་ལ་ཡང་དག་བརྩོན་པ་དང༌། །སེམས་ཀྱིས་སེམས་རབ་འདུལ་བགྱིད་པ། ། ཐུབ་པས་བཀའ་སྩལ་བཞིན་དུ་མཛོད། །ཉོན་མོངས་པ་ཡིས་ཀུན་བསླངས་ནས།། སྒོ་གསུམ་དག་གིས་ཉེར་བསྒྲུབས་ཏེ། །གཞན་ལ་གནོད་བགྱིད་སྡུག་བསྔལ་ གྱི ༑ ༑ འབྲས་འབྱིན་སྡིག་པར་ཐུབ་པས་གསུངས། །སྲོག་གཅོད་པ་ཡིས་ཚེ་ཐུང་ཞིང་ ༑ ༑ ནད་མང་བ་དང་རྣམ་སྨིན་འབྲས། །དམྱལ་བར་མཆི་ཞེས་ལུང་ལས་འབྱུང་ ༑ ༑ ཚ་བའི་དམྱལ་བ་ལྕགས་སྲེག་གཞིར། །ལས་ཀྱི་གཤིན་རྗེས་རབ་དྲུད་ནས ༑ ཁྲོ་ཆུ་ཁོལ་བཅས་ཟངས་ཆེན་དུ། །འཚེད་ཅིང་འགའ་ཞིག་གཤེགས་པ་དང་ ༑ ༑ ཤིན་ཏུ་འབར་བའི་མཚོན་ཆ་ཡིས། །འབིགས་དང་གཏུབ་དང་དམྱལ་བགྱིས་ཀྱང༌། །ཇི་སྲིད་ལས་ངན་མ་ཟད་པ། །དེ་སྲིད་འཆི་བར་མི་འགྱུར་བར། ། སྡུག་བསྔལ་ཁོར་མོ་(《 ཞ 》 མོར་ ) བརྒྱུད་ཅེས་གདའ། །འགའ་ཞིག་ལོ་གྲངས་དུ་མ་དང་ ༑ ༑ བསྐལ་པའི་བར་དུ་གནས་པའང་མཆིས། །གྲང་བའི་དམྱལ་བ་ཉི་མ་ ཡི ༑ ༑ འོད་ཀྱིས་ཀུན་ནས་མ་ཁྱབ་པའི། །འཁྱགས་པའི་ཕུང་པོ་བརྩེགས་པ་ དང་ ༑ ༑ གངས་རིའི་བར་དུ་དེ་སྐྱེས་ནས། །རླུང་དང་གྲང་མོས་གདུངས་པའི་ཚེ། ། ཆུ་བུར་དུ་མ་འཐོན་པ་དང༌། །གས་ཤིང་དུ་མར་གྱེས་པ་དང༌།

།རྣག་ཁྲག་ཟགས་ཤིང་དེ་འཁྱགས་པས། །འགུལ་བ་ཙམ་དུའང་མི་སྤྱོད་པའི། །སྡུག་བསྔལ་ལོ་གྲངས་དུ་མ་རུ། །སྤྱད་ནས་འཆི་ཞེས་འབྱུང་བས་ན། །དེ་འདྲ་དགོངས་ཤིང་གནས་སྐབས་སུ། །རང་གི་ལུས་སྲོག་དཔེར་བགྱིས་ནས། །སྲོག་གཅོད་པ་ལས་ལྡོག་པར་མཛོད། །མ་བྱིན་ལེན་པས་ལོངས་སྤྱོད་རྒུད། །འདོད་ལོག་སྤྱད་པས་དགྲ་དང་བཅས། །གཉིས་ཀའང་འདོད་ཆགས་དང་འབྲེལ་བ། །ཤས་ཆེའི་སླད་དུ་དེ་འདྲའི་འབྲས། །ཡི་དྭགས་འགྲོ་བར་འགྲོ་ཞེས་གསུང༌། །གླིང་བར་དང་ནི་ས་འོག་སོགས། །བྱེ་མའི་ཁྲོད་དང་མྱ་ངམ་ཐང༌། །ངམ་གྲོག་དག་ཏུ་དེ་སྐྱེས་ནས། ། བཟའ་བཏུང་སྒྲ་ཡང་མི་ཐོས་ན། །སྤྱད་དུ་ལྟ་ཡང་ག་ལ་མཆིས། །ཅུང་ཟད་རྙེད་ནའང་ལས་ཀྱིས་དེ། །རྣག་ཁྲག་ཏུ་མཐོང་སྲེད་པ་ཡིས། །ཟོས་ན་མེ་མ་མུར་སོགས་འགྱུར། །དེ་འདྲ་ཟླ་བ་ཉིན་ཞག་ཏུ། །བགྱིས་པའི་ལོ་གྲངས་ལྔ་བརྒྱ་སོགས ༑ ༑ བརྣག་དཀའ་སྡུག་བསྔལ་བརྣག་བགྱི་ཞེས། །ཡང་དག་ལུང་ལས་ངེས་འབྱུང་བ། །བསམས་ཤིང་རང་ཉིད་དཔེར་བགྱིས་ནས། །མ་བྱིན་ལེན་དང་འདོད་ལོག་ལས། །རྣམ་པ་ཀུན་ཏུ་ལྡོག་པར་བགྱི། །བརྫུན་དུ་སྨྲས་པས་གཞན་གྱིས་ སླུ ༑ ༑ ཕྲ་མས་གཉེན་བཤེས་དག་དང་བྲལ། །ངག་འཁྱལ་གྱིས་ནི་ངག་མི་བཙན།། ཚིག་རྩུབ་སྨྲས་པས་གཞན་གྱིས་སྨོད། །བརྣབ་སེམས་ཡིད་ལ་རེ་བ་འཇོམས། ། གནོད་སེམས་ཀྱིས་ནི་གནོད་བྱེད་མང༌། །མཐོང་ཆོས་ཚེ་འདིར་མྱོང་བ་སྟེ། །རྣམ་སྨིན་གཞན་དུ་ཆེས་ཆེར་མྱོང༌། །ཤིན་ཏུ་ལྕི་བ་ངན་འགྲོ་བས། །དེ་རྣམས་འབད་པས་སྤང་བར་མཛོད། །ལོག་པར་ལྟ་བས་ལྟ་ངན་ཞིང༌། །ཡང་དག་ལམ་ལས་གོལ་བགྱིས་པས། །དུད་འགྲོའི་འགྲོ་བར་འགྲོ་བར་འགྱུར། །བྱིངས་ཀྱི་དུད་འགྲོ་རྒྱ་མཚོར་གནས། །ཕན་ཚུན་གཅིག་གིས་གཅིག་ལ་ཟ། །འགའ་ཞིག་མི་ཡིས་བསྲོགས་ཏེ་གསོད། །རླབས་ཀྱིས་གཡེངས་པས་གནས་མ་ངེས། །སྐྱབས་མེད་རྟག་ཏུ་འཇིགས་དང་བཅས། ཁ་འཐོར་བ་ནི་མི་ཡུལ་སོགས། །གནས་མ་ངེས་པར་རྣམ་པར་གནས། །བཀལ་དང་བཞོ་དང་བྲེག་པ་དང༌། །སྣ་ཚོགས་ལས་ལ་བསྐུལ་བ་སོགས།

།སྡུག་བསྔལ་དུ་མ་སྤྱད་སྤྱད་ནས། །བསད་ནས་ཤ་སོགས་འཚལ་བ་བགྱིད་པ། །གཟིགས་མོད་བྱོལ་སོང་གཞན་དག་ཀྱང༌། །རིགས་མཐུན་པ་དང་རིགས་མི་མཐུན། །ཕལ་ཆེར་དགྲར་འགྱུར་དེ་སླད་དུ། །ཚེ་མཐར་མ་ཕྱིན་རྟག་པར་ཡང༌། །འཇིགས་ཤིང་སྡུག་བསྔལ་དུ་མས་གཟིར། །ཀླུ་ཆེན་རྣམས་ཀྱང་རྨོངས་རྟུལ་ཞིང༌། །ཕལ་ཆེར་མེ་དང་བྱེ་ཚན་དང༌། །མཁའ་ལྡིང་སོགས་ཀྱི་འཇིགས་དང་བཅས། །དེ་འདྲའི་ཚུལ་ལ་ལེགས་དགོངས་ནས། །ལོག་པར་ལྟ་བ་སྤང་བར་མཛོད། །དེ་ལྟར་མི་དགེ་བཅུ་ལས་བཟློག་བགྱི་ཞིང༌། །གཞན་ཡང་སྡིག་པའི་ཆར་གཏོགས་ཐམས་ཅད་ལ། །ཤིན་ཏུ་འཛེམ་ཞིང་ཅུང་ཟད་བྱུང་ན་ཡང་ ༑ ༑ བཤགས་ཤིང་བསྡམས་ནས་ཤིན་ཏུ་དག་པར་བགྱི། །མ་ཆགས་པ་དང་མི་སྡང་དང༌། །གཏི་མུག་མེད་པས་ཀུན་བསླང་བའི། །ལས་གང་གཞན་ལ་ཕན་འགྱུར་ཞིང༌། །བདེ་བའི་འབྲས་འབྱིན་དགེ་བར་གསུངས། །གཞན་དག་གསོད་པ་ལས་བཟློག་དང༌། །འཆི་བར་ངེས་པ་སྲོག་བླུ་དང༌། །ལུས་དང་སྲོག་ལ་ཕན་བགྱིས་པས། །ཚེ་རིང་བ་དང་བདེ་ལྡན་འགྱུར། །མ་བྱིན་ལེན་ལས་གཞན་བཟློག་དང་ ༑ ༑ རང་ལ་བཏང་བར་དགའ་བ་དང༌། །གཞན་ལ་མཁོ་བ་ཉེར་བྱིན་པས། ། དཔལ་འབྱོར་ཀུན་གྱིས་འབྱོར་པར་འགྱུར། །གཞན་དག་འདོད་ལོག་ལས་བཟློག་དང་

༑ ༑ ཆགས་པའི་ཉེས་དམིགས་དྲན་བགྱིས་ནས། །ཚངས་སྤྱོད་དག་ལ་གོམས་བགྱིས་པས། །དགྲ་མེད་ཏིང་འཛིན་བདེ་ལྡན་འགྱུར། །གཞན་དག་རྫུན་ལས་བཟློག་པ་དང༌། །ཚུལ་འཆོས་སྤངས་ཤིང་བདེན་སྨྲས་པས། །གཞན་དག་གིས་ནི་མི་སླུ་དང༌། །བདག་ཀྱང་ཚད་མའི་སྐྱེས་བུར་འགྱུར། །གཞན་དང་ཕྲ་མ་ལས་བཟློག་དང༌། །མི་མཐུན་པ་དག་མཐུན་བགྱིས་ནས། །མཐུན་པ་སླར་ཡང་བརྟན་བགྱིས་པས། །བཤེས་མང་མཛའ་བ་བརྟན་པར་འགྱུར། །གཞན་དག་ངག་འཁྱལ་ལས་བཟློག་དང༌། །རང་ཉིད་དོན་ལྡན་དུས་བབ་དང༌། །རན་པར་སྨྲས་པས་ངག་བཙན་ཞིང༌། །ཡིད་ཀྱང་རྣལ་དུ་ཕེབས་པར་འགྱུར། །གཞན་དག་ཚིག་རྩུབ་ལས་ཟློག་ཅིང༌། །རང་ཉིད་སྙན་པར་སྨྲས་པ་ཡིས། །གཞན་དག་དགའ་བར་བྱེད་པ་ལ ༑ ༑ འཇིག་རྟེན་ཀུན་གྱིས་བསྟོད་པར་འགྱུར། །གཞན་དག་བརྣབ་སེམས་ལས་བཟློག་ཅིང༌། །བདག་གི་བདོག་པ་གཞན་དག་ལ། །ལྷུག་པར་གཏོང་བ་སྨོན་པ་ཡིས ༑ ༑ རེ་བ་མཐའ་དག་འབྲས་བཅས་འགྱུར། །གཞན་དག་གནོད་སེམས་ལས་བཟློག་ཅིང༌། །རང་ཉིད་གཞན་ལ་ཕན་འདོད་དང༌། །ཕན་པའི་ལས་ལ་ཉེར་སྦྱར་བས ༑ ༑ ཀུན་གྱིས་བདག་ལ་ཕན་བྱེད་འགྱུར། །གཞན་དག་ལོག་ལྟ་ལས་བཟློག་ཅིང་ ༑ ༑ ཡང་དག་ལྟ་ལ་གོམས་པ་དང༌། །གཞན་དག་ཀྱང་ནི་ཉེར་སྦྱར་བས། ། བདེ་འགྲོ་རྒྱུད་མར་བརྒྱུད་པར་འགྱུར། །འདི་དག་གི་ཡང་མཐོང་ཆོས་འབྲས། ། ཆུང་ངུར་ཉམས་སུ་མྱོང་བ་སྟེ། །རྣམ་སྨིན་ཚེ་རབས་གཞན་དག་ཏུ། །དེ་འདྲ་ཕུལ་བྱུང་སྨིན་པར་གྱུར། །འདི་དག་དཀར་པོའི་ལས་ཀྱི་ལམ་བཅུ་སྟེ། །འདི་ཡིས་མཚོན་ནས་དགེ་བའི་ལས་ཀུན་ལ། །བརྩོན་པས་བསྒྲུབ་ཅིང་དེ་ཡང་གཞན་དོན་ཕྱིར ༑ ༑ བྱང་ཆུབ་བསྔོས་པས་མི་ཟད་འཕེལ་བར་མཛོད། །དེ་ལྟར་བདེ་སྡུག་དགེ་སྡིག་གི །རྗེས་སུ་འབྲང་བར་ལེགས་འཚལ་བ། །འཇིག་རྟེན་པ་ཡི་ཡང་དག་ལྟ།། ཉིད་ལགས་ཚུལ་བཞིན་སྤྱད་བགྱིས་པས། །མཐོང་དང་ཇི་སྐད་བཤད་པ་ཡི། ། དཔལ་ཡོན་དག་གི་རབ་འབྱོར་པ། །མི་དང་ལྷ་མ་ཡིན་དང་ལྷའི། །བདེ་འགྲོ་གསུམ་ནི་ཐོབ་པར་འགྱུར། །དགེ་དེས་མཐོ་རིས་ཐོབ་བྱེད་ཀྱང༌།

།སྲིད་པའི་རྩ་བ་མི་གཅོད་ཕྱིར། །འཁོར་བ་སླར་ཡང་འཁོར་འགྱུར་ཞིང༌། །ཡང་སྲིད་མེད་པར་མཆི་མ་ལགས། །བདེ་འགྲོ་དཔྱད་ན་སྡུག་བསྔལ་ཏེ། །འདོད་པ་མི་རྙེད་འབྲལ་བ་དང༌། །མི་འདོད་མི་སྤོང་ཕྲད་པ་དང༌། །ཆེན་པོ་ཕལ་ཆེར་སེམས་སྡུག་དང༌། ། དམན་པ་ཕལ་ཆེར་ལུས་སྡུག་པས། །མི་ཡི་འགྲོ་བ་རྣམ་པར་གདུངས། །ལྷ་ཡི་དཔལ་ལ་ཞེ་སྡང་ཞིང༌། །རྩོད་པས་དུས་འདའ་གཡུལ་ངོ་རུ། །དུས་བྱེད་ཕྱིར་ན་ལྷ་མིན་རྣམས། །འདི་དང་ཕྱི་མར་རྣམ་པར་བཅོམ། །འཕོ་ཞིང་ལྷུང་དང་དགྲར་བཅས་དང༌། །བག་མེད་པ་ཡིས་ལྷ་རྣམས་ཉམས། །སྐྱེ་རྒ་ན་དང་འཆི་བ་ཡིས། ། གནས་རིས་འོག་མ་དངོས་སུ་གདུངས། །གོང་མ་དག་ལ་ཆ་མཐུན་ཡོད། །དེ་དག་སྡུག་བསྔལ་སྡུག་བསྔལ་ཏེ། །བདེ་ཉམས་འགྱུར་བའི་སྡུག་བསྔལ་ལགས། །ཀུན་ཀྱང་ལས་དང་ཉོན་མོངས་ལས། །བྱུང་ཕྱིར་འདུ་བྱེད་སྡུག་བསྔལ་གྱིས། །འགྲོ་བ་འདི་དག་རྣམ་པར་གདུངས། །དེ་ལྟར་འཁོར་བའི་སྡུག་བསྔལ་དྲན་བགྱིས་ནས།། འདི་ལས་ངེས་འབྱིན་བགྱིད་པ་རང་གི་སེམས། །དུལ་བར་བགྱིད་པ་ལགས་པ་དེ་སླད་དུ། །ཉིད་ཐུགས་ཀུན་དུ་དུལ་བར་མཛད་དུ་གསོལ། །སེམས་འདི་གཟུགས་ཅན་མ་ལགས་ཤིང༌། །དྲི་བཞིན་རྣམ་པར་གཡོ་བ་དང༌། །ཇི་ལྟར་གོམས་པའི་དབང་འགྱུར་བས། །སེམས་ནི་སེམས་ཀྱིས་བཅོས་པར་བགྱི། །གང་ལ་ཉོན་མོངས་སྐྱེ་འགྱུར་བའི། །ཡུལ་དེ་རྣམ་པར་སྤང་བགྱི་ཞིང༌། །གཡེང་བ་ཀུན་ལས་རབ་བཟློག་ནས། །ཡིད་ནི་མཉམ་པར་བཞག་པར་མཛོད། །འདོད་ཆགས་ཤས་ཆེ་མི་གཙང་ཤ་ཚིལ་དང༌། །པགས་པ་ཀེང་རུས་ལྟ་བས་རྣམ་པར་བཟློག །ཞེ་སྡང་ལ་ནི་བྱམས་པའི་ཆུ་ཡིས་ཏེ། །གཏི་མུག་ལ་ནི་རྟེན་འབྲེལ་ལམ་གྱིས་སོ། །ང་རྒྱལ་ལ་ནི་ཁམས་ཀྱིས་རབ་ཏུ་དབྱེ། །དེ་སྐད་ཐུབ་པས་གསུངས་པའི་ཚུལ་འདི་ཡིས ༑ ༑ ཉོན་མོངས་རྣམས་ཀྱི་མགོ་བཅིལ་ནས། །ལྷ་དང་ལུས་དང་སེམས་ལ་སོགས ༑ ༑ དམིགས་པ་ལ་ནི་སེམས་གཏད་དེ། །སེམས་ནི་མཉམ་པར་བཞག་བྱས་ནས། །ཐོག་མར་ཞི་གནས་བསྒྲུབ་པར་བྱ། །དམིགས་པ་རྣམས་དང་ཆོས་རྣམས་ཀུན།

།རྣམ་པར་དཔྱད་ན་ཆུ་ཤིང་ལྟར། །བདེན་པའི་སྙིང་པོས་རབ་ཏུ་སྟོང་ ༑ ༑ འདི་ནི་རྣམ་པར་ཐར་པའི་སྒོ། །སྟོང་པ་ཉིད་ཅེས་བྱ་བར་བཤད། །གང་ལ་མཚན་གཞི་མ་གྲུབ་པས། །མཚན་མར་གདགས་པ་ཅུང་ཟད་མེད། །བློས་ཀྱང་དེ་ལྟར་མི་འཛིན་པ། །འདི་ནི་མཚན་མ་མེད་པའོ། །མཚན་མ་མེད་པས་མཚོན་བྱ་དང་ ༑ ༑ ཐོབ་བྱ་མེད་ཕྱིར་ཐོབ་པའང་མེད། །དེ་ཕྱིར་སྨོན་པར་བྱར་མེད་པས། ། སྨོན་པ་མེད་པ་ཞེས་བྱའོ། །ཚུལ་འདི་ཆོས་རྣམས་ཐམས་ཅད་ཀྱི། །ངོ་བོ་ཉིད་དུ་ལྷུན་གྲུབ་པས། །མངོན་པར་འདུས་མ་བྱས་པ་ཡི། །རྣམ་པར་ཐར་བའི་སྒོ་ཞེས་གསུངས། །དེ་ལྟར་དཔྱོད་པ་ལྷག་མཐོང་སྟེ། །དེ་གཉིས་ཟུང་དུ་འཇུག་པ་ལ། ། བསྒོམ་པ་གོམས་པའི་སྦྱོར་བ་ཡིས། །རྣམ་གྲོལ་ཡེ་ཤེས་སྐྱེ་བར་འགྱུར། །དེ་མ་གཏོགས་པའི་འགྲོ་ཀུན་ལ། །སྙིང་རྗེ་ཆེན་པོ་བསྒོམ་བྱ་ཞིང༌། །དེ་ལྟར་སྟོང་ཉིད་སྙིང་རྗེ་ཡིས། །བདག་གཞན་དོན་ཀུན་ཀུན་ནས་བསྒྲུབས། །དེ་ཡིས་ས་ལམ་ཀུན་བགྲོད་ནས། །ཡོན་ཏན་ཀུན་གྱིས་འབྱོར་གྱུར་ཞིང༌། །སེམས་ཅན་ཀུན་གྱི་གཉེན་གཅིག་པ། །མངོན་པར་རྫོགས་པར་དེ་འཚང་རྒྱ། །འདི་ནི་སངས་རྒྱས་ཐམས་ཅད་ཀྱི། །བསྟན་པའི་སྙིང་པོ་བླ་ན་མེད། །ཉུང་ཞིང་གསལ་བའི་ངག་གི་ནི ༑ ༑ བདག་གིས་བཀོད་པའི་དགེ་བ་དེས། །སྐུལ་བྱེད་རྒྱལ་བུས་གཙོ་བྱས་པ། ། བདག་དང་སེམས་ཅན་ཐམས་ཅད་ཀྱིས། །བླ་ན་མེད་པའི་བྱང་ཆུབ་ནི། །ཤིན་ཏུ་མྱུར་དུ་ཐོབ་པར་ཤོག །ཉེ་བར་གདམས་པ་བདུད་རྩིའི་འབྱུང་གནས་ཞེས་བྱ་བ། རྒྱལ་བུ་དེ་གུས་བྷོ་ག་ཞེས་བྱ་བས་བསྐུལ་བའི་ངོར། དགེ་སློང་འཕགས་པས་མེ་ཕོ་བྱི་བའི་ལོ། གདུ་བུའི་ཟླ་བའི་ཚེས་ཉི་ཤུ་ལྔ་ལ་སྦྱར་བའི་ཡི་གེ་པ་ནི་ཨ་ཙ་ར་ཞེས་བྱ་བའོ། །ཤིན་ཏུ་བཀྲ་ཤིས་པར་གྱུར་ཅིག། །། ༄༅། །རྒྱལ་བུ་དེ་མུར་བྷོ་ག་ལ་གདམས་པ་ཟླ་བའི་འོད་ཟེར་བཞུགས། ། ༄༅། །རྒྱལ་བུ་དེ་མུར་བྷོ་ག་ལ་ཉེ་བར་གདམས་པ་ཟླ་བའི་འོད་ཟེར་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ

༑ ༑ བཟོད་པས་བསྐྲུན་པའི་སྐུ་མཆོག་ཚུལ་ཁྲིམས་དྲི་བསུང་ཅན། །སྦྱིན་པའི་དཔལ་གྱིས་རབ་འབྱོར་བརྩོན་པས་དོན་གྲུབ་ཅིང༌། །བསམ་གཏན་གྱིས་ཞི་ཤེས་རབ་མཆོག་གི་རྣམ་གྲོལ་བ། །ཕ་རོལ་ཕྱིན་པས་ཕ་རོལ་གཤེགས་གྱུར་དེ་ལ་འདུད ༑ ༑ རྒྱལ་བུ་ཨ་རོག་ཆེ་ཡི་ནི། །གསུང་གིས་བསྐུལ་ནས་འཕགས་པ་ཡིས། ། དེ་སྲས་དེ་མུར་བྷོ་ག་ལ། །ཉེ་བར་གདམས་པ་འདི་སྤྲིང་ངོ༌། །བདག་ཉིད་དང་ནི་གཞན་དག་ལ། །འདི་དང་སྲིད་པ་ཐམས་ཅད་དུ། །གཅིག་ཏུ་ཕན་ཞིང་བདེ་བྱེད་པ ༑ ༑ དམ་ཆོས་ཁོ་ན་ལགས་པའི་ཕྱིར། །བགྱི་བ་གཞན་ཀུན་བཏང་སྙོམས་སུ། ། བགྱིས་ནས་ཉིད་ཀྱི་དམ་ཆོས་ཀྱི། །བགྱི་བ་ཉིད་ལ་ནན་ཏན་དུ། །ཀུན་ནས་འབད་པ་བགྱི་འཚལ་ལོ། །ཆོས་དེའང་རྫོགས་པའི་སངས་རྒྱས་ཀྱི། །བདག་རྐྱེན་ལས་ནི་བྱུང་གྱུར་ཞིང༌། །ངག་ཚིག་དྲི་མ་མེད་པ་ཡིས། །ཚུལ་ཁྲིམས་ཏིང་འཛིན་ཤེས་རབ་སྟེ། །བསླབ་པ་རྣམ་པ་གསུམ་སྟོན་པ། །ཚད་མ་གསུམ་གྱིས་ཤིན་ཏུ་ངེས ༑ ༑ ཐོག་མཐའ་བར་དུ་རབ་དགེ་བ། །དེ་ནི་དམ་པའི་ཆོས་ཞེས་བྱ། །དེའང་འདུལ་བ་མདོ་སྡེ་དང༌། །མངོན་པའི་སྡེ་སྣོད་གསུམ་ཞེས་བགྱི། །དེ་དོན་ངག་གི་དབྱེ་བ་ནི། །མདོར་བསྡུས་སྟོན་དང་དབྱངས་ཀྱིས་བསྙད། །ལུང་བསྟན་ཚིགས་སུ་བཅད་པ་དང༌། །ཆེད་དུ་བརྗོད་དང་གླེང་གཞི་དང༌། །རྟོག་པ་བརྗོད་པའི་སྡེ་དང་ནི། །དེ་ལྟ་བུ་ནི་བྱུང་བ་དང༌། །སྐྱེས་རབས་གཏན་ལ་དབབ་པ་དང༌། །རྨད་བྱུང་ཤིན་ཏུ་རྒྱས་པ་སྟེ། །འདི་དག་གསུང་རབ་ཡན་ལག་ནི། །རྣམ་པ་བཅུ་གཉིས་ཞེས་བྱར་གསུངས། །འདི་ཡིས་ཉན་ཐོས་ཐེག་པ་ཡི། །ཐེག་པ་མཐའ་དག་བསྡུས་པ་སྟེ། །དེ་དང་ཚུལ་མཚུངས་ཁྱད་འཕགས་པས། །ཐེག་པ་མཆོག་ཀྱང་བསྡུས་པ་ལགས ༑ ༑ དེ་དག་གི་ཚུལ་ཐུན་མོང་དང༌། །སོ་སོ་རུ་ནི་འགྲེལ་བྱེད་པ། །དེ་དག་བསྟན་བཅོས་ཞེས་བྱ་སྟེ། །འདི་དག་ལུང་གི་ཆོས་ཞེས་བྱ། །དེ་ཡི་སྒྲུབ་པ་མདོར་བསྡུ་ན། །འཁོར་དང་ངན་འགྲོའི་འཇིགས་པ་ཡིས། །བདག་ཉིད་འཇིགས་ཤིང་གཞན་དག་ཀྱང༌། །ཀུན་ནས་བསྐྱབ་པར་བྱ་བའི་ཕྱིར།

།འཇིགས་མེད་གོ་འཕང་ཐོབ་ཀྱི་བར། །སངས་རྒྱས་ཆོས་དང་དགེ་འདུན་ལ། །སྟོན་པ་ལམ་དང་གྲོགས་དང་ནི། །ཐོབ་བྱ་བསྟན་བྱ་འཁོར་གྱི་ཕྱིར། །རྟག་ཏུ་གུས་པས་སྐྱབས་འགྲོ་བ། ། ཆོས་ལ་འཇུག་པའི་སྒོ་ཡིན་ཏེ། །ལམ་གྱི་གཞི་ཡང་འདི་ལགས་སོ། །སྐྱབས་དེ་ཡང་དག་བརྟེན་གྱུར་ནས། །དཀོན་མཆོག་གསུམ་གྱི་ཡོན་ཏན་ནི། །ཤེས་ནས་རྟག་ཏུ་དྲན་པ་དང༌། །སྡུག་བསྔལ་ཚེ་ན་བདག་གཞན་ཀུན། །ཐར་ཕྱིར་དེ་ལ་གསོལ་བ་དང༌། །བདེ་བའི་ཚེ་ན་དེ་སྐྱབས་ཞེས། །དེ་ཡི་བཀའ་དྲིན་དྲན་བྱས་པས ༑ ༑ འཇིགས་པ་ཀུན་ལས་སྐྱོབ་པ་དང༌། །ཡོན་ཏན་གཞི་རྟེན་བརྟེན་པ་ དང་ ༑ ༑ དེས་ན་སྐྱབས་ཀྱི་མཆོག་དེ་ཡང༌། །དང་པོ་བདག་འདྲ་ཁོ་ན་སྟེ། །དེ་ཡིས་སངས་རྒྱས་སྔ་མ་ལ། །བརྟེན་ནས་སེམས་ཅན་ཀུན་དོན་དུ། །སངས་རྒྱས་ཉིད་ནི་ཐོབ་བྱའོ་ཞེས། །ཐུགས་མཆོག་བསྐྱེད་ནས་ལམ་མཆོག་ལ། །བརྩོན་པས་བྱང་ཆུབ་བརྙེས་པར་གྱུར། །བདག་ཀྱང་དེ་འདྲར་བྱའོ་ཞེས། །བླ་མ་དང་ནི་ཕྱོགས་བཅུ་ཡི། །སངས་རྒྱས་སྲས་དང་བཅས་པ་ཡི། །སྤྱན་སྔར་སྨོན་འཇུག་བདག་ཉིད་ཅན ༑ ༑ བྱང་ཆུབ་མཆོག་ཏུ་སེམས་བསྐྱེད་ནས། །འཁོར་དང་མྱ་ངན་འདས་པའི་སྐྱོན ༑ ༑ དྲན་ནས་འདུན་པར་མི་འདོད་དང༌། །བྱང་ཆུབ་མཆོག་གི་ཡོན་ཏན་ ཀུན ༑ ༑ དྲན་པས་དེར་ནི་འདུན་པ་དང༌། །མཁའ་མཉམ་སེམས་ཅན་མ་ལུས་པ།། ཕ་མ་ལ་སོགས་གཉེན་བཤེས་དང༌། །བདག་དང་འདྲ་བར་ཉེར་རྟོགས་ནས། ། བརྩེ་བས་ཡིད་དབང་གྱུར་པ་དང༌། །དེ་དག་བདེ་མཆོག་ལ་དགོད་ཕྱིར། །བདག་གིས་བྱང་ཆུབ་མཆོག་བསྒྲུབ་ཅེས། །བྱང་ཆུབ་སྨོན་པ་བརྟེན་བྱས་ནས། །དེ་ཡི་དོན་དུ་གང་བཤད་པ། །སྡིག་ལས་ཡང་དག་ལྡོག་པ་དང༌། །གལ་ཏེ་བྱུང་ན་བཤགས་པ་དང༌། །དགེ་ལ་ཤིན་ཏུ་བརྩོན་པ་དང༌། །དེ་ཡང་བྱང་ཆུབ་བསྔོ་བ་དང་ ༑ ༑ དེ་ཀུན་གཞན་དོན་ལ་སྦྱོར་དང༌། །སྟོང་ཉིད་སྙིང་རྗེ་ཟུང་འཇུག་གིས། ། རང་སེམས་ཀུན་ནས་ཡོངས་གདུལ་བ། །འདི་ནི་བྱང་ཆུབ་འཇུག་པ་ཡིན། །རང་གི་བྱང་ཆུབ་ལམ་བགྲོད་ཕྱིར། །ཅི་འབྱོར་པ་ཡིས་སྦྱིན་པ་བཏང༌།

།ཇི་ལྟར་ནུས་པའི་ཚུལ་ཁྲིམས་བསྲུངས། །བཟོད་པས་ཞི་བའི་དཔལ་བསྐྱེད་ནས། །བརྩོན་པས་དཀར་པོའི་ཆོས་རྣམས་བསྡུ། །ཏིང་འཛིན་ཞི་བས་སེམས་སྦྱངས་ནས། ། ཤེས་རབ་རབ་ཏུ་བསྐྱེད་པ་ཡིས། །ཆོས་ཀྱི་དབང་ཕྱུག་དམ་པར་བྱ། །གཞན་ ཡང་ཟང་ཟིང་སྦྱིན་པ་ཡིས། །འགྲོ་བ་བསྡུས་ནས་ཆོས་བཤད་དེ། །དོན་མཐུན་པ་ཡིས་སྤྲོ་བསྐྱེད་ནས། །དོན་སྤྱོད་པ་ལ་སྦྱར་བར་བྱ། །དེ་ལྟར་ཚོགས་དང་ཞི་ གནས་དང༌། །ལྷག་མཐོང་ཐབས་ལ་མཁས་པ་ཡིས། །ཚོགས་ཀྱི་ལམ་དུ་ཚོགས་ བསགས་ནས། །སྦྱོར་བའི་ལམ་གྱིས་རྣམ་གྲོལ་ལ། །རྣམ་པར་སྦྱར་ནས་མཐོང་ བ་ཡིས། །ལམ་གྱིས་དབྱིངས་ཀུན་འགྲོའི་ལམ། །མཐོང་ཞིང་བསྒོམ་པ་གོམས་པ་ཡི ༑ ༑ རྣལ་འབྱོར་རྣམ་པར་དག་བྱས་ནས། །ས་བཅུ་པོ་ནི་ཡོངས་བགྲོད་དེ། ། མཐར་ཕྱིན་པ་ཡིས་ལམ་གྱིས་ནི། །བགྲོད་པར་བྱ་བ་མཐར་ཕྱིན་ནས། །དབྱིངས་དང་ཡེ་ཤེས་རོ་གཅིག་ཅིང༌། །སྤངས་དང་རྟོགས་པ་ཕུན་ཚོགས་ལ། །སྐུ་དང་ཡེ་ཤེས་ལྷུན་གྲུབ་པ། །བྱང་ཆུབ་དམ་པར་མངོན་འཚང་རྒྱ། །དེ་འདྲའི་ཉིད་ཀྱང་མཛད་དུ་གསོལ། །དེ་ལྟར་ཆོས་ཚུལ་རྒྱ་མཚོའི་དོན། །ཉུང་ཞིང་གསལ་བའི་ ངག་གིས་ནི། །དེ་མུར་བྷོ་ག་ལ་བཤད་པ། །འདི་ལ་ཉིན་བཞིན་གཟིགས་པར་རིགས ༑ ༑ དེ་ལས་དགེ་བ་གང་བསྐྲུན་པས། །བསྐུལ་བ་པོ་དང་གདམས་པ་ཡི། ། ཡུལ་གྱིས་གཙོ་བྱས་འགྲོ་ཀུན་གྱིས། །སངས་རྒྱས་གོ་འཕང་ཐོབ་པར་ཤོག ། རྒྱལ་བུ་དེ་མུར་བྷོ་ག་ལ་གདམས་པ་ཟླ་བའི་འོད་ཟེར་ཞེས་བྱ་བ། མེ་ཕོ་བྱི་བའི་ལོ་ཐ་སྐར་གྱི་ཟླ་བའི་ཚེས་ཉི་ཤུ་གསུམ་ལ་གནམ་དུ་སྦྱར་བའི་ཡི་གེ་པ་ནི་ཨ་ཙ་ར་ཞེས་བྱ་བའོ།། །།༄༅། །∶དཔོན་མོ་པུནྡ་རིའི་དོན་དུ་མཛད་པ་(《 ཞ 》 - དཔོན་མོ་མཛད་པ་ )བསྒྲུབ་པའི་རིམ་པ་རབ་ཏུ་གསལ་བ་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །བདག་ལ་ཕྱི་དང་ནང་གི་རྐྱེན་གྱིས། སྡུག་བསྔལ་དང་བདེ་བ་གང་བྱུང་ཡང༌། ཡིད་ཞུམ་པ་དང༌། དགའ་བར་མི་བྱ་སྟེ། རང་གིས་སྔོན་སྤྱད་པའི་ལས་ལས་བྱུང་ཞིང༌། སྡུག་བསྔལ་དང་བདེ་བ་དེ་ཉིད་ཀྱང༌།

འགྱུར་བ་དང་འཇིག་པར་འགྱུར་བའི་ཕྱིར་རོ། །དེའང་འདི་ལྟར ༑ རང་ལ་ནད་དང༌། གཉེན་གཅེས་པ་དང་བྲལ་བའི་མྱ་ངན་དང༌། ལོངས་སྤྱོད་རྒུད་པ་དང༌། གཞན་གྱིས་བརྙས་པ་དང༌། མི་སྙན་པ་བརྗོད་པ་ལ་སོགས་པ་བྱུང་ན། བདག་ལ་འདི་ལྟ་བུ་འབྱུང་བ་མི་འོས་པ་བྱུང་ཞེས་ཡིད་ཞུམ་པ་དང༌། སྡུག་བསྔལ་དུ་གཟུང་བར་མི་བྱ་བར། འདི་ལྟ་བུའི་སྡུག་བསྔལ་བརྣག་དཀའ་བ་ཉམས་སུ་མྱོང་བ་འདི་དག ཚེ་འདི་རྐྱང་པའི་རྐྱེན་ལས་བྱུང་བ་མ་ཡིན་ཏེ། སྐྱེ་བ་སྔ་མ་རང་གིས་འདི་ལྟར་བུ་མྱོང་བ་འགྱུར་བའི་རྒྱུ། སྡིག་པ་སྤྱད་པ་དང༌། ཁྱད་པར་དུ་གཞན་སྡུག་བསྔལ་ལ་སྦྱར་ཞིང༌། གཞན་ཡིད་མི་བདེ་བའི་རྐྱེན་བྱས་པས། བདག་གིས་ཀྱང་སྡུག་བསྔལ་འདི་ལྟར་བུ་ཉམས་སུ་མྱོང་བ་ཡིན་ཏེ། བཅོམ་ལྡན་འདས་ཀྱིས་མདོ་སྡེ་དག་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པའི་ཕྱིར། རང་གི་སྤྱོད་པའི་ལས་རྐྱེན་ཚང་བའི་ཚེ་རང་ལ་སྨིན་པ་སུ་ཞིག་ལ་འཁང་དུ་ཡོད། ཁྱད་པར་དུ་གཞན་ལ་གནོད་པ་བྱས་པས ༑ རང་ཉིད་ལ་གནོད་པ་བྱེད་པར་འགྱུར་བ་ཆོས་ཉིད་ཡིན(《 ཞ 》+ ཏེ ) ། སྤྱོད་འཇུག་ལས། བདག་གིས་སྔོན་ཆད་སེམས་ཅན་ལ། །འདི་ལྟ་བུ་ཡི་གནོད་པ་བྱས ༑ ༑ དེས་ན་སེམས་ཅན་གནོད་བྱེད་པ། །བདག་ལའང་འདི་འདྲ་འབྱུང་བར་རིགས ༑ ༑ ཞེས་གསུངས་པའི་དོན་ལ་བསམ་པར་བྱས་ནས། གནོད་པ་དང་སྡུག་ བསྔལ་བྱུང་བ་ཐམས་ཅད་རང་གི་སྐྱོན་ཡིན་ཞིང༌། འདི་ལྟ་བུའི་སྡུག་བསྔལ་མྱོང་བས་སྔོན་གྱི་སྡིག་པ་འདག་པར་འགྱུར་བས་ལེགས། བདག་གིས་འདི་ལྟར་སྡིག་པའི་འབྲས་བུ་ཉམས་སུ་མྱོང་བས། སྡིག་པ་གང་བསགས་པའི་སེམས་ཅན་ཐམས་ཅད་ཀྱི་ལས་ངན་ཡང་འདིས་འདག་པར་གྱུར་ཅིག་སྙམ་དུ་ཡང་ཡང་བསམ ༑ བདག་གིས་སྔོན་ལས་ངན་པ་བསགས་པའི་རྐྱེན་གྱིས་∶སེམས་ཅན་ཐམས་ཅད་ཀྱིས་ལས་(《 ཞ 》 འདི་ལྟ་བུའི་ ) སྡུག་བསྔལ་ཉམས་སུ་མྱོང་བར་གྱུར་པས་ད་དུང་དུའང་ལས་ངན་པ་དང༌།

གཞན་ལ་འཚེ་བ་བྱས་ན་ཕྱི་མ་ལའང་སྡུག་བསྔལ་དཔག་ཏུ་མེད་པ་འབྱུང་བར་འགྱུར་བས། སླན་ཆད་བདག་གི་སྲོག་ལ་བབས་ཀྱང༌། སྤྱྀར་སྡིག་པ་དང་བྱེ་བྲག་ཏུ་གཞན་ལ་འཚེ་བར་མི་བྱ་ཞེས་བསྡམ་པར་བྱ། ཁྱད་པར་དུ། རྒྱལ་བུ་བྱང་ཆུབ་སེམས་དཔའ་ལྟ་བུ་ཞི་བར་གཤེགས་པས ༑ ཐུགས་ཁྲལ་གྱི་རྐྱེན་དུ་གྱུར་པ་དེ་ལྟ་བུ་ལ་ཚུལ་དེ་ཉིད་རྗེས་སུ་དྲན་པར་བགྱི་སྟེ། ཁྱེད་ཡབ་དང་ཡུམ་དང་རྟེན་ཁྱད་པར་འཕགས་པ་འབྲེལ་ཤིན་ཏུ་ཟབ་པར་གྱུར་ནས་གོང་མ་རྣམས་ཀྱི་ཞབས་ཏོག་དང༌། སེམས་ཅན་མང་པོ་ལ་ཕན་པ་བྱུང་བ་འདི། བྱ་བ་ཁྱད་པར་ཅན་ལགས་པས། སྐུ་ཚེ་འདི་ཁོ་ནའི་སྟེས་དབང་ལས་གྲུབ་པ་མ་ལགས་སྔོན་ཐུན་མོང་དུ་དགེ་བའི་རྩ་བ་རྒྱ་ཆེར་མཛད་ནས། ཕན་ཚུན་འདུན་པའི་ཐུགས་ཀྱིས་སྨོན་ལམ་ཁྱད་པར་ཅན་བཏབ་པས། དེ་ལྟར་གྱུར་པ་ལགས ༑ འོན་ཀྱང་དེའི་གནས་སྐབས་སུ་དགེ་བའི་རྩ་བ་རྒྱ་ཆེར་བསྒྲུབས་པ། མཐར་མ་ཕྱིན་པ་ལ་རྒྱུ་མཚན་ཅུང་ཟད་ཀྱིས་ཕན་ཚུན་ཡི་ཆད་པས། དགེ་བའི་འཕྲོ་ལས་པའམ། གཉིས་ཆར་གྱི་གང་ཟག་ཁྱད་པར་ཅན་གཅིག་གམ། སྐྱེ་བོ་མང་པོའི་ཡིད་སུན་ཕྱུང་སྟེ། དགེ་བའི་གེགས་བྱས་པའམ། ཆོས་བཞིན་དུ་གནས་ཤིང་ཤིན་ཏུ་མཐུན་པ་ཕྱེ་བའི་ལས་ཀྱིས། དུས་ལ་མ་སླེབ་པར་འབྲལ་བའི་སྡུག་བསྔལ་ཉམས་སུ་མྱོང་བར་གྱུར་པ་ལགས་པས། འདི་ལྟ་བུ་བརྣག་དཀའ་བའི་སྡུག་བསྔལ་མྱང་བ་འདི་ནི། འདི་གྲུབ་པའི་རྒྱུ་བདག་ཅན་རང་གིས་སྤྱད་པས་བདག་ཅག་རང་གིས་ཉེས་པ་སྟེ། གཞན་སུ་ལའང་(《

ཞ 》+ ཇི་ལྟར་ ) ལེ་ལན་འདེད། སྔོན་བསགས་པའི་ལས་ངན་པ་དེ་དང༌། གཞན་ལ་ནོངས་པར་སྤྱད་པ་ཐམས་ཅད་ཡིད་དུ་མི་འོང་བའི་སྡུག་བསྔལ་དེ་དག་ཉམས་སུ་མྱོང་བས་ཟད་པར་གྱུར་ཅིག ཞི་བར་གྱུར་ཅིག དེའི་དབང་གིས་སེམས་ཅན་ཐམས་ཅད་ཀྱི་སྡིག་པ་དང་ལས་ངན་སྤྱད་པ་ཐམས་ཅད་ཞི་བར་གྱུར་ཅིག སྙམ་དུ་ཡུལ་ཁྱད་པར་ཅན་གྱི་མདུན་ནམ་སེམས་ཀྱིས་དམིགས་པའི་མདུན་དུ་བསྒོམ་པར་ཞུ། འདི་ཙམ་གྱིས་སྔོན་གྱི་སྒྲིབ་པ་འདག་ཅིང་སླར་ཡང་ཚེ་རབས་གཅིག་གམ། གཉིས་ལ་སོགས་པས་བར་མ་ཆོད་པར། ཧ་ཅང་མི་རིང་བར་ཁྱེད་རང་གཉིས་ཀ་རྟེན་ཁྱད་པར་དུ་འཕགས་ཤིང་མཉམ་པར་འཁྲུངས་ནས། ཆོས་དང་འཇིག་རྟེན་གྱི་འབྲེལ་ཆེས་ཟབ་པས་སྦྲེལ་ཞིང༌། དུས་ཤིན་ཏུ་རིང་དུ་ལྷན་ཅིག་གནས་ཏེ། རང་ཉིད་ཆོས་དང་ཟང་ཟིང་བདེ་བ་ལ་མཚུངས་པར་སྤྱད་པས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་བསྒྲུབས་ནས། ཉིད་ཀྱི་མཉེས་པར་བྱ་བ་ས་དང་ལམ་གྱི་རྟོགས་པ་མངོན་དུ་བགྱི་བའི་སླད་དུ། དཀོན་མཆོག་མཆོད་པ་དང༌། དགེ་འདུན་བསྙེན་བཀུར་བ་དང་ ༑ དཀོན་མཆོག་གི་རྟེན་དང༌། གཙུག་ལག་ཁང་བཞེངས་པ་དང༌། ཕྱོགས་བཞིའི་དགེ་འདུན་གྱིས་བསྙེན་བཀུར་གྱི་གཞི་འཛུགས་པ་དང༌། དུས་ཁྱད་པར་ཅན་གྱི་མཆོད་པའི་རྒྱུན་གྱི་རྒྱུ་སྦྱོར་བ་དང༌། ཕོངས་པ་དང་ནད་པ་ལ་སྦྱིན་གཏོང་མཛད་པ་དང༌། གཞན་ཡང་རྒྱུན་གྱི་ཐུགས་དམ་གྱི་རྣལ་འབྱོར་གང་ཅི་ཡང་རུང་བ་ལ་འཇུག་པ་དེ་དག་གི་ཚེ། བདག་དང་བདག་གི་རྩ་ལག་གི་དམ་པར་གྱུར་པ་རྒྱལ་བུ་མཚན་འདི་སྐད་ཅེས་བྱ་བ། ཚེ་རབས་ཐམས་ཅད་དུ་ཡོན་ཏན་བདུན་དང་ལྡན་པའི་ལྷ་མིའི་གོ་འཕང་ཕུན་སུམ་ཚོགས་པ་ཐོབ་ནས། སྔོན་གྱི་ཚེ་རབས་རྗེས་སུ་དྲན་པས་མཚམས་སྦྱར་ཏེ། ཕན་ཚུན་དགེ་བའི་རྩ་བ་ཡོངས་སུ་རྫོགས་པའི་རྐྱེན་བྱེད་པར་གྱུར་ཅིག དེ་ལ་ཕྱི་དང་ནང་གི་འཚེ་བ་གང་ཡང་མི་འབྱུང་བར་གྱུར་ཅིག ཇི་ལྟར་བསམ་པའི་དོན་ཐམས་ཅད་ཆོས་དང་མཐུན་པར་འགྲུབ་པར་གྱུར་ཅིག དེ་ལྟར་ཕན་ཚུན་དགེ་བའི་རྩ་བ་ཡོངས་སུ་རྫོགས་པར་བྱས་པས།

མཐར་ཐུག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་གྱུར་ཅིགཅེས་ཡང་དང་ཡང་དུ་བསྔོ་བར་བགྱིས་པས། དོན་དེ་ཅི་ནས་ཀྱང་འགྲུབ་པར་འགྱུར་བ་ལགས་ཏེ། འཇམ་དཔལ་གྱི་སངས་རྒྱས་ཀྱི་ཞིང་བཀོད་པའི་མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །དེ་འདྲའི་འབྲས་བུ་འབྱུང་བར་འགྱུར། །ཞེས་གསུངས་པ་དང༌། སྔོན་སངས་རྒྱས་ཤཱཀྱ་ཐུབ་པ། བྱང་ཆུབ་སེམས་དཔར་གྱུར་པའི་ཚེ་ན། བྲམ་ཟེའི་ཁྱེའུ་སྐར་མ་ཞེས་བྱ་བར་གྱུར་པའི་ཚེ། རིགས་གཟུགས་ཕུན་སུམ་ཚོགས་པའི་ཚོང་དཔོན་གྱི་བུ་མོ་གཅིག་ཡིད་ཆགས་པར་གྱུར་ཏེ། ཁྱིམ་ཐབ་བྱེད་པར་ཞུས་པས་བྲམ་ཟེའི་ཁྱེའུ་སྐར་མས་སྙིང་རྗེ་བསྐྱེད་ནས། ཚངས་པར་སྤྱད་པ་ལ་བབས་ཏེ། ཁྱིམ་ཐབ་བྱས་ནས་གཅིག་གིས་གཅིག་དགེ་བའི་གེགས་མི་བྱེད་ཅིང་བྱང་ཆུབ་ཀྱི་གྲོགས་བྱེད་པར་དམ་བཅས་པས། བསྐལ་པ་མང་པོའི་ཚོགས་འདུམ་ནས། དེང་ནས་བཟུང་ནས་སྐྱེ་བ་དང་སྲིད་པ་ཐམས་ཅད་དུ་མ་བྲལ་བར་ཁྱིམ་ཐབ་ཏུ་གྱུར་ནས། མཐར་བྲམ་ཟེའི་ཁྱེའུ་སྐར་མ་ནི། སངས་རྒྱས་ཤཱཀྱ་ཐུབ་པར་གྱུར་ལ། ཚོང་དཔོན་གྱྀ་བུ་མོ་ནི་གྲགས་འཛིན་མར་གྱུར་ཏོ། །ཞེས་གསང་ཆེན་ཐབས་ལ་མཁས་པའི་མདོ་ལ་སོགས་པ། མདོ་སྡེ་མང་པོ་ལས་གསུངས་པའི་ཕྱིར་རོ། །དེས་ན་རེ་ཞིག དུས་ཀྱིས་བསྐལ་ནས་མཇལ་བའི་གོ་སྐབས་རྙེད་དཀའ་བར་གྱུར་ཀྱང༌། སླད་ནས་དུས་རྟག་ཏུ་མཇལ་ཞིང༌། ཚེ་རབས་རྗེས་སུ་དྲན་པའི་རྒྱུས་ངོ་ཤེས་ཏེ། ཕན་ཚུན་དགེ་བའི་རྩ་བ་ཡོངས་སུ་རྫོགས་པའི་གྲོགས་སུ་འགྱུར་བའི་སླད་དུ། མྱ་ངན་དང༌། གདུང་བ་མི་མཛད་པར། མཐར་ཐུག་གི་དོན་རྒྱ་ཆེན་པོར་བསྒྲུབ་པ་ལ་བརྩོན་པར་མཛད་པར་རིགས་སོ། །དེ་དག་ནི་སྡུག་བསྔལ་ལམ་དུ་བསླང་པའི་མན་ངག་ཟབ་མོའི་མདོ་ལས་བཏུས་པའོ། ། གཞན་ཡང་འདི་ལྟར་རང་གི་ལུས་དང་ལང་ཚོ་དང༌། སྟོབས་ཕུན་སུམ་ཚོགས་པ་དང་ ༑ གཉེན་བཤེས་དང༌། བུ་དང༌། འཁཽར་ཕུན་སུམ་ཚོགས་པར་གྱུར་པ་དང༌།

འབྱོར་པ་ཕུལ་ཏུ་བྱུང་བ་ཐོབ་པ་དང༌། སྙན་པའི་གྲགས་པ་དང༌། དབང་ཕྱུག་ཕུན་སུམ་ཚོགས་པ་ཐོབ་པར་གྱུར་ན་ཡང༌། བདག་ལ་འདི་ལྟ་བུའི་མཐོ་རིས་ཀྱི་དཔལ་འབྱོར་ཕུན་སུམ་ཚོགས་པ་ཐོབ་པ་འདི་ཚེ་འདི་རྐྱང་པའི་རྐྱེན་ལས་བྱུང་བ་མ་ཡིན་ཏེ ༑ སྐྱེ་བ་སྔ་མར་ཡུལ་ཁྱད་པར་ཅན་ལ་དགེ་བའི་རྩ་བ་གྱ་ནོམ་པ་བསགས་པ་དང་ ༑ རང་གིས་ལུས་དང༌། ངག་དང༌། ཡིད་ཀྱིས་ཀྱང༌། དགེ་བའི་རྩ་བ་ བསྒྲུབས་པས། ད་ལྟར་མཐོ་རིས་ཀྱི་འབྱོར་བ་འདི་ལྟ་བུ་ཐོབ་པར་གྱུར་ལ། འདིའང་སྔོན་གྱི་དགེ་བའི་རྒྱུ་ལས་གྲུབ་པས། སྔོན་བྱས་པའི་དགེ་བའི་རྒྱུན་ཟད་པའི་ཚེ། འབྱོར་པ་ཕུན་སུམ་ཚོགས་པ་ཟད་ཅིང་འཇིགས་པར་འགྱུར་ཏེ། སྣུམ་ཟད་ནས་མར་མེ་མནལ་བ་བཞིན་ནོ། །དེས་ན་བདག་གི་འབྱོར་པ་འདིའང་ཡང་ན་མེད་པར་འགྱུར་བའམ། ཡང་ན་མི་མཐུན་པའི་ཕྱོགས་དང་ཕྲད་ནས་རྩོད་པའི་གཞིར་གྱུར་ནས་སླར་ཡང་སྡིག་པའི་རྒྱུར་འགྱུར་བའང་སྲིད་དེ། མདོ་སྡེ་ལས། ནོར་ནི་ཕུང་ཁྲོལ་ཀུན་གྱི་རྩ་བ་སྟེ། །ཞེས་བྱ་བ་དང༌། སློབ་དཔོན་ཀླུ་སྒྲུབ་ཀྱི་ ཞལ་ནས། ས་བདག་སྔ་མའི་དགེ་ཆེན་གྱིས། །ཕྱི་མའི་ངན་འགྲོ་བསྐྱེད་པའང་གདའ ༑ ༑ ཞེས་བྱ་བ་དང༌། སློབ་དཔོན་མེ་ཏྲཱི་པས། ཟང་ཟིང་ཕྱིར་ནི་རྩོད་འབྱུང་སྟེ ༑ ༑ ཟང་ཟིང་མེད་ན་བདེ་བའི་མཆོག །ཅེས་གསུངས་པ་ལ་སོགས་པའི་དོན་དྲན་པར་བྱས་ནས། གནས་སྐབས་ཀྱི་འབྱོར་པ་ལ་ཆགས་པ་དང་སྙེམས་པར་མི་བྱ་ཞིང༌། སྔོན་གྱི་དགེ་བའི་རྩ་བ་ལས་གྲུབ་པའི་འབྱོར་པ་འདི། མ་འོངས་པའི་བདེ་བ་དང༌། འབྱོར་པ་ཐོབ་པར་བྱ་བའི་ཕྱིར། དགེ་བའི་རྩ་བ་བསྒྲུབ་པར་བྱ་སྙམ་དུ་བསམས་ནས། ལོངས་སྤྱོད་དེ་དག་ལས། ཆ་ཤས་ཀྱིས་དཀོན་མཆོག་མཆོད་པ། དགེ་འདུན་ལ་བསྙེན་བཀུར་བ་དང༌། ཆ་ཤས་ཀྱིས་ཕོངས་པ་དང༌། ནད་པ་ལ་སྦྱིན་པ་གཏོང་བ་དང༌། ཆ་ཤས་ཀྱིས་སྐྱེ་བོ་ཕལ་པ་ལའང་དུས་ཚིགས་ལ་སྦྱིན་པ་གཏོང་བ་དང༌། རང་གི་མཛའ་བཤེས་དང༌། གཉེན་འདུན་དང༌། འཁོར་དག་ཀྱང་ཆོས་ལ་སྦྱར་ཞིང་དགེ་བའི་རྩ་བ་དག་ལ་བསྐུལ་བར་བྱས་ནས།

དེ་ལས་བྱུང་བའི་དགེ་བའི་རྩ་བ་དེས། མཐར་ཐུག་སངས་རྒྱས་ཀྱི་གོ་འཕང་ཐོབ་པ་དང༌། དེ་མ་ཐོབ་ཀྱི་བར་དུའང༌། ལྷ་དང་མིའི་འབྱོར་པ་ཕུན་སུམ་ཚོགས་པ་ཐོབ་པར་གྱུར་ཅིག ཅེས་བསྔོ་ཞིང་ཚུལ་དེ་ལྟ་བུ་ཡང་དང་ཡང་དུ་བགྱིས་ན། སྔ་མའི་དགེ་བའི་རྩ་བ་དང༌། ཕྱི་མའི་དགེ་བའི་མཚམས་སྦྱོར་ནས། ངན་འགྲོའི་སྡུག་བསྔལ་དང༌། མཐོ་རིས་ཀྱི་རྒུད་པ་མེད་པར། ལྷ་དང་མིའི་བདེ་བ་ལ་རྒྱུན་མི་ཆད་པར་སྤྱད་དེ། མཐར་ཐུག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་བ་ཉིད་དོ། །དེའང་སྔོན་མི་ཕོངས་པ་ཞིག་གིས་སངས་རྒྱས་གཅིག་ལ་མེ་ཏོག་རྡོག་པོ་གཅིག་ཕུལ་ཏེ། སེམས་བསྐྱེད་ཞུས་ནས་བྱས་ཆུབ་ཏུ་བསྔོས་པས་སྐྱེ་བ་ཐམས་ཅད་དུ་ངན་འགྲོར་མི་ལྟུང་བར་མཐོ་རིས་ཀྱི་བདེ་བ་ལ་སྤྱད་དེ། བསྐལ་པ་འདི་ཉིད་ལ་སངས་རྒྱས་པའི་མཚན་དེ་བཞིན་གཤེགས་པ་མེ་ཏོག་གི་དབང་ཕྱུག་རྒྱལ་པོ་ཞེས་བྱ་བར་འགྱུར་བ་ལྟ་བུ་སྟེ། མདོ་སྡེ་བསྐལ་བ་བཟང་པོ་ལས། མེ་ཏོག་གཅིག་ནི་རབ་ཕུལ་བས། །གང་ཞིག་ངན་འགྲོར་ལྟུང་མ་གྱུར། །དེ་ལ་དུས་ངེས་བསྟན་པ་ནི། །མཚན་ནི་ཁྱོད་སྔོན་འདི་འདྲ་ལགས། །ཞེས་གསུངས་པ་ལྟར་རོ། །དེས་མཚོན་ནས། བདག་ལ་བདེ་བ་དང་ ༑ ལེགས་པ་དང༌། དགའ་བ་གང་བྱུང་ཡང་འདི་ནི་སྔོན་གྱི་དགེ་བ་ལས་བྱུང་ལ ༑ དེ་ཡང་དཀོན་མཆོག་ལ་བརྟེན་པའི་ཕྱིར། དཀོན་མཆོག་གི་བཀའ་དྲིན་ནོ། ། ཞེས་དཀོན་མཆོག་གི་བཀའ་དྲིན་དྲན་པར་བྱ་ཞིང༌། ད་དུང་དུའང༌། བླ་མ་དང་དཀོན་མཆོག་ལ་བརྟེན་ནས་འཇིག་རྟེན་དང་འཇིག་རྟེན་ལས་འདས་པའི་བདེ་བ་ཐམས་ཅད་ཐོབ་པར་བྱ། དེའི་དོན་དུ། བླ་མ་དང་དཀོན་མཆོག་ལ་སྙིང་ཐག་པ་ནས་སྐྱབས་ཤིང༌། གསོལ་བ་གདབ་སྙམ་དུ་དྲན་པར་བྱ་བ་དང༌། གཞན་དཔལ་འབྱོར་ཕུན་སུམ་ཚོགས་པ་དང༌། དགའ་དང༌། བདེ་བ་∶ལ་སོགས་(《 ཞ 》 དམ་པ་ལ་ ) ལོངས་སྤྱོད་པ་མཐོང་བའམ། ཐོས་པ་དེ་དག་ལ་ཕྲག་དོག་མི་བསྒོམ་པར། འདི་དག་གིས་དགེ་བའི་རྩ་བ་སྤྱད་པས།

འདི་ལྟ་བུའི་ཕུན་སུམ་ཚོགས་པ་དང་ལྡན་པར་གྱུར་པ་ཤིན་ཏུ་(《 ཞ 》+ རྗེས་སུ་ ) ཡི་རངས། ད་དུང་དུའང་སྐྱེ་བོ་འདི་དག་དང་ ༑ སེམས་ཅན་གཞན་ཐམས་ཅད་ཀྱིས་ཀྱང་དགེ་བའི་རྩ་བ་རྒྱ་ཆེན་པོ་སྤྱད་ན་ཅི་མ་རུང་སྙམ་དུ་རྗེས་སུ་ཡི་རང་བར་བགྱིའོ། །འདི་ནི་བདེ་བ་ལམ་དུ་བསླངས་པའི་ཆོས་ཁྱད་པར་ཅན་ཏེ། མདོ་སྡེ་དག་ལས་འབྱུང་བ་བརྗོད་པའོ། །དེ་ལྟར་བདེ་བ་དང༌། སྡུག་བསྔལ་གང་བྱུང་ཡང་བྱང་ཆུབ་སེམས་དཔའི་ཐབས་ལ་མཁས་པས་ལམ་དུ་བསྒྱུར་བ་འདི་ནི། བྱང་ཆུབ་སེམས་དཔའི་མདོ་སྡེ་རྣམས་ལས་ཀྱང་རྒྱ་ཆེར་གསུངས་ཤིང༌། མགོན་པོ་བྱམས་པས་མདོ་སྡེ་རྒྱན་ལས། དེ་ཡི་ཆོས་ཀུན་སྒྱུ་མ་ལྟ་བུ་དང༌། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་པའི་དུས་དང་རྒུད་པའི་དུས་ནའང༌། །ཉོན་མོངས་སྡུག་བསྔལ་དག་གི་འཇིགས་པ་མེད། ། ཅེས་གསུངས་པའི་དོན་ཉམས་སུ་བླངས་པའི་རིམ་པ་བཀོད་པ་ལགས། དེ་བཞིན་དུ་འདོད་ཆགས་དང༌། ཞེ་སྡང་དང༌། གཏི་མུག་གི་རྣམ་པར་རྟོག་པ་སྐྱེས་པའི་ཚེ། གང་ལ་ཉོན་མོངས་པ་སྐྱེ་བའི་ཡུལ་དང༌། སྐྱེས་པའི་ཉོན་མོངས་པའི་བློའི་རྣམ་པ་དང་ ༑ ཇི་ལྟར་ཉོན་མོངས་པ་བསྐྱེད་པའི་ཚུལ་ཐམས་ཅད་ལེགས་པར་བརྟགས་ཤིང་དཔྱད་པས། ཉོན་མོངས་པ་རང་གི་ངོ་བོས་སྟོང་པར་ཤེས་པའི་ཚེ། ཉོན་མོངས་པ་འགག་ཅིང་སྟོང་པ་ཉིད་ཀྱི་ཆོས་ཀྱི་ཚུལ་ལ་འཇུག་པར་འགྱུར་རོ། །དེ་ལྟར་གྱུར་པའི་རྗེས་ལ་སེམས་ཅན་ཐམས་ཅད་ཀྱི་ཉོན་མོངས་པའང་ཚུལ་འདི་ལྟ་བུ་ཞིག་གིས་སྟོང་པ་ཉིད་ཀྱི་སྒོའི་ཏིང་ངེ་འཛིན་ལ་འཇུག་པར་གྱུར་ཅིག་སྙམ་དུ་བསམ་ཞིང་བརྗོད་པར་བྱའོ། །འདི་ནི་ཉོན་མོངས་པ་ལམ་དུ་བསྒྱུར་བའི་མན་ངག་ཏེ། མགོན་པོ་བྱམས་པས་མདོ་སྡེ་རྒྱན་ལས། ཆོས་ཀྱི་དབྱིངས་ལས་མ་གཏོགས་པའི། །གང་ཕྱིར་ཆོས་མེད་དེ་ཡི་ཕྱིར། །སངས་རྒྱས་རྣམས་ཀྱིས་དེ་དག་ལས ༑ ༑ ངེས་འབྱུང་ཆགས་སོགས་ཡིན་པར་དགོངས། །ཞེས་གསུངས་པའི་དོན་ཉམས་སུ་བླངས་པའི་མན་ངག་ལགས། གཞན་ཡང་གཟུགས་སྒྲ་དྲི་རོ་རེག་བྱ།

ཡིད་དུ་འོང་བ་རྣམས་ལ་ལོངས་སྤྱོད་པའི་དུས་སུ། འདོད་ཡོན་གྱི་ཡུལ་གང་དང་གང་བྱུང་བ་དེ་དང་དེ་དག་ཀུན་ཏུ་བཟང་པོའི་མཆོད་སྤྲིན་ལྟ་བུ་དཔག་ཏུ་མེད་པར་གྱུར་ནས། བདག་ཉིད་སངས་རྒྱས་ཡིན་པ་དང༌། ཕྱོགས་བཅུའི་སངས་རྒྱས་ཐམས་ཅད་ལའང༌། མཆོད་པ་དེ་རྣམས་ཐམས་ཅད་ཀྱིས་མཉེས་ཤིང་རང་ལ་བྱིན་གྱིས་རློབ་པ་དང༌། སེམས་ཅན་ཐམས་ཅད་ཀྱང་འདོད་ཡོན་གྱི་བདེ་བ་དེས་ཚིམ་པར་བྱས་པར་བསམ་ཞིང་ལོངས་སྤྱད་ལ། དེ་ལའང་ཞེན་པ་དང་ཆགས་པ་མི་བྱ་བར་རང་བཞིན་མེད་པར་ཤེས་པར་བྱའོ། །འདི་ནི་ངན་སོང་སྦྱོང་བའི་རྒྱུད་ལས། རྡོ་རྗེ་སེམས་དཔའི་གནས་འདུག་ནས། །ཐམས་ཅད་ཟོས་ཏེ་ཀུན་བྱས་ཀྱང༌། ། འགྲུབ་འགྱུར་ཉེས་པས་མི་གོས་ན། །སྙིང་རྗེ་ལྡན་པས་སྨོས་ཅི་དགོས། །ཞེས་གསུངས་པའི་དོན་ཏེ། འདོད་ཡོན་གྱི་བདེ་བ་ལ་ལོངས་སྤྱོད་པ་ལམ་དུ་བསྒྱུར་བའི་མན་ངག་གོ །གཞན་ཡང་ནུབ་མོ་སྟན་ལ་འདུག་པའི་ཚེ། བྱང་ཆུབ་ཀྱི་སྙིང་པོ་རྡོ་རྗེའི་གདན་ཐོབ་པར་གྱུར་ཅིག ཅེས་བརྗོད། གཉིད་ལོག་པའི་ཚེ་རྣམ་པར་མི་རྟོག་པའི་ཆོས་ཀྱི་སྐུ་ཐོབ་པར་གྱུར་ཅིག ཅེས་བརྗོད། གཉིད་སད་པའི་ཚེ་མ་རིག་པའི་གཉིད་ལས་སད་པར་གྱུར་ཅིག ཅེས་བརྗོད། གོས་གྱོན་པའི་ཚེ་ངོ་ཚ་དང་ཁྲེལ་ཡོད་ཀྱི་གོས་གྱོན་པར་གྱུར་ཅིག ཅེས་བརྗོད། སྐ་རགས་དང་སྒྲོ་གུ་འཆིང་བའི་ཚེ། ཐབས་དང་ཤེས་རབ་རྗེས་སུ་འབྲེལ་བར་གྱུར་ཅིག ཅེས་བརྗོད། ཁྲུས་བྱེད་པའི་ཚེ། ཉོན་མོངས་པ་དང་ཤེས་བྱའི་སྒྲིབ་∶པ་(《 ཞ 》 པའི་དྲི་མ་ ) དག་པར་གྱུར་ཅིག ཅེས་བརྗོད། རྒྱན་འདོགས་པའི་ཚེ། དེ་བཞིན་གཤེགས་པའི་ཡོན་ཏན་གྱི་རྒྱན་གྱིས་མཛེས་པ་གྱུར་ཅིག ཅེས་བརྗོད། ཟས་ཟ་བའི་ཚེ། ཟག་པ་མེད་པའི་ཏིང་ངེ་འཛིན་གྱི་ཟས་ཟ་བར་གྱུར་ཅིག ཅེས་བརྗོད། ཕྱི་རོལ་དུ་འབྱུང་བའི་ཚེ། འཁོར་བའི་ཕྱི་རོལ་དུ་ཕྱིན་པར་གྱུར་ཅིག ཅེས་བརྗོད། ལམ་དུ་འཇུག་པའི་ཚེ། བྱང་ཆུབ་ཀྱི་ལམ་དུ་འཇུག་པར་གྱུར་ཅིག ཅེས་བརྗོད། ཆུ་ལས་བརྒལ་བའི་ཚེ།

སྡུག་བསྔལ་གྱི་ཆུ་བོ་ལས་བརྒལ་བར་གྱུར་ཅིག ཅེས་བརྗོད། ཐེམ་སྐས་ལ་འཛེག་པའི་ཚེ། ཐར་པའི་སྐས་ལ་འཛེག་པར་གྱུར་ཅིག ཅེས་བརྗོད ༑ མི་དང་འཕྲད་པའི་ཚེ། འཕགས་པའི་གང་ཟག་དང་འཕྲད་པར་གྱུར་ཅིགཅེས་བརྗོད། སྣོད་སྟོང་པ་མཐོང་བའི་ཚེ། སྐྱོན་གྱིས་སྟོང་པར་གྱུར་ཅིག ཅེས་བརྗོད ༑ སྣོད་གང་བ་མཐོང་བའི་ཚེ། ཡོན་ཏན་གྱིས་གང་བར་གྱུར་ཅིག ཅེས་བརྗོད ༑ ཆོས་འཆད་པ་མཐོང་བའམ་ཐོས་པའི་ཚེ། དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་བ་མཐོང་བ་དང་ཐོས་པར་གྱུར་ཅིག ཅེས་བརྗོད། སྐྱེ་བོ་ གདུག་པ་ཅན་སྐྲོད་པ་དང༌། ཚར་གཅོད་པའི་ཚེ། བདུད་དང་ཕྱིར་རྒོལ་བ་འཇོམས་པར་གྱུར་ཅིག ཅེས་བརྗོད། འགྲོ་བ་ཉམ་ཐག་པ་ལ་ཕན་འདོགས་པའི་ཚེ ༑ སེམས་ཅན་ཐམས་ཅད་ཆོས་ཀྱི་དབུགས་འབྱིན་པར་གྱུར་ཅིག ཅེས་བརྗོད། ཁང་པའི་སྒོ་འབྱེད་པའི་ཚེ། མྱ་ངན་ལས་འདས་པའི་སྒོ་འབྱེད་པར་གྱུར་ཅིགཅེས་བརྗོད། ཁང་པར་ཞུགས་པའི་ཚེ། ཐར་པ་ཆེན་པོའི་གྲོང་ཁྱེར་དུ་འཇུག་པར་གྱུར་ཅིག ཅེས་བརྗོད། བདག་དང་གཞན་བཟའ་བཏུང་དང་སྟོན་མོ་ལ་ལོངས་སྤྱོད་པའི་ཚེ། བདག་དང་སེམས་ཅན་ཐམས་ཅད་ཆོས་ཀྱི་བདེ་བ་ལ་ལོངས་སྤྱོད་པར་གྱུར་ཅིག ཅེས་བརྗོད། ཕན་ཚུན་གཏམ་བརྗོད་པ་དང་ཉན་པའི་ཚེ། ཆོས་ཀྱི་གཏམ་གྱིས་བདག་དང་གཞན་གྱི་ཡིད་བདེ་བར་གྱུར་ཅིག ཅེས་བརྗོད། སྒོ་འབྱེད་པ་སྔར་དང་འདྲ་བ་ཐུར་ལ་བབས་པའི་ཚེ། སེམས་ཅན་གྱི་དོན་ལ་འཇུག་པར་གྱུར་ཅིག ཅེས་བརྗོད། དེ་ནས་ལམ་གྱི་ཀུན་ཏུ་སྤྱོད་པ་ཐམས་ཅད་དང༌། ཁང་པར་འཇུག་པ་ལ་སོགས་པའི་ཚུལ་སྔར་དང་འདྲ། དུས་ནམ་ཡང་རུང་སྟེ་སྦྱིན་པ་ཆེ་ཆུང་གང་བཏང་ཡང༌། བདག་གི་སྦྱིན་པའི་ལས་འདིས་བདག་དང་སེམས་ཅན་ཐམས་ཅད་ཀྱི་སྦྱིན་པའི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག ཅེས་བརྗོད། བསྙེན་གནས་ཉིན་ཞག་གཅིག་པ་ནས་བཟུང་སྟེ། ཚུལ་ཁྲིམས་དངོས་སམ། དེའི་ཆར་གཏོགས་པ་བསྲུང་བའི་ཚེ། བདག་གི་ཚུལ་ཁྲིམས་ཀྱི་ལས་འདིས་བདག་དང་སེམས་ཅན་ཐམས་ཅད་ཀྱི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག

ཅེས་བརྗོད། གཞན་གྱི་འཚེ་བ་དང་ལོག་བསྒྲུབ་ལ་ཡིད་སྲན་ཚུགས་པ་དང༌། ཆོས་ཀྱི་དོན་དུ་དཀའ་བ་སྤྱོད་པ་ལ་ཡིད་བཟཽད་པ་དང༌། བཟོད་པར་རྟོགས་པ་བསྒོམ་པའི་ཚེ། བདག་གི་བཟོད་པའི་ལས་འདིས་བདག་དང་སེམས་ཅན་ཐམས་ཅད་ཀྱི་བཟོད་པའི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག ཅེས་བརྗོད། རང་གི་ལུས་ངག་ཡིད་གསུམ་དགེ་བའི་རྩ་བ་གང་ཅི་ཡང་རུང་བ་ལ་བརྩོན་པར་འཇུག་པའི་ཚེ། བདག་གི་བརྩོན་འགྲུས་ཀྱིས་ལས་འདིས། བདག་དང་སེམས་ཅན་ཐམས་ཅད་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག ཅེས་བརྗོད། བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་དང༌། ལྷ་ལ་སོགས་པའི་དམིགས་པ་ལ་(《 ཞ 》+ ཐུགས་ ) མཉམ་པར་འཇོག་པའི་ཚེ། བདག་གི་བསམ་གཏན་གྱི་ལས་འདིས་བདག་དང་སེམས་ཅན་ཐམས་ཅད་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག ཅེས་བརྗོད། ཆོས་གསན་པ་དང༌། འདྲི་བ་དང༌། གཟིགས་པ་དང༌། དོན་རྣམ་པར་དཔྱོད་པ་དང༌། ཆོས་སྤྱི་དང༌། རང་གི་མཚན་ཉིད་ཚུལ་བཞིན་ཡིད་ལ་བྱེད་པའི་ཤེས་རབ་བསྐྱེད་པའི་ཚེ། བདག་གི་ཤེས་རབ་ཀྱི་ལས་འདིས་བདག་དང་སེམས་ཅན་ཐམས་ཅད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་རྫོགས་ནས་འཚང་རྒྱ་བར་གྱུར་ཅིག ཅེས་བརྗོད། ཚུལ་འདི་སངས་རྒྱས་ཕལ་པོ་ཆེ་ལས། འཇམ་དཔལ་གཞོན་ནུར་གྱུར་པས་གསུངས་པ། སྤྱོད་ཡུལ་ཡོངས་སུ་དག་པ་ཞེས་བགྱི་བ་ལགས། དེ་ཉིད་མགོན་པོ་བྱམས་པས་མདོ་སྡེ་རྒྱན་དུ། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། །དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ། །དེ་ལྟ་དེ་ལྟར་རིག་ཅིང་མཐུན་ཚིག་གིས། །སེམས་ཅན་ཕན་ཕྱིར་དེ་དག་མངོན་བྱེད་དོ། །ཞེས་གསུངས་པའི་དོན་ཉམས་སུ་ལེན་པ། ཀུན་ཏུ་སྤྱོད་པ་ཐམས་ཅད་ལམ་དུ་བསྒྱུར་བའི་མན་ངག་ལགས། དེ་དག་གི་བདེ་བ་དང་སྡུག་བསྔལ་ལ་སོགས་པ་ཕྱི་ནང་གི་ཆོས་ཐམས་ཅད་བྱང་ཆུབ་ཀྱི་ལམ་དུ་བསྒྱུར་བ་ཐབས་ལ་མཁས་པའི་ལམ་བསྟན་ནས།

ཆོས་དང་འཇིག་རྟེན་གཉིས་ཀའི་ཐུན་མོང་གི་ཀུན་ཏུ་སྤྱོད་པའི་ཚུལ་ནི། ཉིད་ཀྱི་དགོངས་པ་སྐྱེ་བོ་ཕལ་པས་དཔག་དཀའ་བ་སྒོ་གསུམ་གྱི་མཛད་པ་ཐམས་ཅད་ཡིད་དུ་འོང་ཞིང་འགྲོགས་ན་བདེ་བ་དང༌། རང་ཉིད་དྲང་པོར་སྤྱད་པའི་གཟིས་སྐྱེ་བོ་ཐམས་ཅད་སྒྱུའི་སྤྱོད་པ་བྱེད་མི་ནུས་ཤིང་ངང་གི་ཟིལ་གྱིས་ནོན་པ་དང༌། ཐུགས་དགོངས་དང༌། མཛད་སྤྱོད་ཐམས་ཅད་བརྟན་ཞིང་གྱ་གྱུ་མེད་པ་ཉིད་དུ་མཛོད་ཅིག སྨོས་པ་ལགས་ཏེ། དོན་འདི་སློབ་དཔོན་ཀླུ་སྒྲུབ་ཀྱིས་གཏམ་དུ་བྱ་བ་རིན་པོ་ཆེའི་ཕྲེང་བ་ལས། རྒྱ་མཚོ་བཞིན་དུ་ཟབ་པ་དང༌། །ཟླ་བ་ཉ་བཞིན་དེས་པ་དང༌། །སྟོན་ཀའི་ཟླ་ལྟར་གཟི་ལྡན་དང༌། །རི་རབ་བཞིན་དུ་ཆེས་བརྟན་མཛོད། །ཅེས་གསུངས་པའི་དོན་ལགས

༑ ༑ གང་ཞིག་ཤེས་ན་ཤེས་པ་བདེར་གནས་ཤིང༌། །ཚུལ་བཞིན་བསྒྲུབས་ན་སྒྲུབ་པ་རྣམ་དག་ལ། །གོམས་ན་ཀུན་མཁྱེན་མཁྱེན་པ་ཐོབ་བྱེད་པ། །དེ་ལྟའི་ཆོས་ཚུལ་ཚུལ་བཞིན་བདག་གིས་བཤད། །དེ་ལས་དགེ་བ་རྒྱ་ཆེན་གང་བསྐྲུན་པ ༑ ༑ བདག་དང་བསྐུལ་བ་བྱེད་པས་གཅོ་བྱས་པའི། །སེམས་ཅན་ཀུན་གྱི་ཆོས་ཚུལ་འདི་སྤྱད་ནས། །སངས་རྒྱས་གོ་འཕང་དམ་པ་ཐོབ་པར་ཤོག །བསྒྲུབ་པའི་རིམ་པ་རབ་ཏུ་གསལ་བ་ཞེས་བྱ་བའི་ཆོས་ཀྱི་ཚུལ་འདི་ནི། དཔོན་མོ་པུནྡ་རི་ཞེས་བྱ་བས། སེམས་ཅན་ལ་ཕན་པའི་ཆོས་ཤིག་མཛད་པར་ཞུ་ཞེས་ཤིན་ཏུ་རྒྱ་ཆེན་པོའི་འབུལ་བ་དང་བཅས་ནས་རྒྱང་རིང་པོ་ནས་བསྐུལ་བའི་དོན་དུ། དགེ་སློང་འཕགས་པས་ལྕགས་ཕོ་འབྲུག་གི་ལོ། དཔྱིད་ཟླ་འབྲིང་པོའི་ཚེས་བཅོ་ལྔའི་ཉིན་པར་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །།༄༅། །རྒྱལ་སྲས་ཇིམ་གྱིམ་ལ་སྤྲིང་བ་བཞུགས། ། ༄༅། །ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ ༑ ༑ དགེ་སློང་རྡོ་རྗེ་འཛིན་པ་འཕགས་པས། རྒྱལ་བུ་ཇིམ་གྱིམ་ལ་སྤྲིང་བ། ཡུལ་གྱིས་རིང་དུ་བསྐལ་བའི་བརྗོད་པ་ཀུན། །ཕལ་ཆེར་དོན་དང་ལྡན་པ་ཤིན་ཏུ་དཀོན ༑ ༑ དེ་ཕྱིར་དེ་འདྲའི་ཚུལ་ལ་བརྟགས་ནས་དོན། །སྒྲུབ་པ་མཛངས་པའི་རྣམ་ཐར་མ་ལགས་སམ། །གང་ཞིག་དང་པོ་མངོན་པར་དགའ་བ་ལས། །ཕྱི་ནས་དེ་དག་རྗེས་སུ་མི་སྐྱོང་བ། །དེ་ཡི་མཛའ་བཤེས་སྟོན་ཀའི་ཆུ་འཛིན་ལྟར། །རིམ་གྱིས་དེངས་པར་གྱུར་པ་མ་ལགས་སམ། །གང་ཞིག་དང་པོ་ཕན་ཚུན་བག་ཕེབས་ནས ༑ ༑ ཡིད་རབ་གཅུགས་པའི་སྲད་བུའི་འཆིང་བ་ཡིས། །སླར་ཞིང་དམ་པར་གྱུར་པ་རྣམས་ཀྱི་བཤེས། །རྒྱ་མཚོར་རླུང་གི་ཚོགས་འདྲར་མ་ལགས་སམ། །གང་ཞིག་དང་པོ་མངོན་དུ་གནས་པ་བས། །ཕྱི་ནས་དུས་དང་གནས་ཀྱིས་བསྐལ་པའི་ཚེ ༑ ༑ སླར་ཞིང་དྲན་པའི་ཡིད་རབ་ཉེར་འགྱུར་བ། །གཞུང་ལུགས་བཟང་པོ་བསྲེལ་བ་མ་ལགས་སམ། །འབྱུང་ཁུངས་བཟང་པོའི་གླིང་ལས་བྱུང་གྱུར་ཞིང༌། ། མཁས་པའི་དེད་དཔོན་མཆོག་གིས་དབང་བྱས་ནས།

།ལེགས་པར་བཤད་པའི་འོད་ཟེར་སྟོང་འབར་བའི། །བཤེས་གཉེན་ཡིད་བཞིན་ནོར་བུ་མ་ལགས་སམ། ། བླང་དང་དོར་བྱ་ལྟ་བའི་མིག་གསལ་ཞིང༌། །གཙུག་ལག་གཉིས་ལ་དཔྱོད་པའི་ཡིད་གསལ་ཡང༌། །འཇིག་རྟེན་དཽན་དུ་རྣལ་འབྱོར་མི་ཉམས་པ། །སྲིད་པ་གསུམ་ན་དཀོན་པ་མ་ལགས་སམ། །འདི་འདྲ་ཁྱེད་ཀྱིས་མཁྱེན་མོད་དེ་ལྟ་ནའང༌། །དེ་འདྲ་སྒྲོགས་པ་དཔྱོད་ལྡན་ངང་ཚུལ་བས། །འདི་ལ་འགལ་བར་གྱུར་པ་གང་ལགས་པ། །དེ་ལ་དེས་པ་ཁྱོད་ཀྱིས་བཟོད་པར་དགོངས། །བྱི་བའི་ལོ་ཟླ་བ་དྲུག་པ་ལ་དྲ་མདའ་ནས་བསྐུར་བ།། །།༄༅། །∶ཡང་ཇིམ་གྱིམ་ལ་སྤྲིང་བ་(《 ཞ 》 སྤྲིང་ཡིག་གཉིས་པ་ )བཞུགས།། ༄༅། །ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ ལོ ༑ ༑ རང་བཞིན་སངས་རྒྱས་རིན་ཆེན་ཏེ། །རིན་ཆེན་ཆོས་ཀྱི་འབྱུང་གནས་ལགས ༑ ༑ དགེ་འདུན་རིན་ཆེན་ཀུན་སྐྱེད་པ། །རིན་ཆེན་གསུམ་ཚོགས་བླ་མར་འདུད ༑ ༑ སྐུ་ལུས་དལ་འབྱོར་རིན་ཆེན་ཏེ། །གསུང་དབྱངས་རིན་ཆེན་སྙན་པར་སྒྲོགས ༑ ༑ རིན་ཆེན་ཆོས་ཀྱི་རང་བཞིན་ཐུགས། །རྒྱལ་བུ་རིན་ཆེན་རྒྱལ་གྱུར་ ཅིག ༑ ལྷ་སྲས་རིན་ཆེན་ཇིམ་གྱིམ་ལ། །རིན་ཆེན་ཆོས་ཀྱི་མཛོད་འཛིན་པ། ། འཕགས་པའི་བློ་གྲོས་རིན་ཆེན་ལས། །བྱུང་བའི་སྤྲིང་ཡིག་རིན་ཆེན་འབུལ། ཁྱེད་སྐུ་བདེའམ་དགྱེས་སྤྱོད་དམ། །གསུང་དབྱངས་སྙན་པར་སྒྲོགས་ལགས་སམ ༑ ༑ དགོངས་དོན་ཆོས་བཞིན་གྲུབ་བམ་ཅི། །ཕྲིན་ལས་དགེ་བ་རྒྱས་གྱུར་ཏམ ༑ ༑ ཉིད་དང་ཉིད་ཀྱི་ཡབ་དང་ནི། །དེ་ཡིས་སྐྱབས་གྱུར་དཀོན་མཆོག་ བཅས ༑ ༑ དེ་དག་ཀུན་གྱི་བཀའ་དྲིན་གྱིས། །བདག་བདེ་ཆོས་ཀྱང་འཆད་ཅིང་མཆིས ༑ ༑ སླར་ཡང་ཉིད་སྐུ་ལེགས་སྐྱོང་ཞིང༌། །ཉིད་ཀྱིས་ཆོས་ཀྱང་སྐྱོང་བ་དང༌།། ཆོས་བཞིན་རྒྱལ་སྲིད་སྐྱོང་བ་ཡིས། །ཡབ་ཡུམ་དག་གི་དགོངས་པའང་སྐྱོངས། ། ཉིད་ཀྱི་གུས་པར་འདུན་བགྱིས་པས། །དེ་ཡི་འདུན་པའང་ཉེར་འདུན་པ། ། བདག་དང་བདག་ལ་འདུན་པ་ཡི། །དགེ་འདུན་འདུན་པར་བཅས་པའང་སྐྱོངས།། གཞན་བསྐྱངས་པ་ཡིས་བདག་སྐྱོང་ཞིང༌།

།དེ་བསྐྱངས་པ་ཡིས་གཉིས་སྐྱོང་བ། ། ལུགས་འདི་སེམས་ཅན་སྐྱོང་བྱེད་པའི། །དཔལ་སྐྱོང་རྣམས་ཀྱི་སྐྱོང་ཚུལ་ལགས།། དཔལ་གཞན་བདག་གིར་བྱེད་པ་དང༌། །བདག་དཔལ་ཀུན་གྱིར་བྱས་པ་ཡིས། ། གཉི་གའི་དཔལ་རབ་རྒྱས་འགྱུར་བ། །ཉིད་དཔལ་དེ་འདྲར་མཛད་དུ་གསོལ། ། གཞན་དཔལ་རྣམ་པར་མ་བཟོད་པས། །བདག་དཔལ་ཀུན་ནས་ཉམས་གྱུར་པ།། འདི་འདྲ་གཟིགས་པས་དཔལ་ཁྱོད་ཀྱི། །ཐུགས་རྗེའི་དཔལ་ཡང་འཕེལ་བར་མཛོད ༑ ༑ ཆུ་དཔལ་ཆེན་པོས་ཆུ་ཀླུང་དང༌། །ནོར་དཔལ་ཆེན་པོས་ནོར་དང་ནི། ། མཁྱེན་དཔལ་ལྡན་པས་མཁྱེན་བྱ་བཞིན། །ཉིད་ཀྱི་དཔལ་མཁྱེན་དེ་འདྲར་ མཛོད ༑ ༑ མཁྱེན་པས་མཁྱེན་པ་འཕེལ་གྱུར་ཅིང༌། །བརྩེ་བས་བརྩེ་བ་འཕེལ་གྱུར་ནས། །མཁྱེན་དང་བརྩེ་བའི་མཐར་སོན་པའི། །དེ་བཞིན་གཤེགས་པ་ཕ་མཐར་བྱོན། །དེ་མཐར་གཞལ་བར་སུ་ཡིས་སྤོབས། །དེ་ཡི་གསུང་གི་རྗེས་ཞུགས་ན། །དེ་འདྲར་དེ་ཡང་འགྱུར་རོ་ཞེས། །དེ་ཉིད་ཀྱིས་དེ་གསལ་བར་གསུངས ༑ ༑ འདི་འདྲ་ཤེས་པའི་ཤེས་ལྡན་གཞན། །དཔག་ཏུ་མེད་པ་གྲོལ་གྱུར་ན ༑ ཁྱེད་ཀྱང་རྣམ་གྲོལ་བརྙེས་བྱའི་ཕྱིར། །བརྩོན་པར་རིགས་པ་མ་ལགས་ སམ ༑ ༑ བློ་བཟང་བ་དང་གསན་མང་ཕྱིར། །དེ་ཀུན་ཁྱེད་ཀྱིས་མཁྱེན་མོད་ཀྱི། ། དོན་ཆེན་བ་དང་དེར་བསྐུལ་ཕྱིར། །བརྗོད་ལ་ནོངས་གང་བཟོད་པར་དགོངས། ། བདེར་བཞུགས་དྲི་བར་བགྱི་ཕྱིར་དང༌། །བདེ་བའི་ཐབས་ལ་བསྐུལ་ཕྱིར་དང༌། ། འདི་ཡི་ཚུལ་ཡང་ཞུ་བའི་ཕྱིར། །ཕོ་ཉ་འདི་དག་མངགས་པ་ལགས། །བདག་ གིས་བཟླས་པ་མང་བགྱིས་པའི། །ཙནྡན་དཀར་པོའི་ཕྲེང་བ་དང༌། །ཆར་སྐྱོབ་བྱེད་པའི་ཕྲུག་དམར་གསུམ། །ས་ལས་བྱུང་བའི་ས་ལེ་སྦྲམ། །རོ་མཆོག་ལྡན་པའི་བུ་རམ་རྣམས། །ཡི་གེའི་རྟེན་དུ་འབུལ་བ་ལགས། །སླད་ནས་འོས་པ་གང་རྙེད་པ། །རིམ་པ་བཞིན་དུ་བསྐུར་བར་བགྱི། ཁྱེད་སྐུ་བདེ་ཞིང་སྐུ་ཚེ་རིང༌། ། མཐུ་སྟོབས་དཔལ་འབྱོར་རྣམ་རྒྱས་ནས། །མཛད་སྤྱོད་དགེ་བ་འབའ་ཞིག་ གིས ༑ ༑ བསྟན་པའི་རྩ་ལག་མཛད་གྱུར་ཅིག །གླང་ལོ་ཟླ་བ་དྲུག་པའི་ཚེས་བཅུ་གསུམ་ལ་དཔལ་ས་སྐྱར་བྲིས།

བཀྲ་ཤིས་པར་གྱུར་ཅིག། །།༄༅། །∶ཡང་ཇིམ་གྱིམ་ལ་སྤྲིང་བ་(《 ཞ 》 སྤྲིང་ཡིག་གསུམ་པ་ )བཞུགས།། ༄༅། །ཨོཾ་སྭསྟི་སིདྡྷཾཾ། བརྩེ་བའི་དབང་ཕྱུག་ཐམས་ཅད་མཁྱེན། །རྫོགས་ པའི་སངས་རྒྱས་ལ་བཏུད་དེ། །རྒྱལ་སྲས་ཇིམ་གྱིམ་སྤྱན་ལམ་དུ། །འཕགས་པ་ཞེས་བྱས་དོན་འདི་ཞུ། །འཇིག་རྟེན་པ་ཡིས་དོན་དུ་གཉེར་བའི་ལས། །ཕལ་ཆེར་འཇིག་ཅིང་སླུ་བའི་ཆོས་ཅན་ལགས། །འདི་དང་ཕྱི་མ་ཀུན་ཏུ་མི་སླུ་བ། །དམ་ཆོས་ཁོ་ན་ལགས་པ་དེ་སླད་དུ། །རྒྱལ་བུ་ཡིས་ཀྱང་ཆོས་ལ་བརྩོན་འཚལ་ལོ། ། བདེ་བ་ཆུང་ལ་ཆགས་དང་ལེ་ལོ་དང༌། །ལུས་དང་གྲོགས་ཀྱི་དབང་དང་ཕྱི་བཤོལ་གྱི། །དབང་དུ་རྣམ་པ་ཀུན་ཏུ་མི་གཏོང་བར། །རྟག་ཏུ་ཆོས་ཀྱི་ལས་ལ་བརྩོན་འཚལ་ལོ། །དལ་བ་འབྱོར་པ་འདི་ཡང་རྙེད་དཀའ་ཞིང༌། །ཚེ་ཡི་ཚད་ཀྱང་མ་ངེས་ཕ་རོལ་ཏུ། །གང་དུ་སྐྱེ་བའང་རང་དབང་མ་ལགས་པས། །ཕྱི་མའི་དོན་ཆེན་ད་ལྟ་ཉིད་དུ་སྒྲུབས། །ཆོས་དང་ལྡན་པ་རྟག་པར་ཡིད་བདེ་ཞིང༌། །རྨི་ལམ་དག་ཀྱང་བདེ་བ་འབྱུང་འགྱུར་ན། །སྲིད་པ་གཞན་དུ་སྨོས་ཀྱང་ཅི་འཚལ་ཏེ། །དེ་བས་བདེ་བ་བསྒྲུབ་ལ་ནན་ཏན་མཛོད། །ཅེས་པ་འདི་ནི་ཕག་ལོ་ཟླ་བ་བཅུ་གཅིག་པའི་ཚེས་གཅིག་ལ་རྨ་ཆུ་འགྲམ་ནས་སྤྲིང་བའོ།། །།༄༅། །ཨ་ར་ཙ་ལ་སྤྲིང་བ་བཞུགས། ། ༄༅། །མི་གང་དལ་བ་འབྱོར་བ་ཐོབ་གྱུར་ཅིང༌། །བསྟན་པ་བདུད་རྩིའི་སྒོ་མོར་ཞུགས་གྱུར་ནས། །བརྟུལ་ཞུགས་བཟང་པོའི་སྡོམ་པ་ཁས་བླངས་ཏེ། ། བླང་དང་དོར་བའི་དེ་ཉིད་ཤེས་བཞིན་དུ། །ཚེ་འདིའི་བདེ་དང་མཛའ་བཤེས་དོན་དང་ནི། །རྙེད་དང་སྙིང་པོ་མེད་དང་གྲགས་པའི་ཕྱིར། །རྣལ་འབྱོར་མི་བརྩོན་བརྟུལ་ཞུགས་ཉམས་བྱེད་པ། །འདི་ལས་བླུན་པ་སྲིད་པ་གསུམ་ན་གང༌། །ཕུན་སུམ་ཚོགས་ཀྱང་བདེ་ལ་མ་ཆགས་དང༌། །འདི་ཡི་དོན་དུ་རྣལ་འབྱོར་མི་འདོར་དང་ ༑ ༑ ཉོན་མོངས་སྐྱེས་ཚེ་བསླབ་པ་རྗེས་དྲན་པ། །དམ་པ་ཡིན་པར་ཁྱོད་ཀྱིས་ཅིས་མི་ཤེས། །འདི་འདྲའི་ཚུལ་ལ་ཚུལ་བཞིན་ཤེས་ཙམ་གྱིས། །ཆོག་པ་ཉིད་དུ་ཆོག་ཤེས་མི་∶བྱེད་པ(《

ཞ 》 བྱ་བར ) ། །ཡང་ནས་ཡང་དུ་རྣམ་པར་སྤྱད་བྱ་ཞིང༌། ། སྒོམ་པ་གོམས་∶པ་ངང་གིས་འཕེལ་བ་དང་(《 ཞ 》 པས་རྟགས་རྣམས་ངང་གི་འཕེལ ) ། ། བདེ་བ་མྱོང་ཚེ་གཞན་ལ་སྟེར་བ་དང༌། །སྡུག་བསྔལ་མྱོང་ཚེ་གཞན་ཕྱིར་བརྣག་པ་དང་ ༑ ༑ བཏང་སྙོམས་ཚེ་ན་ཞི་ལ་མཉམ་འཇོག་པའི། །ཆོས་ཚུལ་གསུམ་ལ་ཁྱོད་ཡིད་ནན་ཏན་བྱོས། །སྔོན་གྱི་དམ་པས་ཉམས་སུ་བཞེས་ནས་བསྲུངས། ཁོ་བོས་ཐོས་ནས་ཡིད་དབང་ངེས་པར་འགྱུར། །ངེས་པ་ཇི་བཞིན་བརྩེ་བས་གདམས་འདི་ལ ༑ ༑ གཡེལ་བ་མ་བྱེད་ཤེས་ལྡན་འབྱོར་པ་སྟེ། །དེ་ལྟར་ཀུན་ནས་འདམས་པའི་རྟེན་དུ་ནི། །བདུད་རྩི་རིལ་བུ་ལྔ་ཕྲག་བཅུ་སྟེར་གྱི། །ཕྱི་དང་ནང་གི་རྒྱལ་བའི་དཀྱིལ་འཁོར་ཀུན། །མཆོད་ནས་རྟག་པའི་དངོས་གྲུབ་བླང་བར་གྱིས། །ལྕགས་མོ་ལུག་གི་ལོ་མཆོད་པའི་ཟླ་བའི་ཚེས་ཉི་ཤུ་བདུན་གྱི་སྲོད་ཀྱི་ཆ་ལ་ཤིང་ཀུན་མཁར་དུ་བྲིས་པའི་ཡི་གེ བཀྲ་ཤིས་པར་གྱུར་ཅིག ཨ་ཙ་ར་ལ་གདམས་པའི་སྤྲིང་ཡིག་གོ། །། ༄༅། །∶དགེ་བའི་བཤེས་གཉེན་ཞིག་ལ་བསྐུར་བའི་ཡི་གེ་(《 ལུ 》 བླ་མ་ལྡང་ལོ་ལ་བསྔགས་པའི་རབ་ཏུ་བྱེད་པ་ )བཞུགས། ། ༄༅། །ཨོཾ་སྭ་སྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ ༑ ༑ གང་ལས་སངས་རྒྱས་ཆོས་ཚོགས་ཀུན་འབྱུང་ན། །དཔལ་འབྱོར་གཞན་རྣམས་སྨོས་ཀྱང་ཅི་འཚལ་ཏེ། །དངོས་གྲུབ་རྒྱ་མཚོའི་འབྱུང་གནས་ཉིད་ཤེས་ནས ༑ ༑ མཚུངས་མེད་བླ་མའི་ཚོགས་ལ་ཕྱག་འཚལ་ལོ། །བློ་ཆེན་ཕྱིར་ན་ལྟ་བ་དག ༑ ཐུགས་རྗེ་ཆེ་ཕྱིར་སྤྱོད་པ་དག །དགོངས་པ་ཟབ་ཕྱིར་བསྒོམ་པ་ཡང༌། ། དག་པར་བདག་གིས་ཁྱོད་འཚལ་ལོ། །ཐེག་མཆོག་ཚུལ་ཁྲིམས་བཟང་པོ་ཡིས། ཁྱོད་ཀྱི་སྐུ་ལུས་རྣམ་དག་ཅིང༌། །གསན་པའི་ཚོགས་དང་ཏིང་འཛིན་གྱིས། ། གསུང་དང་ཐུགས་ཀྱང་དག་པ་ལགས། །ཚིག་དོན་མཁས་ཕྱིར་བཤད་པ་དག ། རིགས་དབང་གྱུར་ཕྱིར་རྩོད་པ་དག །སྡེབ་སྦྱོར་ཕ་རོལ་སོན་པའི་ཕྱིར། །རྩོམ་པའི་ཕྱིར་ན་དག་པའང་ཁྱོད། ཁྱོད་ཀྱིས་ཕ་རོལ་དགོངས་པའི་ཕྱིར། །འཇིག་རྟེན་གསོག་དང་གསོབ་ཏུ་གཟིགས།

།དེ་ཕྱིར་འཇིག་རྟེན་ཆོས་བརྒྱད་ཀྱི། །རྟོག་པ་རྟོག་པར་ཁྱོད་ཀྱིས་དགོངས། །དེ་ནས་ཆོས་རྣམས་བཏང་སྙོམས་སུ། །འཇོག་ལ་ངོ་མཚར་ཅི་ཞིག་མཆིས། །འོན་ཀྱང་གཞན་ལ་མ་མཐོང་ཕྱིར། ཁྱོད་ཀྱི་ངོ་མཚར་མ་ལགས་སམ། །གསེར་འགྱུར་རྩི་ཡིས་ལྕགས་བཞིན་དུ། །ཚུལ་ཁྲིམས་ཕ་རོལ་ཕྱིན་ཐུགས(《 ལུ 》 པ་ ) དང༌། །རོ་གཅིག་གྱུར་པས་བཅོས་མ་ཡི། །ཚུལ་ཁྲིམས་ཁྱོད་ཀྱིས་བཅོས་མར་གཟིགས། །ཚུལ་འདི་བྱིས་པའི་ཡུལ་མིན་ཕྱིར། །བྱིས་པ་རྣམས་ཀྱིས་རྣམ་པར་སྨད། །དེ་འདྲ་དམ་པས་བསྔགས་པའི་ཕྱིར། ཁྱོད་ཉིད་དམ་པར་བདག་གིས་འཚལ། །སྟོན་པ་ཁྱོད་ཀྱིས་འཇིག་རྟེན་ལས། །འདས་པའི་གོ་འཕང་བརྙེས་པའམ། །འོན་ཏེ་སྔོན་ཆད་མ་བརྙེས་པ། །བདག་གིས་ཇི་བཞིན་མ་འཚལ་མོད ༑ ཁྱོད་ཀྱི་ལེགས་བཤད་སེང་གེའི་སྒྲ། །དོན་མཐུན་འཇིགས་མེད་སྒྲོགས་པ་དང་ ༑ ༑ གཞན་གྱིས་མ་དཔྱད་དཔྱོད་པ་གང༌། །འཐད་པ་དུ་མས་བརྒྱན་པ་དང༌།། སྡེབ་སྦྱོར་སྦྱོར་བའི་སྙན་ངག་གིས། །ངག་གཞན་ཟིལ་གྱིས་གནོན་པ་དང༌། །ཉིད་ཀྱི་དོན་ལ་མི་དགོངས་པར། །བརྩེ་བས་གཞན་དོན་གཞོལ་བ་དང༌། །ཟབ་མོའི་སྙིང་པོ་ཐུགས་ཆུད་ནས། །ཏིང་འཛིན་སྙིང་པོར་མཛད་པ་སོགས། །དམ་པ་གཞན་ལ་རབ་དཀོན་པ། ཁྱོད་ལ་ལྷུན་གྱིས་གྲུབ་པའི་ཚུལ། །འདི་ལ་དཔག་ན་དམ་པ་ ཡི ༑ ༑ ཡེ་ཤེས་རྒྱ་མཚོར་ཞུགས་པའམ། །འོན་ཏེ་རིང་པོར་མི་ཐོགས་པར། ། འཇུག་པར་འགྱུར་བ་ཉིད་ལགས་གྲང༌། །འདི་འདྲ་རྟོགས་པས་ཕྱིར་ཞིང་དུ། །ངོ་མཚར་སླར་ཞིང་འཕེལ་བར་འགྱུར། །དེ་འདྲ་གང་ན་ཁྱོད་བཞུགས་ཀྱང༌། །ངེས་པར་ཐུགས་སུ་ཆུད་གྱུར་ཅིག །དེ་ལྟར་རབ་ཏུ་དང་∶བ་ལས(《 ཞ 》《 ལུ 》 བའི་ ཡིད ) ༑ ༑ འཁྲུངས་པའི་དགེ་བ་གང་དེ་ཡིས། །སྐྱེ་བ་དག་ནི་ཐམས་ཅད་དུ། ཁྱོད་དང་ཁྱོད་ཉིད་འདྲ་བའི་བཤེས། །སེམས་དཔའ་རྒྱ་མཚོའི་ཚོགས་རྣམས་དང༌། ། སྔོན་དུ་དྲན་པས་ཉེར་སྦྲེལ་ཏེ། །གཞན་གྱི་དོན་ལ་རོ་གཅིག་ཏུ། །རྣམ་པ་ཀུན་ཏུ་རོལ་པར་ཤོག །འདི་ལྟར་བརྗོད་པར་འདོད་པ་ཡི། །འདུན་པ་དག་པས་ཀུན་ བསླངས་ནས།

།མངོན་སུམ་མིན་ཡང་མངོན་སུམ་བཞིན། །རྣམ་པར་བསམས་ནས་གླེངས་པ་ལགས། །སླར་ཡང་ཁྱོད་ལ་མཆོད་པའི་ཕྱིར། །ཕྱི་ནང་གསང་བའི་མཆོད་སྤྲིན་ནི། །ཀུན་བཟང་རྣམ་འཕྲུལ་ལྟ་བུ་ཡིས། །མཆོད་ཅིང་མཆོད་པར་བགྱིད་པར་ཤོག །རིན་ཆེན་དྲི་མེད་གསེར་སྲང་གསུམ། །མར་མེའི་མཆོད་པའི་སླད་དུ་འབུལ། །འབར་བས་མཚན་པའི་གོས་དང་ནི། །འགམ་ཧ་རྒྱབ་ཡོལ་ཉིད་དུ་འབུལ། །དར་ཡུག་དམར་པོ་མ་ཉམས་པ། ཁྱེད་ཀྱི་ཅོད་པན་སླད་དུ་འབུལ། ། སླར་ཡང་གསེར་སྲང་ལྔ་དང་ནི། །དར་གོས་གསུམ་དང་རྟ་མཆོག་གསུམ། །རྒྱལ་བ་བཞུགས་པའི་གཙུག་ལག་ཁང༌། །རྫོགས་པར་བགྱི་བའི་སླད་དུ་འབུལ། །དེར་བཞུགས་དགེ་འདུན་ཐམས་ཅད་ལ། །ཆབ་ཚའི་བསྙེན་བཀུར་ཞིག་ཀྱང་འབུལ།། དེ་ལས་བྱུང་བའི་དགེ་བ་ཡང༌། །དམ་པ་ཁྱོད་ལ་ལེགས་འབུལ་གྱིས། ཁྱོད་ཀྱི་དགོངས་པ་གང་ལགས་པ། །དེ་ཀུན་འགྲུབ་པའི་རྒྱུར་གྱུར་ཅིག །འགྲོ་བ་བཤེས་དང་བྲལ་བ་དང༌། །ལོག་པའི་བཤེས་ཀྱིས་ཟིན་གྱུར་པ། །དེ་དག་ཐམས་ཅད་ཁྱོད་འདྲ་ཡི། །ཡང་དག་བཤེས་ཀྱིས་རྗེས་འཛིན་ཤོག །འགྲོ་བ་ལམ་དང་བྲལ་བ་དང༌། །ལོག་པའི་ལམ་དུ་ཞུགས་གྱུར་པ། །དེ་དག་ཐམས་ཅད་ཁྱོད་བཞེད་པའི ༑ ༑ ཡང་དག་ལམ་ལ་འཇུག་པར་ཤོག །དེ་ལྟར་མཆོད་པར་འོས་པ་ལེགས་མཆོད་ནས། །བསྔགས་པར་འོས་པ་བསྔགས་པའི་ཆ་ཙམ་ཞིག །བརྗོད་པ་འདི་ནི་བློ་གྲོས་འཇིགས་མེད་པ། །བློ་གྲོས་རྒྱལ་མཚན་དཔལ་གྱིས་བརྗོད་པ་ཡིན། ། ཤིང་མོ་གླང་གི་ལོ་དཔྱིད་ཟླ་འབྲིང་པོའི་ཚེས་བཅུ་བཞི་ལ། །དཔལ་ས་སྐྱར་བྲིས།། བཀྲ་ཤིས་པར་གྱུར་ཅིག། །། ༄༅། །ཡེ་ཤེས་འབུམ་ལ་∶གདམས་པ་བདུད་རྩིའི་ཐིག་ལེ་(《 ཞ 》 སྤྲིང་ཡིག་ )བཞུགས། ། ༄༅། །གདམས་པ་བདུད་རྩིའི་ཐིག་ལེ་ཞེས་བྱ་བ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཐུགས་རྗེ་ཆེན་པོའི་དཀྱིལ་འཁོར་རབ་རྒྱས་ཤིང༌། །མཁྱེན་པའི་འོད་ཟེར་ཀུན་ནས་ལེགས་འཕྲོས་པས ༑ ༑ གདུལ་བྱའི་བློ་གྲོས་པད་ཚལ་རྒྱས་བྱེད་པ། །སངས་རྒྱས་སྐྱེ་རྒུའི་སྒྲོན་ལ་ཕྱག་འཚལ་ལོ།

།དགེ་སློང་འཕགས་པའི་བློ་གྲོས་དགེ་བ་ལས། །བྱུང་བའི་གདམས་པ་བདུད་རྩིའི་ཐིག་ལེ་འདི། །རང་གི་སློབ་མ་བློ་གསལ་དོན་གཉེར་ བ ༑ ༑ ཡེ་ཤེས་འབུམ་གྱི་ཡིད་ལ་གཞོལ་གྱུར་གྲང༌། །ཚེ་འདིའི་ལོངས་སྤྱོད་རྨི་ལམ་ཇི་བཞིན་དུ། །གཡོ་ཞིང་མི་བརྟན་ཇི་ལྟར་དཔྱད་ན་ཡང༌། །དྲན་པའི་ཡུལ་དང་འཆིང་བའི་རྒྱུར་འགྱུར་བས། །ཚེ་འདིའི་དཔལ་ལ་བློ་ལྡན་སུ་ཞིག་ཆགས། ། སྲིད་པའི་བདེ་བ་གཡན་པ་ཕྲུག་འདྲ་ཞིང༌། །རྒྱུ་དང་ངོ་བོ་འབྲས་བུའི་སྡུག་བསྔལ་གྱིས ༑ ༑ ཀུན་ཏུ་ཁྱབ་ཅིང་ཀུན་ནས་གདུང་བ་ཡི། །སྲིད་པ་འདི་ལ་མཁས་པ་སུ་ཞིག་ཆགས། །སྙིང་རྗེའི་ས་བོན་ཀུན་ནས་སྲེག་བྱེད་པས། །སྟོབས་སོགས་རང་གི་ཡོན་ཏན་འཇོམས་བྱེད་ཅིང༌། །གཞན་གྱི་དོན་ལ་རྟག་ཏུ་རྒྱབ་ཕྱོགས་པ། །མྱ་ངན་འདས་ལ་བརྩེ་ལྡན་སུ་ཞིག་སྨོན། །ཡོད་པ་ལྟ་བས་འཇིག་ཚོགས་ལྟ་འཕེལ་ཞིང་ ༑ ༑ ཆད་པར་ཞེན་པས་དགེ་བ་དྲུང་ནས་འཆད། །གཉི་གར་འཛིན་པས་འཛིན་པ་རྣམ་འཕེལ་བའི། །སྤྲོས་པ་ལ་ནི་བློ་ལྡན་སུ་ཞིག་སྤྲོ། །དེ་ལྟར་ཉམ་ངའི་གནས་བཞི་སྤངས་ནས་ཀྱང༌། །སྣང་བ་མི་འགོག་སྒྱུ་འཕྲུལ་འདྲ་བ་དང༌། །རང་བཞིན་སྐྱེ་མེད་བདེ་བ་ཆེན་པོ་དང༌། །ཟུང་འཇུག་སངས་རྒྱས་རོལ་པས་རྣམ་རོལ་པའི

༑ ༑ འདི་ནི་རྒྱལ་བའི་སྲས་ཀྱི་ཐུ་བོ་སྟེ། །དེ་ཡིས་བདུད་ཀྱི་དཀྱིལ་འཁོར་ཟིལ་གནོན་ཅིང༌། །འཕགས་པའི་ཚོགས་རྣམས་དགྱེས་པར་བྱས་ནས་ཀྱང༌། །ཀུན་མཁྱེན་ཡེ་ཤེས་རྒྱ་མཚོར་འཇུག་པ་ཡིན། །ཚུལ་འདི་རྒྱལ་བས་མངོན་དུ་བྱས་ནས་གསུངས ༑ ཁོ་བོས་ཐོས་ནས་ཐོས་པ་ཇི་བཞིན་བཤད། ཁྱོད་ཀྱི་ཉམས་སུ་ལོང་དང་དམ་པ་རྣམས། །བརྫུན་མི་གསུང་བས་འབྲས་བུ་ཕྱིས་མཐོང་འགྱུར། ཁྱོད་ཀྱིས་བརྣག་པའི་དོན་ཡང་འདི་ཡིན་ཏེ། །ཡི་གེ་ཡིག་རྟེན་ཐེངས་པའི་རྟགས་ཀྱང་འདི ༑ ༑ སླན་ཆད་ཕྲད་དང་མ་ཕྲད་ཅིར་གྱུར་ཀྱང༌། །རེ་དོགས་མེད་པའི་རྣལ་འབྱོར་ཅིས་ཀྱང་བདེ། །འཕགས་པས་ཤིང་མོ་ཕག་གི་ལོ་ཟླ་བ་བརྒྱད་པའི་ཚེས་ལྔ་ལ་ཅོང་ཏོར་བྲིས་པའོ།། །།༄༅། །རིགས་པར་སྨྲ་བ་གྲགས་བཟང་ལ་སྤྲིང་བ་བཞུགས། ། ༄༅། །རིགས་པར་སྨྲ་བ་གྲགས་བཟང་ལ་སྤྲིང་བ། གང་ལ་བློ་དང་དེས་པ་ཕུན་ཚོགས་ཤིང༌། །འཆད་རྩོད་རྩོམ་པའི་དཔལ་གྱི་བཟོ་ཡོད་ཀྱང༌། །རྒྱུ་འབྲས་ལས་ལ་འཛེམ་པའི་ཡིད་དང་ནི། །ངོ་ཚ་ཁྲེལ་ཡོད་གཉེན་པོ་དང་བྲལ་ན། །ཡོན་ཏན་དེ་དག་སྐྱོན་གྱི་དཔུང་གྱུར་ནས། །འདིར་ནི་མཆོག་དམན་ཀུན་གྱི་སྨད་འགྱུར་ཞིང༌། །ཕྱི་མར་བརྣག་དཀའི་སྡུག་བསྔལ་མྱོང་འགྱུར་བ། །ཤེས་རབ་གསལ་བ་ཁྱོད་ཀྱིས་ཅིས་མི་ཤེས། །འདི་འདྲ་ཤེས་ཤིང་ཤེས་པ་ཇི་བཞིན་དུ། །བློ་རྩེ་ལྡན་པ་གཞན་གྱིས་འདམས་བྱས་ཀྱང༌། །ད་དུང་དང་དུ་མི་ལེན་སླར་ཞིང་ དུ ༑ ༑ མྱོས་པས་མྱོས་ལ་གཞན་གྱིས་ཅི་བྱར་ཡོད། །ད་དུང་ཐུབ་ལ་སྟོན་པའི་འདུ་ཤེས་དང༌། ཁོ་བོ་ལ་ཡང་བླ་མར་སེམས་བྱེད་ན། །དུག་ལ་དུག་ཏུ་ཤེས་ན་སྤང་བ་དང་ ༑ ༑ ཉེ་བར་གདམས་པའི་བདུད་རྩིའང་བཏུང་བགྱིས་དང༌། །ཐུབ་པ་ཚངས་པར་གྱུར་པས་མྱོང་བྱེད་ཅིང༌། །དབང་སྒྱུར་རྒྱལ་པོ་དང་ནི་བྲན་བཟང་ལ། །ཟླ་བ་ཇི་བཞིན་ཁྱོད་ལ་བདག་གྱུར་རོ། །དེས་ནི་ཕུན་སུམ་ཚོགས་ཀྱང་ཕུན་ཚོགས་ཉིད། ཁྱོད་འདྲའི་དཔལ་མི་འགྱུར་བདེ་བས་ན། །དྲང་སྲོང་གནས་སུ་དྲང་པོའི་འཇུག་ཚུལ་ལེགས།

།དང་པོའི་ལས་པས་གཞན་སེམས་བསྲུངས་པ་བས། །བདག་སེམས་བསྲུངས་ན་བདག་གཞན་ཐམས་ཅད་ཀྱི། །སེམས་བསྲུང་འགྱུར་ཞིང་དེ་ལ་དཔལ་ཀུན་ཡང༌། །འདུ་བར་འགྱུར་ཞེས་མཁས་རྣམས་མཐུན་པར་སྨྲ། །འདི་ནི་ཡི་གེ་ཐེངས་པའི་ཐེངས་ཡིག་སྟེ། །འདི་ཉིད་ཡི་གེའི་རྟེན་གྱི་མཆོག་ཀྱང་ ཡིན ༑ ༑ ཉེས་པའི་ནད་སེལ་བཀྲུ་སྨན་དམ་པ་དང༌། །དགེ་བའི་ལུས་ཟུངས་འཕེལ་བྱེད་སྨན་ཡང་འདི། །འདི་ནི་ཞེ་སྡང་གཉེན་པོའི་ནོར་ཟླ་ཡིན། །ཟླ་བ་མིག་གིས་མཐོང་ཚེ་བྲིས་པ་ཡིན།། །། ༄༅། །བདེན་པ་གཉིས་རྣམ་པར་ངེས་པ་བཞུགས། ། ༄༅། །བདེན་པ་གཉིས་རྣམ་པར་ངེས་པ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཀུན་རྫོབ་དང་ནི་དམ་པའི་དོན། །ཇི་སྙེད་པ་དང་ཇི་བཞིན་དུ། །ཐུགས་སུ་ཆུད་ནས་བརྩེ་བ་ཡིས། །འགྲོ་ལ་སྟོན་མཛད་དེ་ལ་འདུད། །ཆོས་རྣམས་ཀུན་ཞེས་བྱ་བ་ནི། །ཕུང་པོ་ལྔ་པོ་འདི་དག་ སྟེ ༑ ༑ སྣང་ཕྱིར་འཇིག་ཕྱིར་རེས་འགའི་ཕྱིར། །མེད་དང་རྟག་དང་རྒྱུ་མེད་མིན། ། དེ་ཕྱིར་དེ་དག་རྒྱུ་རྐྱེན་ལ། །བརྟེན་ནས་འབྲེལ་བར་འབྱུང་བའི་ཕྱིར། །རྟེན་ཅིང་འབྲེལ་བར་འབྱུང་བ་ཡིན། །བརྟགས་ན་འཇིག་ཕྱིར་ཀུན་རྫོབ་སྟེ། །མ་བརྟགས་པ་ཡི་བློ་ལ་དོན། །བྱེད་པར་སྣང་ཕྱིར་བདེན་པ་ཡིན། །ཕྱོགས་དང་དུས་ཀྱིས་ཕྱེ་ན་དེ། །གཅིག་མིན་རྩོམ་པོ་མེད་པ་ཡི། །དུ་མ་མིན་ཞིང་དེ་བས་ན། །ཡོད་མིན་ཟླ་གྲངས་མེད་པའི་ཕྱིར། །མེད་མིན་འགལ་ཕྱིར་གཉིས་ཀ་མིན། །སྒྲུབ་བྱེད་མེད་ཕྱིར་གཉིས་མིན་མིན། །དེ་ཕྱིར་བརྟགས་ན་གནས་མེད་པ། །འདི་ཉིད་དེ་ཡིས་རང་བཞིན་ཏེ། །གནོད་པ་མེད་ཕྱིར་དམ་པའི་དོན། །བསླུ་བ་མེད་ཕྱིར་བདེན་པའོ ༑ ༑ དེ་ལྟར་བདེན་གཉིས་རྣམ་ཕྱེ་ནས། །གཉིས་སུ་མེད་པར་བསྟན་པ་འདི། ། ཐུབ་པའི་གསུང་གི་སྙིང་པོ་ཡིན། །ཚུལ་འདིས་ཆོས་ཀུན་རྣམ་དཔྱད་བྱ། །ཟབ་མོའི་དོན་ལ་རབ་འདུན་པའི། །བློ་གྲོས་དཔལ་གྱིས་གསོལ་བཏབ་ནས། །བློ་གྲོས་རྒྱལ་མཚན་དཔལ་གྱིས་སྦྱར། །འདི་དོན་འགྲོ་བས་རྟོགས་གྱུར་ཅིག

།ཆུ་མོ་ཕག་གི་དབྱར་(《 ཞ 》+ ཟླ་ ) ཐ་ཆུངས་ཚེས་བཅུ་བཞིའི་ཉིན་པར་ཁའི་ཕིང་ཧུར་བྲིས་སོ ༑༑ ༑༑ ༄༅། །ཟབ་མོ་སྣང་བའི་རབ་བྱེད་བཞུགས། ། ༄༅། །ཟབ་མོ་སྣང་བ་ཞེས་བྱ་བའི་རབ་ཏུ་བྱེད་པ། །འཇམ་པའི་དབྱངས་ལ་ཕྱག་འཚལ་ལོ། །རྒྱུ་དང་རྐྱེན་ལས་སྐྱེས་དངོས་རྣམས། །རྟེན་འབྲེལ་ཉིད་ཡིན་འཁྲུལ་པའི་གཞི། །ཡིན་ཕྱིར་དེ་ནི་ཀུན་རྫོབ་སྟེ། །དོན་བྱེད་ཕྱིར་ན་བདེན་པའང་དེ། །དེ་ཉིད་བརྟགས་ན་གནས་མེད་པས། །རང་བཞིན་མེད་པའི་རང་བཞིན་ཅན། །དམ་པའི་ཡུལ་ཕྱིར་དོན་དམ་པ། །བསླུ་བ་མེད་ཕྱིར་བདེན་པའང་ཡིན། །དེ་དག་ཆོས་དང་ཆོས་ཉིད་ཕྱིར། །དབྱེ་བ་མེད་མོད་གང་ཟག་གི ། བློ་ལ་ལྟོས་ནས་སོ་སོར་བཞག །མ་བརྟགས་བློ་དོན་དབྱེ་བའི་གཞི། །ལས་དང་ཉོན་མོངས་ལས་བྱུང་བའི། །རྟེན་འབྱུང་འཁོར་བའི་ཀུན་རྫོབ་སྟེ། །བསོད་ནམས་ཡེ་ཤེས་ལས་བྱུང་བའི། །རྟེན་འབྱུང་རྣམ་པར་བྱང་བ་ཡིན། །དེ་དག་གཉིས་ཀའི་རང་བཞིན་ཡང༌། །རང་བཞིན་མེད་པར་མཚུངས་ཕྱིར་དང༌། །དེ་དག་བློ་ཡང་མཚུངས་པའི་ཕྱིར། །མཉམ་པ་ཉིད་ཅེས་ཐུབ་པས་གསུངས། །འཁོར་དང་མྱ་ངན་འདས་པ་ལ། །བདེན་པ་གཉིས་སུ་འཇོག་པ་དང༌། །དེ་གཉིས་ཀུན་ཏུ་གཅིག་པ་དང་ ༑ ༑ ཐ་དད་ཉིད་ཅེས་གང་སྨྲ་བ། །དེ་ཡིས་ཇི་ལྟར་གནས་དོན་དང༌། །ལུང་ཡང་ཇི་བཞིན་རྟོགས་མ་ཡིན། །ཚུལ་འདིས་ཐུབ་པའི་གསུང་གི་གསང༌། །རྣམ་པར་དཔྱད་ནས་ཤེས་བྱ་ལ། །ཀུན་ཏུ་སྤྱོད་ཅིང་མཉམ་འཇོག་པ། །མ་འོངས་པ་ཡི་སངས་རྒྱས་ཡིན། །བྱང་ཆུབ་དཔལ་གྱིས་བྱང་ཆུབ་ལམ། །ཀུན་ཏུ་ཆུབ་པར་བྱ་བའི་ཕྱིར། །ཐེག་ཆེན་དོན་ལ་བློ་གསལ་བ། །བློ་གྲོས་རྒྱལ་མཚན་དཔལ་གྱིས་སྦྱར ༑ ༑ དགེ་དེས་འགྲོ་བ་ཀུན་ཡིད་ལ། །ཟབ་མོའི་དེ་ཉིད་སྣང་བར་ཤོག །ཟབ་ མོ་སྣང་བ་ཞེས་བྱ་བའི་རབ་ཏུ་བྱེད་པ། ཆོས་སྨྲ་བ་བྱང་ཆུབ་དཔལ་ཞེས་བྱ་བས་བསྐུལ་ནས། འཕགས་པས་ཤིང་མོ་བྱི་བའི་ལོ། སྒྲོག་ཁྲུམས་ཀྱི་ཟླ་བའི་ཚེས་ཉི་ཤུ་གཅིག་ལ་མདོ་ཁམས་ཀྱི་སའི་ཆར་སྦྱར་བའོ།། །།༄༅། །ཕྱག་ཆེན་ཉམས་ལེན་བཞུགས།

། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །རྣམ་ཀུན་མཆོག་ལྡན་སྟོང་པ་ཉིད། །ཆོས་རྣམས་ཀུན་གྱི་དེ་ཁོ་ན། །འཁོར་འདས་ཀུན་ལ་རྒྱས་འདེབས་པ(《 ཞ 》 པས ) ། །ཕྱག་རྒྱ་ཆེན་པོ་ཞེས་སུ་བཤད། །བདག་དང་རྡུལ་དང་རྣམ་རིག་པ། །སྟོང་པར་ལྟ་བ་ལ་སོགས་པ། །མཚན་མར་འཛིན་པ་ཀུན་སྤངས་ཏེ། །དམིགས་མེད་ངང་ལ་ལྷུག་པར་བཞག །དེ་ལས་ཉམས་མྱོང་གང་སྐྱེས་ཀྱང༌། །དགའ་དང་ཞུམ་པར་མི་བྱ་སྟེ། །བླང་བ་དང་ནི་དོར་བའི་བློ། ། ཐམས་ཅད་འདིར་ནི་སྤང་བར་བྱ། །ཏིང་འཛིན་དེ་ལ་མཉམ་གཞག་ནས། །འགྲོ་འཆག་ཉལ་དང་འདུག་པ་ཡི། །རྗེས་ཀྱི་སྤྱོད་པ་ཐམས་ཅད་ཀུན། །སྒྱུ་མ་ལྟ་བུའི་ཚུལ་གྱིས་སྤྱད། །ཆོས་ཉིད་ངང་ནས་འགྲོ་ཀུན་ལ། །ཚད་མེད་སྙིང་རྗེ་བསྒོམ་བྱ་ཞིང་ ༑ ༑ བདག་ལ་ཆགས་པ་མེད་པའི་བློས། །ཇི་ལྟར་ནུས་པའི་གཞན་དོན་བསྒྲུབ ༑ ༑ ཅི་འབྱོར་པ་ཡིས་དཀོན་མཆོག་མཆོད། །ལྷ་དང་སྔགས་ཀྱི་བཟླས་པ་སོགས ༑ ༑ དགག་པར་བྱ་བ་མ་ཡིན་ཏེ། །ཐམས་ཅད་ཡེ་ཤེས་ཆེན་པོ་དང༌། ། འགལ་བ་མེད་པར་འགྲུབ་པའི་ཕྱིར། །ཐབས་དང་བྲལ་བའི་སྟོང་ཉིད་ནི། །ཡོན་ཏན་མ་ལུས་ཀུན་གྱི་དགྲ། །སྟོང་ཉིད་བྲལ་བའི་ཐབས་ཀྱིས་ཀྱང༌། །གྲོལ་བར་བྱེད་པ་མ་ཡིན་ནོ། །རིག་སྟོང་ཟུང་དུ་འཇུག་པའི་སེམས། །ཐབས་ཤེས་ཟུང་འཇུག་ལམ་གྱིས་ནི། །སྐུ་གཉིས་ཟུང་འཇུག་ཐོབ་བྱེད་པ། །ཐེག་ཆེན་མ་ལུས་འདིར་འདུས་སོ། །བསོད་ནམས་ཡེ་ཤེས་འཁོར་ལོ་ཟུང༌། །ཐབས་མཁས་སྲོག་ཤིང་གིས་སྦྲཻལ་ཏེ། །སྨོན་ལམ་རྟ་མཆོག་གིས་དྲངས་ནས། །ཀུན་མཁྱེན་གྲོང་དུ་འཇུག་བྱེད་ཡིན། །ཕྱག་རྒྱ་ཆེན་པོ་ཉམས་སུ་ལེན་པའི་མན་ངག་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱི་བོས་ལེན་པ། འཕགས་པས་རི་བོ་རྩེ་ལྔར་སྦྱར་བའོ ༑༑ ༑༑ ༄༅། །དེའི་ཁྲིད་ཡིག་ཡན་ལག་བདུན་པ་བཞུགས། ། ༄༅། །ཕྱག་རྒྱ་ཆེན་པོ་ཉམས་སུ་བླང་བའི་མན་ངག་ཡན་ལག་བདུན་པ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །སྤྲོས་པ་ཀུན་ལས་རྣམ་གྲོལ་ཡང༌། །སྤྲོས་པ་དུ་མར་རབ་སྣང་ཞིང༌།

།སྤྲོས་དང་སྤྲོས་པ་མེད་པའི་མཆོག །མཉམ་པ་ཉིད་ལ་ཕྱག་འཚལ་ལོ། །དམ་པའི་དེ་ཉིད་མ་རྟོགས་ པར ༑ ༑ སྲིད་པའི་འཆིང་ལས་མི་གྲོལ་བས། །ཡང་དག་ཇི་བཞིན་རྟོགས་བྱའི་ ཕྱིར ༑ ༑ ཉམས་སུ་བླང་བའི་རིམ་པ་བཤད། །དེ་ལ་འདིར་ཆོས་ཐམས་ཅད་ཀྱི་དེ་བཞིན་ཉིད་རྣལ་འབྱོར་པས་ཉམས་སུ་བླང་བའི་རིམ་པ། བླ་མ་བཟང་པོའི་ཞབས་ཀྱི་ཞལ་སྔ་ནས་བྱུང་བ། རང་ཉིད་དྲན་པར་བྱ་བའི་ཕྱིར་དང༌། གཞན་གྱིས་བསྐུལ་བའི་ངོར་བྲི་བར་བྱའོ། །དེའང་སྟན་བདེ་བ་ལ་སྐྱིལ་ཀྲུང་གིས་འདུག་ལ། ཕྱི་རོལ་གྱི་རྣམ་གཡེང་དང༌། ནང་གི་རྣམ་པར་རྟོག་པའི་འདུ་འཕྲོ་ཐམས་ཅད་རབ་ཏུ་སྤངས་ནས། དང་ཞིང་འདུན་པའི་སེམས་ཀྱིས་བྱང་ཆུབ་ཀྱི་སྙིང་པོ་ལ་མཆིས་ཀྱི་བར། བླ་མ་དང་དཀོན་མཆོག་གསུམ་ལན་གསུམ་སྐྱབས་སུ་འགྲོ་བར་བྱའོ། ། ཡན་ལག་དང་པོའོ། །དེ་ནས་ནམ་མཁའི་མཐས་གཏུགས་པའི་སེམས་ཅན་གྱི་ཁམས་མ་ལུས་པ་རྣམས། སྡུག་བསྔལ་གྱི་རྒྱ་མཚོ་ལས་བསྒྲལ་ཞིང་བདེ་བ་ཆེན་པོའི་གོ་འཕང་བླ་ན་མེད་པ་ལ་དགོད་པར་བྱ་བའི་དོན་དུ། རྣམ་པར་མི་རྟོག་པའི་ཡེ་ཤེས་ལ་མཉམ་པར་བཞག་ཅིང་གོམས་པར་བྱས་ལ་རྫོགས་པའི་བྱང་ཆུབ་བསྒྲུབ་སྙམ་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ་པར་བྱའོ། །ཡན་ལག་གཉིས་པའོ། །དེ་ནས་རང་སྐད་ཅིག་གིས་ལྷག་པའི་ལྷ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་དམིགས་ཏེ། ཕྱི་རོལ་གྱི་དངོས་པོ་ཐམས་ཅད་ཀྱང་བདེན་པས་སྟོང་པ་རྨི་ལམ་གྱི་སྣང་བ་ལྟར་ཤེས་པར་བྱས་ནས། དེ་ཉིད་ལ་བློ་རེ་ཞིག་བཞག་པར་བྱའོ། །ཡན་ལག་གསུམ་པའོ། །དེ་ནས་རང་གི་སྤྱི་གཙུག་ཏུ་པདྨ་དང་ཟླ་བ་ལ་གནས་པའི་གང་གི་རིགས་ཀྱི་བདག་པོར་གྱུར་པ་དེའི་རྣམ་པ་ཅན་གྱི་བླ་མ་དམ་པ་གསལ་བར་དམིགས་ལ། དེ་ཉིད་སངས་རྒྱས་ཐམས་ཅད་ཀྱི་ངོ་བོར་བལྟས་ནས་རབ་ཏུ་དང་བའི་ཡིད་ཀྱིས་རྩེ་གཅིག་པའི་གུས་པ་བསྒོམས་པས་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་དག་པར་རབ་ཏུ་བསམ་པར་བྱའོ།

ཡན་ལག་བཞི་པའོ། །དེ་ནས་ཆོས་ཐམས་ཅད་ཀྱི་གནས་ལུགས་སྤྲོས་པ་ཐམས་ཅད་ལས་རྣམ་པར་གྲོལ་བ་ལ། ཡིད་འཇོག་རྒྱུ་མེད་པའི་ཚུལ་གྱིས་མཉམ་པར་བཞག་ལ། རྩོལ་བ་ཀློད་དེ། ཇི་སྲིད་དུ་སེམས་མི་ (《 ཞ 》 - མི་ ) འཕྲོ་བའི་བར་དེ་སྲིད་དུ་གནས་པར་བྱའོ། །འཛིན་པ་དང་བཅས་པ་ཞི་གནས་ཀྱི་ཏིང་ངེ་འཛིན་སྐྱེ་བ་ལྟར་སྣང་ཡང༌། ཡང་དག་པ་མ་ཡིན་ལ། འཛིན་པ་∶འདི་ཉིད་(《 ཞ 》 མེད་པ་ཉིད་དེ་ ) ཁོ་ན་ཉིད་དོ་ཞེས་ཀྱང་གཟུང་བར་མི་བྱ་ཞིང༌། དེ་ལས་སྐྱེས་པའི་ཉམས་སུ་མྱོང་བའི་ཁྱད་པར་གང་བྱུང་དམ་པའི་དོན་དུ་མི་གཟུང་ཞིང་ ༑ ཉམས་གང་བྱུང་ཡང་རེ་ཞིག་བྱུང་རྒྱལ་དུ་བཞག་པར་བྱའོ། །ཡན་ལག་ལྔ་པའོ ༑ ༑ དེ་ནས་ཡིད་འཕྲོ་བར་གྱུར་ན་དེ་མ་རྟོགས་པའི་སྒྱུ་མ་ལྟ་བུའི་སེམས་ (《 ཞ 》+ ཅན་ ) འཁྲུལ་པའི་དབང་གིས་ལས་དང་ཉོན་མོངས་པའི་དབང་དུ་གྱུར་པས་འཁོར་བའི་འདམ་དུ་བྱིང་ཞིང༌། སྡུག་བསྔལ་གྱིས་དུབ་པར་གྱུར་པ་མགོན་མེད་པ་འདི་དག་རྒྱུ་དང་བཅས་པའི་སྡུག་བསྔལ་ཐམས་ཅད་དང་བྲལ་ན་ཅི་མ་རུང་སྙམ་པའི་སྙིང་རྗེ་ཆེན་པོ་བསྒོམ་པར་བྱའོ། །ཡན་ལག་དྲུག་པའོ། །དེ་ནས་དེ་ལས་བྱུང་བའི་དགེ་བའི་རྩ་བ་འདིས་གཙོ་བྱས་པའི་བདག་དང་གཞན་གྱི་དུས་གསུམ་དང་འབྲེལ་བའི་བསོད་ནམས་བྱ་བའི་དངོས་པོ་ཅི་མཆིས་པ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས་ལན་གསུམ་དུ་བསྔོ་བར་བྱའོ ༑ ༑ ཡན་ལག་བདུན་པའོ། །དེ་ལྟར་ཡན་ལག་བདུན་དང་ལྡན་པའི་ཏིང་ངེ་འཛིན་འདི་རྣལ་འབྱོར་པས་རྣམ་པར་གཡེང་བ་སྤངས་ཏེ། རྒྱུན་དུ་བསྒོམས་ན་ཐབས་སྙིང་རྗེ་ཆེན་པོ་དང་མ་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་ནས་མྱུར་དུ་གཉིས་སུ་མེད་པའི་གོ་འཕང་འཐོབ་པར་འགྱུར་རོ། །སྟོང་ཉིད་ཕྱག་རྒྱ་ཆེན་མོ་ཡིས། །འཁོར་དང་མྱ་ངན་ལས་འདས་དངོས་ལ། །གཉིས་སུ་མེད་པར་རྒྱས་བཏབ་པ། །གནས་ལུགས་ཕྱག་རྒྱ་ཆེན་པོ་ཡིན།

།ཐོས་བསམ་གྱིས་བསྐྱེད་རིགས་པ་ཡིས། །རྣམ་པར་དཔྱད་པས་ཆོས་རྣམས་ཀུན། །རང་གི་ངོ་བོས་རབ་སྟོང་པར། །ཤེས་པ་ལྟ་བའི་ཕྱག་རྒྱ་ཆེ། །ཡུལ་ཤེས་གྲུབ་པ་མེད་པའི་ཕྱིར ༑ ༑ བསྒོམ་བྱ་སྒོམ་བྱེད་མ་དམིགས་པས། །བསྒོམ་པ་མེད་པ་རབ་བསྒོམ་ པ ༑ ༑ བསྒོམ་པའི་ཕྱག་རྒྱ་ཆེན་པོ་ཡིན། །མཁའ་དང་བུམ་པའི་ནམ་མཁའ་ལྟར།། དབྱིངས་དང་ཡེ་ཤེས་རོ་གཅིག་པས། །ཀུན་གྱི་ངོ་བོ་ཉིད་གྱུར་པ། །འབྲས་བུའི་ཕྱག་རྒྱ་ཆེན་པོ་ཡིན། །ཚ་བ་མེ་ལས་གཞན་མིན་ལྟར། །དབྱིངས་ཀྱང་ཆོས་ལས་གཞན་མ་ཡིན། །དེ་ཕྱིར་གནས་སྐབས་ཐམས་ཅད་དུ། །གཉིས་སུ་མེད་པར་ཟུང་འཇུག་ཡིན། །དམ་པའི་དོན་དང་ཀུན་རྫོབ་དང༌། །བླང་དང་དོར་བར་གང་ལྟ་ བ ༑ ༑ དེ་དག་གང་ཡང་གྲུབ་པ་ལ། །རྒྱབ་ཀྱིས་ཕྱོགས་པ་མ་ཡིན་ནམ། །ཐབས་དང་བྲལ་བའི་སྟོང་པས་མིན། །སྟོང་པའང་ཐབས་དང་བྲལ་བས་མིན། །མཁས་པས་གཉིས་པོ་རྣམ་དཔྱད་པས། །གཉིས་སུ་མེད་པ་ཐོབ་པར་འགྱུར། །བླ་མའི་དྲིན་གྱིས་གང་རྟོགས་པ། །གཞན་གྱི་དོན་དུ་སྦྱར་བ་ལས། །དགེ་བའི་རྩ་བ་གང་བསྐྲུན་དེས། །འགྲོ་བས་བྱང་ཆུབ་མཆོག་ཐོབ་ཤོག །ཆོས་ཐམས་ཅད་ཀྱི་དེ་བཞིན་ཉིད་མངོན་དུ་བྱེད་པའི་མན་ངག་ཕྱག་རྒྱ་ཆེན་པོ་ཡན་ལག་བདུན་དང་ལྡན་པ་ཞེས་བྱ་བ། ཆོས་ཀྱི་རྗེ་∶དཔལ་ལྡན་(《 ཞ 》 - དཔལ་ལྡན་ ) ས་སྐྱ་པཎྜི་ཏ་ཆེན་པོའི་གསུང་གི་རྗེས་སུ་འབྲངས་ནས། དེ་ཉིད་ཀྱི་ཞབས་རྡུལ་སྤྱྀ་བོས་ལེན་པའི་དགེ་ཚུལ་(《 ཞ 》 སློང་ ) བློ་གྲོས་རྒྱལ་མཚན་དཔལ་བཟང་པོས། ཆུ་ཕོ་བྱི་བའི་ལོ་ཁྲའི་ཟླ་བ་ལ་མེ་ཉག་གི་ཡུལ་དུ་སྦྱར་བའོ།། །།༄༅། །ཡན་ལག་བདུན་གྱི་གཏམ་བཞུགས། ། ༄༅། །ཡན་ལག་བདུན་གྱི་གཏམ་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། །བྱང་སེམས་ས་བོན་ལས་འཁྲུངས་ཤིང༌། །ཐུགས་རྗེའི་ཆབ་ཀྱིས་རྣམ་པར་བསྐྲུན། །ཡོན་ཏན་ལོ་འདབ་རབ་རྒྱས་པ། །ཐུབ་པ་དཔག་བསམ་ཤིང་ལ་འདུད། །ཐེག་པ་ཆེན་པོའི་དོན་བསྡུས་པ། །ལུང་གི་རྗེས་སུ་འབྲངས་ནས་བཤད ༑ ༑ གང་གིས་སྲིད་པའི་སྔུག་བསྔལ་ཤེས།

།དེ་ཡིས་སྲིད་དོན་ག་ལ་གཉེར།། དད་པའི་རྩ་བ་རབ་བརྟན་པ། །སྐྱབས་མ་ཡིན་ལ་ཇི་ལྟར་བསྟེན། །བཤེས་གཉེན་མཆོག་གིས་རྗེས་གཟུང་བ། །སུ་ཞིག་ཐབས་མ་ཡིན་ལ་འཇུག །བདག་བས་གཞན་གཅེས་གང་གིས་ཤེས། །སེམས་ཅན་ཇི་ལྟར་ཡལ་བར་འདོར། །ཡང་དག་རིགས་པས་རྣམ་དཔྱད་ན། །དངོས་ལ་མངོན་པར་སུ་ཞིག་ཞེན། །བདུད་ཀྱི་ལས་ལ་རབ་མཁས་ན། །དེ་ཡི་དབང་དུ་ཇི་ལྟར་འགྲོ། །སངས་རྒྱས་ཡོན་ཏན་གང་གིས་ཤེས། །དེ་ཡིས་བརྩོན་པ་ཇི་ལྟར་འདོར། །དེ་ལྟར་ཆོས་བདུན་དང་ལྡན་པ ༑ ༑ དེ་ནི་བདེ་བར་གཤེགས་པ་ཡི། །གསུང་རབ་དྲི་མ་མེད་འཛིན་པ། །ལམ་མཆོག་བདེ་བར་ཞུགས་པ་ཡིན། །ཚུལ་འདི་ཐུགས་རྗེ་ཆེན་པོ་ཅན། །ཆོས་རྗེ་མཁྱེན་རབ་དབང་ཕྱུག་གི །གསུང་གི་ཟེར་གྱིས་བློ་གསལ་བ། །འཕགས་པ་ཞེས་བྱས་སྦྱར་བ་ཡིན། །ཡན་ལག་བདུན་པ་ཞེས་བྱ་བ། མེ་མོ་སྦྲུལ་གྱི་ལོ་དཔྱིད་ཟླ་འབྲིང་པོ་ལ་རྒྱའི་ཡུལ་དུ་སྦྱར་བའོ།། །།༄༅། །དམ་ཆོས་པད་དཀར་གྱི་ཚིག་དོན་ལ་གཞན་གྱི་ལོག་པར་ རྟོག་པ་དགག་པ་བཞུགས། ། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །དམ་པའི་ཆོས་པདྨ་དཀར་པོ་ལས་བྱུང་བའི་གསུང་རབ་ཀྱི་ཆ་ཤས་ཀྱི་དོན། རྒྱའི་དགེ་སྦྱོང་ཤིན་ཏུ་མང་པོས་ཡང་དག་པར་མ་རྟོགས་ཤིང་ཕྱིན་ཅི་ལོག་ཏུ་བརྟགས་པས། དེ་དག་དགག་པའི་ཕྱིར་འདི་བརྩམ་མོ། །དེ་ལ་གསུམ། གསུང་རབ་ཀྱི་ངག་དགོད་པ། དེ་ལ་ལོག་པར་རྟོག་པ་དགག་པ་དང༌། དགོངས་པའི་དོན་ཡང་དག་པར་བཤད་པའོ། །དང་པོ་ནི། དམ་པའི་ཆོས་པདྨ་དཀར་པོའི་ལེའུ་བཅུ་གཅིག་པ་ལས། དེ་བཞིན་གཤེགས་པ་ཤཱཀྱ་ཐུབ་པས་བྱ་རྒོད་ཕུང་པོའི་རི་ལ་དམ་པའི་ཆོས་པདྨ་དཀར་པོའི་ཆོས་ཀྱི་རྣམ་གྲངས་གསུངས་པའི་ཚེ། འདས་པའི་སངས་རྒྱས་རིན་ཆེན་མང་གི་སྐུ་བཞུགས་པའི་རིན་པོ་ཆེའི་མཆོད་རྟེན་ཡང་དེར་བྱོན་ནས། འདས་པ་དང་ད་ལྟར་བཞུགས་པའི་དེ་བཞིན་གཤེགས་པ་གཉིས་མཆོད་རྟེན་གཅིག་གིས་ནང་དུ་གདན་གཅིག་ལ་བཞུགས་ཏེ། སླར་ཡང་དམ་པའི་ཆོས་པདྨ་དཀར་པོའི་ཆོས་ཀྱི་རྣམ་གྲངས་ཀྱི་ཆེ་བ་དེར་འདུས་པའི་འཁོར་གྱི་དཀྱིལ་འཁོར་ལ་རྒྱ་ཆེར་གསུངས་ཏེ།

ནན་ཏན་གྱིས་གཏད་དོ། །དེའི་ཚེ་དེ་བཞིན་གཤེགས་པ་རིན་ཆེན་མང་གི་སངས་རྒྱས་ཀྱི་ཞིང་ནས་འོངས་པའི་བྱང་ཆུབ་སེམས་དཔའ་ཤེས་རབ་བརྩེགས་པ་ཞེས་བྱ་བ། སངས་རྒྱས་རིན་ཆེན་མང་གི་སྐུ་དང་བཅས་པའི་མཆོད་རྟེན་གཤེགས་པར་གསོལ་ཏེ། རང་ཉིད་ཀྱང་འགྲོ་བར་ཆས་པ་ལས་བཅོམ་ལྡན་འདས་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ ཏོ

༑ ༑ རིགས་ཀྱི་བུ་ཡུད་ཙམ་ཞིག་སྡོད་ཅིག ངའི་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་དང༌། ཆོས་རྣམ་པར་གཏན་ལ་དབབ་པ་འགའ་ཞིག་གྱིས་ལ། ཕྱིས་བདག་གི་སངས་རྒྱས་ཀྱི་ཞིང་དུ་སོང་ཞིག དེ་ནས་དེའི་ཚེ་འཇམ་དཔལ་གཞོན་ནུར་གྱུར་པ་པདྨ་འདབ་མ་སྟོང་ཡོད་པ། ཚད་ཤིང་རྟའི་འཕང་ལོ་ཙམ་ལ་འདུག་སྟེ། བྱང་ཆུབ་སེམས་དཔའ་དུ་མས་ཡོངས་སུ་བསྐོར་ནས་རྒྱ་མཚོའི་ནང་ན། ཀླུའི་རྒྱལ་པོ་རྒྱ་མཚོའི་ཁང་པ་ནས་སྟེང་གི་ནམ་མཁའ་ལ་འཕགས་ཏེ། ནམ་མཁའ་ལས་བྱ་རྒོད་ཕུང་པོའི་རི་ལ་བཅོམ་ལྡན་འདས་ཀྱི་དྲུང་དུ་སོང་ངོ༌། །དེ་ནས་འཇམ་དཔལ་གཞོན་ནུར་གྱུར་པ་པདྨ་ལས་བབས་ཏེ། བཅོམ་ལྡན་འདས་ཤཱཀྱ་ཐུབ་པ་དང༌། དེ་བཞིན་གཤེགས་པ་རིན་ཆེན་མང་གི་ཞབས་ལ་ཕྱག་འཚལ་ནས། བྱང་ཆུབ་སེམས་དཔའ་ཤེས་རབ་བརྩེགས་པ་ག་ལ་བ་དེར་སོང་སྟེ་ཕྱིན་ནས། བྱང་ཆུབ་སེམས་དཔའ་ཤེས་རབ་བརྩེགས་པ་དང་མངོན་སུམ་དུ་ཀུན་དགའ་ཞིང་ཡང་དག་པར་མགུ་བའི་གཏམ་པ་མང་པོ་བྱས་ཏེ་ཕྱོགས་གཅིག་ཏུ་འདུག་གོ །དེ་ནས་བྱང་ཆུབ་སེམས་དཔའ་ཤེས་རབ་བརྩེགས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ཁྱོད་རྒྱ་མཚོར་ཞུགས་ཏེ་སེམས་ཅན་གྱི་ཁམས་ཇི་སྙེད་བཏུལ། འཇམ་དཔལ་གྱིས་སྨྲས་པ། ཅི་ཙམ་དུ་ཚིག་གིས་བརྗོད་མི་ནུས་ཤིང༌། སེམས་ཀྱིས་བསམ་མི་ནུས་པ་དེ་སྙེད་དུ་ཚད་མེད་གྲངས་མེད་པའི་སེམས་ཅན་དུ་མ་དག་བཏུལ་ལོ། ། རིགས་ཀྱི་བུ་སྐད་ཅིག་སྡོད་ཅིག་དང་སྔ་ལྟས་ཀྱི་བར་དུ་མཐོང་བར་འགྱུར་རོ། ། འཇམ་དཔལ་གཞོན་ནུར་གྱུར་པས། དེ་སྐད་སྨྲས་མ་ཐག་ཏུ། དེའི་ཚེ་པདྨ་སྟོང་ཕྲག་དུ་མ་རྒྱ་མཚོའི་ནང་ནས་སྟེང་གི་ནམ་མཁའ་ལ་བྱུང་སྟེ། པདྨ་དེ་དག་ལ་བྱང་ཆུབ་སེམས་དཔའ་སྟོང་ཕྲག་དུ་མ་འཁོད་དོ། །དེ་ནས་བྱང་ཆུབ་སེམས་དཔའ་དེ་དག་ནམ་མཁའ་ལས་བྱ་རྒོད་ཀྱི་ཕུང་པོའི་རི་ག་ལ་བ་དེར་ལྷགས་ཏེ། སྟེང་གི་ནམ་མཁའ་ལ་འཁོད་པར་སྣང་ངོ༌། །དེ་དག་ཐམས་ཅད་ཀྱང་འཇམ་དཔལ་གཞོན་ནུར་གྱུར་པས།

བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཏུལ་བ་ཤ་སྟག་གོ །དེ་ན་བྱང་ཆུབ་སེམས་དཔའ་གང་དག་སྔོན་ཐེག་པ་ཆེན་པོ་ལ་ཡང་དག་པར་ཞུགས་པར་གྱུར་པ་དེ་དག་ནི། ཐེག་པ་ཆེན་པོའི་ཡོན་ཏན་དང༌། ཕ་རོལ་ཏུ་ཕྱིན་པ་དྲུག་པོ་དག་གི་བསྔགས་པ་བརྗོད་དོ། །གང་དག་སྔོན་ཉན་ཐོས་བྱེད་བྱེད་པའི་བྱང་ཆུབ་སེམས་དཔའ་དེ་དག་ནི་ཉན་ཐོས་ཀྱི་ཐེག་པ་ཉིད་དུ་བརྗོད་དོ། །དེ་དག་ཐམས་ཅད་ཀྱང་ཆོས་ཐམས་ཅད་སྟོང་པ་ཉིད་དང༌། ཐེག་པ་ཆེན་པོའི་ཡོན་ཏན་ཡང་དག་པར་ཤེས་པ་ཤ་སྟག་གོ །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ཤེས་རབ་བརྩེགས་ལ་འདི་སྐད་ཅེས་སྨྲས་སོ། །རིགས་ཀྱི་བུ་འདི་དག་ཐམས་ཅད་ནི་ཁོ་བོས་རྒྱ་མཚོར་ཞུགས་ནས་སེམས་དུལ་བར་བྱས་པ་ཡིན་ཏེ། དེ་དག་ཀྱང་འདི་ན་སྣང་ངོ༌། །དེ་ནས་བྱང་ཆུབ་སེམས་དཔའ་ཤེས་རབ་བརྩེགས་ཀྱིས་འཇམ་དཔལ་གཞོན་ནུར་གྱུར་པ་ལ་ཚིགས་སུ་བཅད་པའི་དབྱངས་ཀྱིས་ཡོངས་སུ་དྲིས་པ། བཟང་པོ་ཆེན་པོ་ཤེས་རབ་དཔེར་བརྗོད་པ། ཁྱོད་ཀྱིས་སེམས་ཅན་གྲངས་མེད་དེ་བཏུལ་བ། །མི་ཡི་ལྷ་ཁྱོད་ལ་ནི་དེ་འདྲ་ཡི། །འདི་ནི་སུ་ཡི་མཐུ་ལགས་དེ་གསུངས་ཤིག །བྱང་ཆུབ་ལུང་བསྟན་པ་ཡི་མདོ་གང་དང༌། །ཆོས་ཀྱི་གང་ཞིག་ཁྱོད་ཀྱིས་རབ་བསྟན་ན། ། དེ་ཐོས་འདི་དག་བྱང་ཆུབ་སེམས་སྐྱེས་ཤིང༌། །ཐམས་ཅད་མཁྱེན་ཉིད་ངེས་ཏེ་གཏིང་ཡང་རྙེད། །འཇམ་དཔལ་གྱིས་སྨྲས་པ། རྒྱ་མཚོའི་ནང་དུ་དམ་པའི་ཆོས་པདྨ་དཀར་པོའི་མདོ་བཤད་དེ་གཞན་མ་ཡིན་ནོ། །ཤེས་རབ་བརྩེགས་ཀྱིས་སྨྲས་པ ༑ མདོ་འདི་ཟབ་ཅིང་ཕྲ་ལ་མངོན་པར་དཀའ་སྟེ། མདོ་འདི་དང་མཚུངས་པའི་མདོ་སྡེ་གཞན་གང་ཡང་མེད་ན། སེམས་ཅན་གང་ལ་ལ་མདོ་སྡེ་དཀོན་མཆོག་འདི་ཁོང་དུ་ཆུད་པས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་པ་ཡོད་དམ། འཇམ་དཔལ་གྱིས་སྨྲས་པ། རིགས་ཀྱི་བུ་ཡོད་དེ། ཀླུའི་རྒྱལ་པོ་རྒྱ་མཚོའི་བུ་མོ་སྐྱེས་ནས་ལོ་བརྒྱད་ལོན་པ།

ཤེས་རབ་ཆེ་བ། དབང་པོ་རྣོ་བ། ཡེ་ཤེས་སྔོན་དུ་འགྲོ་བའི་ལུས་དང༌། ངག་དང་ཡིད་ཀྱི་ལས་དང་ལྡན་པ། དེ་བཞིན་གཤེགས་པ་ཐམས་ཅད་ཀྱིས་བཤད་པའི་ཚིག་འབྲུ་དང༌། དོན་འཛིན་པའི་གཟུངས་ཐོབ་པ། ཆོས་ཐམས་ཅད་དང༌། སེམས་ཅན་ཐམས་ཅད་ལ་མཉམ་པར་བཞག་པའི་ཏིང་ངེ་འཛིན་སྟོང་སྐད་ཅིག་གཅིག་གིས་ཐོབ་པ། བྱང་ཆུབ་ཀྱི་སེམས་ལས་ཕྱིར་མི་ལྡོག་པ། སྨོན་ལམ་རྒྱ་ཆེ་བ། སེམས་ཅན་ཐམས་ཅད་ལ་བདག་དང་འདྲ་བར་ཕོངས་པར་སེམས་པ་དང་ལྡན་པ། ཡོན་ཏན་བསྐྱེད་པར་ནུས་ཤིང་དེ་དག་ལས་ཡོངས་སུ་མི་ཉམས་པ། བཞིན་འཛུམ་པ། ཁ་དོག་རྒྱས་པ་མཆོག་དང་ལྡན་པ། བྱམས་པའི་སེམས་དང་ལྡན་པ། སྙིང་རྗེའི་ཚིག་སྨྲ་བ་དེ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་སོ། །ཤེས་རབ་བརྩེགས་ཀྱིས་སྨྲས་པ། ཁོ་བོས་མཐོང་བ་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་བྱང་ཆུབ་ཀྱི་ཕྱིར་འབད་ཅིང་ ༑ བྱང་ཆུབ་སེམས་དཔར་གྱུར་པ་ན། བསོད་ནམས་དུ་མ་མཛད་དེ། བསྐལ་པ་སྟོང་ཕྲག་དུ་མར་ནམ་ཡང་བརྩོན་འགྲུས་མི་ཉམས་སོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་ཐ་ན་ཡུངས་དཀར་ཙམ་གྱི་ཕྱོགས་གང་དུའང༌། སེམས་ཅན་གྱི་ཕྱིར་སྐུ་མ་བོར་བ་ཅུང་ཟད་ཀྱང་མེད་དེ། ཕྱིས་བྱང་ཆུབ་མངོན་པར་རྫོགས་པར་སངས་རྒྱས་ནས། དེས་ཡུད་ཙམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་ཞེས་བྱ་བ་དེ་ལ་སུ་ཞིག་ཡིད་ཆེས། དེ་ནས་དེའི་ཚེ་ཀླུའི་རྒྱལ་པོ་རྒྱ་མཚོའི་བུ་མོ་མདུན་ན་འདུག་པར་སྣང་བ་དེས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་སྟེ། དེའི་ཚེ་ཚིགས་སུ་བཅད་པ་འདི་དག་གསོལ་ ཏོ ༑ ༑ བསོད་ནམས་བསོད་ནམས་ཤིན་ཏུ་ཟབ། །ཕྱོགས་རྣམས་ཀུན་ཏུ་ཁྱབ་ པ་ལགས། །སུམ་ཅུ་རྩ་གཉིས་མཚན་རྣམས་ཀྱིས། །ཕྲ་བའི་སྐུ་ནི་ལེགས་པར་བརྒྱན ༑ ༑ དཔེ་བྱད་བཟང་པོ་རྣམས་དང་ལྡན། །སེམས་ཅན་ཀུན་གྱི་ཕྱག་ཀྱང་བགྱིས

༑ ༑ སེམས་ཅན་ཐམས་ཅད་འདུ་བ་ནི། །དཔེར་ན་གྲོང་བར་འདྲ་བ་ ལགས ༑ ༑ བདག་ནི་འདོད་བཞིན་བྱང་ཆུབ་སྟེ། །དེ་བཞིན་གཤེགས་པ་བདག་གི་དཔང༌། །སྡུག་བསྔལ་རྣམས་ལས་དགྲོལ་བའི་ཆོས། །རྒྱ་ཆེར་རབ་ཏུ་བསྟན་པར་བགྱི ༑ ༑ དེ་ནས་དེའི་ཚེ། ཚེ་དང་ལྡན་པ་ཤཱ་རིའི་བུས་ཀླུའི་རྒྱལ་པོ་རྒྱ་མཚོའི་བུ་མོ་ལ་འདི་སྐད་ཅེས་སྨྲས་སོ། །ཆེ་ཞེ། ཁྱོད་ཕྱིར་མི་ལྡོག་པར་བྱང་ཆུབ་ཏུ་སེམས་བསྐྱེད་ཅིང༌། ཤེས་རབ་དཔག་ཏུ་མེད་པ་ཡོད་དུ་ཟད་དེ། ཡང་དག་པར་རྫོགས་པའི་སངས་རྒྱས་ནི་རྙེད་པར་དཀའོ། །ཆེ་ཞེ་བུད་མེད་ཀྱིས་བརྩོན་འགྲུས་འདི་མི་འདོར་ཞིང༌། བསྐལ་པ་སྟོང་ཕྲག་དུ་མར་བསོད་ནམས་དག་བྱེད་ལ། ཕ་རོལ་དུ་ཕྱིན་པ་དྲུག་པོ་དག་ཡོངས་སུ་རྫོགས་པར་བྱེད་ཀྱང༌། ད་དུང་སངས་རྒྱས་ཉིད་མི་འཐོབ་པ་ཡོད་དོ། །དེ་ཅིའི་ཕྱིར་ཞེ་ན། བུད་མེད་ཀྱིས་ད་དུང་གནས་ལྔ་མ་ཐོབ་པའི་ཕྱིར་ཏེ། ལྔ་གང་ཞེ་ན། དང་པོ་ཚངས་པའི་གནས་དང༌། གཉིས་པ་བརྒྱ་བྱིན་གྱི་གནས་དང༌། གསུམ་པ་རྒྱལ་ཆེན་བཞིའི་གནས་དང༌། །བཞི་པ་འཁོར་ལོས་སྒྱུར་བའི་གནས་དང༌། ལྔ་པ་ཕྱིར་མི་ལྡོག་པའི་བྱང་ཆུབ་སེམས་དཔའི་གནས་ སོ ༑ ༑ དེ་ནས་དེའི་ཚེ་ཀླུའི་རྒྱལ་པོ་རྒྱ་མཚོའི་བུ་མོ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མ་ལུས་པའི་རིན་དུ་ཆོག་པའི་ནོར་བུ་ཞིག་ཡོད་པ་ཀླུའི་རྒྱལ་པོའི་བུ་མོ་དེས་བཅོམ་ལྡན་འདས་ལ་ཕུལ་ནས། བཅོམ་ལྡན་འདས་ཀྱིས་ཀྱང་ཐུགས་བརྩེ་བའི་ཕྱིར་དེ་བཞེས་ཏེ། དེ་ནས་ཀླུའི་རྒྱལ་པོ་རྒྱ་མཚོའི་བུ་མོ་དེས་བྱང་ཆུབ་སེམས་དཔའ་ཤེས་རབ་བརྩེགས་དང༌། གནས་བརྟན་ཤཱ་རིའི་བུ་ལ་འདི་སྐད་ཅེས་སྨྲས་སོ། །གང་བདག་གིས་བཅོམ་ལྡན་འདས་ལ་ནོར་བུ་ཕུལ་བ་དེ། བཅོམ་ལྡན་འདས་ཀྱི་མྱུར་དུ་བཞེས་སམ། འོན་ཏེ་མ་བཞེས། གནས་བརྟན་གྱི་སྨྲས་པ། ཁྱོད་ཀྱིས་ཀྱང་མྱུར་དུ་ཕུལ་ལོ། །བཅོམ་ལྡན་འདས་ཀྱིས་ཀྱང་མྱུར་དུ་བཞེས་སོ། །ཀླུའི་རྒྱལ་པོ་རྒྱ་མཚོའི་བུ་མོས་སྨྲས་པ།

བཙུན་པ་ཤཱ་རིའི་བུ། གལ་ཏེ་བདག་གི་རྫུ་འཕྲུལ་ཆེ་བར་གྱུར་ན། དེ་བས་ཀྱང་ཆེས་མྱུར་དུ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། ནོར་བུ་འདི་བཞེས་པ་ནི་དེ་ལྟ་མ་ཡིན་ནོ། །དེ་ནས་དེའི་ཚེ་འཇིག་རྟེན་ཐམས་ཅད་དང་གནས་བརྟན་ཤཱ་རིའི་བུའི་མངོན་སུམ་དུ་ཀླུའི་རྒྱལ་པོ་རྒྱ་མཚོའི་བུ་མོ་བུད་མེད་ཀྱི་དབང་པོ་མི་སྣང་བར་གྱུར་ཏེ། སྐྱེས་པའི་དབང་པོ་བྱུང་ནས་བདག་ཉིད་བྱང་ཆུབ་སེམས་དཔར་འགྱུར་བར་ཡང་དག་པར་བསྟན་ཏེ། དེའི་ཚེ་ལྷོ་ཕྱོགས་སུ་སོང་ངོ༌། །དེ་ནས་ལྷོ་ཕྱོགས་སུ་འཇིག་རྟེན་གྱི་ཁམས་དྲི་མ་མེད་ཅེས་བྱ་བ་དེར། རིན་པོ་ཆེ་སྣ་བདུན་གྱི་ཤིང་དྲུང་དུ་འདུག་ནས་བདག་ཉིད་མངོན་པར་རྫོགས་པར་སངས་རྒྱས་པར་ཀུན་ཏུ་བསྟན་ཏེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་ཐམས་ཅད་དང་ལྡན་པའི་གཟུགས་ཀྱིས་ལུས་ཀྱི་འོད་ཀྱིས་ཕྱོགས་བཅུར་ཁྱབ་པར་བྱས་ཏེ་ཆོས་སྟོན་པར་བྱེད་དོ། །གང་དག་འཇིག་རྟེན་གྱི་ཁམས་མི་མཇེད་འདི་ན་འཁོད་པའི་སེམས་ཅན་ཐམས་ཅད་ཀྱིས་ཀྱང་དེ་བཞིན་གཤེགས་པ་དེ། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང་མི་མ་ཡིན་པ་དེ་དག་ཐམས་ཅད་ཀྱིས་ཕྱག་བྱས་ཤིང་དེ་དག་ལ་ཆོས་སྟོན་པར་མཛད་པར་མཐོང་ངོ་ ༑ ༑ སེམས་ཅན་གང་དག་དེ་གཞིན་གཤེགས་པ་དེས་ཆོས་བསྟན་པ་ཉན་པ་དེ་དག་ཐམས་ཅད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །འཇིག་རྟེན་གྱི་ཁམས་དྲི་མ་མེད་པ་དེ་དང༌། འཇིག་རྟེན་གྱི་ཁམས་མི་མཇེད་འདི་ཡང་རྣམ་པ་དྲུག་ཏུ་གཡོས་སོ། །བཅོམ་ལྡན་འདས་ཤཱཀྱ་ཐུབ་པའི་འཁོར་གྱི་དཀྱིལ་འཁོར་ལས་ཀྱང་སྲོག་ཆགས་སུམ་སྟོང་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །སྲོག་ཆགས་སུམ་སྟོང་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་གྱུར་ཏོ།

།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་བརྩེགས་པ་དང༌། གནས་བརྟན་ཤཱ་རིའི་བུ་ཅི་ཡང་མི་གསུང་བར་གྱུར་ཏོ། །ཞེས་འབྱུང་ངོ༌། །སྐབས་སུ་བབས་པའི་མདོ་སྡེའི་ངག་ཉེ་བར་དགོད་པའོ། །གཉིས་པ་དེ་ལ་ལོག་པར་རྟོག་པ་དགག་པ་ནི ༑ གསུང་རབ་ཀྱི་དོན་དེ་དག་ལ་ཅིག་ཅར་དུ་འཚང་རྒྱ་བར་འདོད་པའི་རྒྱའི་དགེ་སྦྱོང་དག་གིས་འདི་ལྟར་བརྟགས་ཏེ། སྤྱིར་ཡང་འཇམ་དཔལ་གྱིས་རྒྱ་མཚོའི་ནང་དུ་ཞུགས་ནས་ཆོས་བསྟན་པའི་འཁོར་དེ་དག་ཐམས་ཅད་སྔོན་ཆད་ལམ་ལ་སྦྱང་བ་མ་བྱས་པ། ལས་དང་པོ་པ་འབའ་ཞིག་ཡིན་ཞིང༌། ཁྱད་པར་དུ་ཀླུའི་རྒྱལ་པོ་རྒྱ་མཚོའི་བུ་མོ་སྐྱེས་ནས་ལོ་བརྒྱད་ལོན་པ་དེ་ཡང་ཐ་མལ་པ་རང་རྒྱུད་པ་ཁོ་ན་ལ ༑ འཇམ་དཔལ་གྱིས་པདྨ་དཀར་པོའི་ཆོས་ཀྱི་རྣམ་གྲངས་བསྟན་པ་ཙམ་ལ་བརྟེན་ནས། ཐབས་ལ་འབད་པ་མ་བྱས་ཤིང༌། ས་དང་ལམ་མ་བགྲོད་པར་ཅིག་ཅར་སེམས་གྲོལ་ཏེ། ཅིག་ཅར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་སྙམ་དུ་སེམས་སོ། །དེ་མི་འཐད་དེ། འཇམ་དཔལ་གྱིས་བཏུལ་བའི་འཁོར་ཕལ་པོ་ཆེ་དེ་དག་ཀྱང་སྔོན་ལམ་ལ་མ་ཞུགས་པ་དང༌། ཐབས་ལ་སྦྱང་བ་མ་བྱས་པ་མ་ཡིན་པར་ལུང་འདི་ཉིད་ཀྱིས་གྲུབ་སྟེ ༑ དེ་ན་བྱང་ཆུབ་སེམས་དཔའ་གང་དག་སྔོན་ཐེག་པ་ཆེན་པོ་ལ་ཡང་དག་པར་ཞུགས་པར་གྱུར་པ་དེ་དག་ནི། ཐེག་པ་ཆེན་པོའི་ཡོན་ཏན་དང༌། ཕ་རོལ་ཏུ་ཕྱིན་པ་དྲུག་པོ་དེ་དག་གི་བསྔགས་པ་བརྗོད་དོ། །གང་དག་སྔོན་ཉན་ཐོས་བྱེད་བྱེད་པའི་བྱང་ཆུབ་སེམས་དཔའ་དེ་དག་ནི། ཉན་ཐོས་ཀྱི་ཐེག་པ་ཉིད་དུ་བརྗོད་དོ་ཞེས ༑ སྔོན་ཐེག་པ་∶སོ་སོ་(《 ཞ 》 ཆེན་པོ་ ) ལ་ཞུགས་ཤིང༌། སྦྱང་བ་བྱས་པ་དང༌། དེ་དག་ཐམས་ཅད་ཀྱང་ཆོས་ཐམས་ཅད་སྟོང་པ་ཉིད་དང༌། ཐེག་པ་ཆེན་པོའི་ཡོན་ཏན་ཤེས་པ་ཤ་སྟག་གོ །ཞེས་ཐམས་ཅད་ཀྱང་མཐར་ཐེག་པ་ཆེན་པོ་ལ་ཞུགས་ཤིང་ ༑ སྦྱངས་ནས་ཐེག་པ་ཆེན་པོའི་དོན་རྟོགས་པ་འབའ་ཞིག་ཏུ་གྲུབ་བོ། །བྱེ་བྲག་ཏུ་ཀླུའི་རྒྱལ་པོ་རྒྱ་མཚོའི་བུ་མོ་ནི།

ས་བཅུ་པ་ཐོབ་པ་ཡིན་པར་ངེས་པར་གྲུབ་སྟེ། ལུང་འདི་ཉིད་ལས། ཤེས་རབ་ཆེ་བ། དབང་པོ་རྣོ་བ། ཞེས་ལྷན་ཅིག་སྐྱེས་པའི་ཡོན་ཏན་དང༌། ཡེ་ཤེས་སྔོན་དུ་འགྲོ་བའི་ལུས་དང༌། ངག་དང༌། ཡིད་ཀྱི་ལས་དང་ལྡན་པ་ཞེས་ལས་ཡོངས་སུ་དག་པ་དང༌། དེ་བཞིན་གཤེགས་པ་ཐམས་ཅད་ཀྱིས་བཤད་པའི་ཚིག་འབྲུ་དང༌། དོན་འཛིན་པའི་གཟུངས་ཐོབ་པ། ཞེས་གཟུངས་ཀྱི་སྒོ་དང༌། ལུང་གི་ཆོས་མཐའ་དག་ལ། དབང་འབྱོར་པ་དམ་པ་ཐོབ་པ་དང་ཆོས་ཐམས་ཅད་དང༌། སེམས་ཅན་ཐམས་ཅད་ལ་མཉམ་པར་བཞག་པའི་ཏིང་ངེ་འཛིན་སྟོང་སྐད་ཅིག་གིས་ཐོབ་པ་ཞེས་ཏིང་ངེ་འཛིན་གྱི་སྒོ་དང༌། རྟོགས་པའི་ཆོས་ཐམས་ཅད་ལ་དབང་འབྱོར་པ་དམ་པ་ཐོབ་པ་དང༌། བྱང་ཆུབ་ཀྱི་སེམས་ལས་ཕྱིར་མི་ལྡོག་པ། སྨོན་ལམ་རྒྱ་ཆེ་བ། སེམས་ཅན་ཐམས་ཅད་ལ་བདག་དང་འདྲ་བར་འཕངས་པར་སེམས་པ་དང་ལྡན་པ། ཡོན་ཏན་བསྐྱེད་པར་ནུས་ཤིང༌། དེ་དག་ལས་ཡོངས་སུ་མི་ཉམས་པ། བཞིན་འཛུམ་པ། ཁ་དོག་རྒྱས་པ ༑ མཆོག་དང་ལྡན་པ། བྱམས་པའི་སེམས་དང་ལྡན་པ། སྙིང་རྗེའི་ཚིག་སྨྲ་བ་དེ་ཞེས་གཞན་གྱི་དོན་ལ་འབྱོར་པ་དམ་པ་གྲུབ་པར་བསྟན་ཏོ། །དེ་དག་ནི་ས་བཅུ་པ་ལ་གནས་པའི་ཡོན་ཏན་ཡིན་ཏེ། མདོ་སྡེ་རྒྱན་ལས། སྤྲིན་བཞིན་གཉིས་ཀྱི་ནམ་མཁའི་ཆོས། ཁྱབ་པའི་ཕྱིར་ན་ཆོས་ཀྱི་སྤྲིན། །ཞེས་ཏིང་ངེ་འཛིན་དང༌། གཟུངས་ཀྱི་སྒོ་ལ་དབང་འབྱོར་པ་ས་བཅུ་པ་འབའ་ཞིག་གི་ཆོས་སུ་བཤད་པ་དང་ ༑ སངས་རྒྱས་ཕལ་པོ་ཆེའི་ལེའུ་སུམ་ཅུ་སོ་གཅིག་པ་ས་བཅུ་པ་བསྟན་པ་ལས་ཀྱང༌། ཀྱེ་རྒྱལ་བའི་སྲས་དག འདི་ལྟ་སྟེ། དཔེར་ན། ཀླུའི་རྒྱལ་པོ་རྒྱ་ མཚོའི་སྤྲིན་ལས་ཆུའི་ཚོགས་ཆེན་པོ་ཕབ་པ་ནི། རྒྱ་མཚོ་ཆེན་པོ་མ་གཏོགས་པ་སའི་ཕྱོགས་གཞན་གྱིས་བཟོད་པའམ་ཡང་དག་པར་བླང་པའམ། བདག་གིར་བྱ་བའམ ༑ ཡང་དག་པར་གཟུང་བར་སླ་བ་མ་ཡིན་ནོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་གསང་བ་ལ་འཇུག་པ་འདི་ལྟ་སྟེ། ཆོས་ཀྱི་སྣང་བ་ཆེན་པོ་དང༌།

ཆོས་ཀྱི་འོད་གསལ་བ་ཆེན་པོ་དང༌། ཆོས་ཀྱི་སྤྲིན་ཆེན་པོ་གང་དག་ཡིན་པ་དེ་དག་ནི། སེམས་ཅན་ཐམས་ཅད་དང༌། ཉན་ཐོས་དང༌། རང་སངས་རྒྱས་ཐམས་ཅད་དང༌། ས་དང་པོ་ནས་བཟུང་སྟེ། ས་དགུ་པའི་བར་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་ཀྱང༌། བཟོད་པའམ ༑ ཡང་དག་པར་བླང་བའམ། །བདག་གིར་བྱ་བའམ། ཡང་དག་པ་གཟུང་བར་སླ་བ་མ་ཡིན་ཏེ། བྱང་ཆུབ་སེམས་དཔའི་ཆོས་ཀྱི་སྤྲིན་འདི་དག་ལ་གནས་པའི་བྱང་ཆུབ་སེམས་དཔའ་དེ་དག་གིས་བཟོད་དོ། །ཡང་དག་པར་ལེན་ཏོ། ། བདག་གིར་བྱེད་དོ། །ཡང་དག་པར་འཛིན་ཏོ། །ཞེས་དེ་བཞིན་གཤེགས་པ་ཐམས་ཅད་ཀྱིས་བཤད་པའི་ཚིག་འབྲུ་དང༌། དོན་འཛིན་པའི་གཟུངས་ནི་ས་བཅུ་པ་ཁོ་ནའི་ཁྱད་པར་གྱི་ཆོས་ཡིན་པར་བཤད་པའི་ཕྱིར། འདྀ་ཡང་ས་བཅུ་པ་ཡིན་པར་ངེས་པར་གྲུབ་བོ། །ས་བཅུ་པ་ཐོབ་པ་ལ་ནི། བསྐལ་པ་དཔག་ཏུ་མེད་པའི་བསོད་ནམས་དང༌། ཡེ་ཤེས་ཀྱི་ཚོགས་མངོན་པར་བསྒྲུབ་པ་དང༌། ཏིང་ངེ་འཛིན་དང་ཡེ་ཤེས་དང་ཤེས་བྱའི་གནས་ལ་ཡོངས་སུ་(《 ཞ 》+ སྦྱོང་བ་མང་པོས་ཡོངས་སུ་ ) སྦྱང་དགོས་ཏེ། མདོ་དག་ལས། བསྐལ་པ་གྲངས་མེད་པ་དང་པོས་ནི། ས་དང་པོ་རབ་ཏུ་དགའ་བ་ཐོབ་ལ། བསྐལ་པ་གྲངས་མེད་པ་གཉིས་པས་ནི། ས་བརྒྱད་པ་མི་གཡོ་བ་ཐོབ་ཅིང༌། དེའི་ཚེ་མི་སྐྱེ་བའི་ཆོས་ལ་བཟོད་པ་ཐོབ་ནས། སངས་རྒྱས་རྣམས་ཀྱིས་བྱང་ཆུབ་ཏུ་ལུང་བསྟན་པ་ཆེན་པོས་ཀྱང་ལུང་སྟོན་པར་འགྱུར་ལ

༑ བསྐལ་པ་གྲངས་མེད་པ་གསུམ་པས་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །ཞེས་འབྱུང་བ་དང༌། ཕལ་པོ་ཆེའི་ས་བཅུ་པ་ཉིད་ཀྱི་སྐབས་ལས་ཀྱང༌། ཀྱེ་རྒྱལ་བའི་སྲས་དག དེ་ལྟར་བྱང་ཆུབ་སེམས་དཔའ་དེ། བྱང་ཆུབ་སེམས་དཔའ་ས་དགུ་པའི་བར་དུ་ཤེས་པར་བྱ་བ་ཚད་མེད་པ་ཡོངས་སུ་བརྟགས་པའི་བློས། རྣམ་པར་དབྱེ་བ་ཤིན་ཏུ་རྣམ་པར་ཕྱེ་ལ། ཆོས་དཀར་པོ་ཡོངས་སུ་རྫོགས་པ། བསག་པར་བྱ་བའི་ཆོས་མཐའ་ཡས་པ་ཤིན་ཏུ་བསགས་པ། བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་ཟིན་པ། སྙིང་རྗེ་ཆེན་པོ་ཤིན་ཏུ་ཡངས་པ་ཐོབ་པ། འཇིག་རྟེན་གྱི་ཁམས་རྣམ་པར་དབྱེ་བ་རྣམ་པ་∶ཐ་དད་(《 ཞ 》 བཤད་ ) པ་ལ་མཁས་པ། སེམས་ཅན་གྱི་ཁམས་ཐིབས་པོ་ཉེ་བར་སྤྱོད་པ་ལ་རབ་ཏུ་ཞུགས་པ། དེ་བཞིན་གཤེགས་པའི་སྤྱོད་ཡུལ་ལ་འཇུག་པ་དང་ལྡན་པའི་འདུ་ཤེས་དང༌། ཡིད་ལ་བྱེད་པ་ཅན། སྟོབས་དང༌། མི་འཇིགས་པ་དང་ ༑ སངས་རྒྱས་ཀྱི་ཆོས་ལ་ལྷག་པར་དམིགས་པའི་རྗེས་སུ་སོང་བ་ནི། རྣམ་པ་ཐམས་∶ཅད་དུ།(《 ཞ 》 - ཅད་དུ། ) ཐམས་ཅད་མཁྱེན་པའི་ཡེ་ཤེས་ལ་དབང་བསྐུར་བའི་ས་ཐོབ་པ་ཞེས་བྱའོ། །ཞེས་འབྱུང་བའི་ཕྱིར་རོ། །བུ་མོ་འདིས་དེ་བཞིན་གཤེགས་པ་ཤཱཀྱ་ཐུབ་པའི་མདུན་དུ་སྐྱེས་པའི་ལུས་སུ་བསྒྱུར་ཏེ། ལྷོ་ཕྱོགས་སུ་འཇིག་རྟེན་གྱི་ཁམས་དྲི་མ་མེད་པར་སོང་ནས། སངས་རྒྱས་པའང་དེའི་མཐུ་དང་ཕྲིན་ལས་ཡིན་ནོ། །སངས་རྒྱས་ཀྱི་སྐུས་འདུལ་བའི་སྐྱེ་བོ་རྣམས་འདུལ་བའི་ཕྱིར ༑ སྤྲུལ་པར་ཟད་དོ། །མདོ་འདི་ཉིད་ལས་བདག་ཉིད་མངོན་པར་སངས་རྒྱས་པར་ཀུན་ཏུ་བསྟན་ཏེ་ཞེས་འབྱུང་གི སངས་རྒྱས་སོ་ཞེས་མ་གསུངས་པའི་ཕྱིར་ རོ ༑ ༑ ས་བཅུ་པ་ལ་གནས་པའི་བྱང་ཆུབ་སེམས་དཔའ་རང་ཉིད་མངོན་པར་རྫོགས་པར་འཚང་རྒྱ་བར་སྟོན་པ་དང༌། བྱང་ཆུབ་སེམས་དཔའི་ལུས་ལས་སངས་རྒྱས་ཀྱི་སྐུའི་སྤྲུལ་པ་འགྱེད་པའང་(《 ཞ 》+ དེའི་མཐུ་དང་ཕྲིན་ལས་ཡིན་ཏེ། ) ས་བཅུ་བསྟན་པའི་མདོའི་ས་བཅུ་པའི་སྐབས་ཉིད་ལས།

ཀྱེ་རྒྱལ་བའི་སྲས་དག གཞན་ཡང་བྱང་ཆུབ་སེམས་དཔའི་ས་ཆོས་ཀྱི་སྤྲིན་ལ་གནས་པའི་བྱང་ཆུབ་སེམས་དཔའ་ནི། རང་གི་སྨོན་ལམ་གྱི་སྟོབས་དང༌། ཤུགས་ཀྱིས་སྙིང་བརྩེ་བ་དང༌། སྙིང་རྗེ་ཆེན་པོའི་སྤྲིན་ཆོས་ཀྱི་སྣང་བ་ཆེན་པོ་རབ་ཏུ་སྒྲོགས་པའི་འབྲུག་སྒྲ་ཤིན་ཏུ་སྒྲོགས་པ། མངོན་པར་ཤེས་པ་དང༌། རིགས་པ་དང༌། མི་འཇིགས་པའི་གློག་རྣམ་པར་འགྱུ་བ ༑ འོད་ཟེར་ཆེན་པོའི་རླུང་གི་ཤིན་ཏུ་བསྐྱོད་པ། བསོད་ནམས་དང་ཡེ་ཤེས་ཀྱི་སྤྲིན་གྱི་དྲ་བ་སྟུག་པོས་ཀུན་ནས་ཁེབས་པ། ལུས་སྣ་ཚོགས་ཀྱིས་སྤྲིན་གྱི་ཀློང་ཡང་དག་པར་སྟོན་པས། ཆོས་ཀྱི་སྒྲ་ཆེན་པོ་རབ་ཏུ་སྒྲོགས་པ། བདུད་ཀྱི་འཁོར་ཐམས་ཅད་ཤིན་ཏུ་ཚར་གཅོད་པ་ཡོངས་སུ་བསླངས་ཏེ། སྐད་ཅིག་ཡུད་ཙམ་ཐང་ཅིག་ཏུ་ཕྱོགས་བཅུའི་འཇིག་རྟེན་སྔ་མ་དེ་དག་ན་རྡུལ་ཤིན་ཏུ་ཕྲ་བ་ཇི་སྙེད་ཡོད་པ་དེ་སྙེད་ཀྱི་འཇིག་རྟེན་གྱི་ཁམས་ཀྱང༌། བྱེ་བ་ཁྲག་ཁྲིག་བརྒྱ་སྟོང་དང༌། དེ་དག་བས་ཀྱང་ཆེས་མང་ཞིང་ཚད་མེད་པའི་འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་སྟོང་རྒྱས་པར་བཀང་སྟེ། དགེ་བའི་བདུད་རྩིའི་རྒྱུན་གྱི་ཆར་ཆེན་པོས་བསམ་པ་ཇི་ལྟ་བ་བཞིན་དུ་སེམས་ཅན་རྣམས་ཀྱི་མི་ཤེས་པ་ལས་ལངས་པའི་ཉོན་མོངས་པའི་རྡུལ་གྱི་མེ་ལྕེ་ཐམས་ཅད་རབ་ཏུ་ཞི་བར་བྱེད་དེ། དེ་བས་ན་ས་འདི་ཡང་ཆོས་ཀྱི་སྤྲིན་ཞེས་བྱའོ། །ཀྱེ་རྒྱལ་བའི་སྲས་དག་གཞན་ཡང་བྱང་ཆུབ་སེམས་དཔའི་ས་ཆོས་ཀྱི་སྤྲིན་ལ་གནས་པའི་བྱང་ཆུབ་སེམས་དཔའ་ནི། འཇིག་རྟེན་གྱི་ཁམས་གཅིག་ཏུ་ཡང་དགའ་ལྡན་གྱི་གནས་ན་བཞུགས་པ་ནས་བཟུང་སྟེ། འཕོ་བ་དང་ཡུམ་གྱི་དཀུར་བཞུད་པ་དང༌། དཀུ་ན་བཞུགས་པ་དང༌། རྩེ་བ་དང༌། མངོན་པར་འབྱུང་བ་དང༌། མངོན་པར་འཚང་རྒྱ་བ་དང༌། གསོལ་བ་གདབ་པ་དང༌། ཆོས་ཀྱི་འཁོར་ལོ་ཆེན་པོ་བསྐོར་བ་དང༌། མྱ་ངན་ལས་འདས་པ་ཆེན་པོ་བསྟན་པའི་བར་དུ ༑ སེམས་ཅན་གྱི་བསམ་པའི་ཚུལ་དང༌། འདུལ་བའི་ཚུལ་ཇི་ལྟ་བ་བཞིན་དུ།

དེ་བཞིན་གཤེགས་པའི་ཕྲིན་ལས་ཐམས་ཅད་བྱིན་གྱིས་བརླབས་སོ། །དེ་བཞིན་དུ་འཇིག་རྟེན་གྱི་ཁམས་གཉིས་པ་ནས། འཇིག་རྟེན་གྱི་ཁམས་སྔ་མ་དེ་དག་ན་རྡུལ་ཤིན་ཏུ་ཕྲ་བ་ཇི་སྙེད་ཡོད་པ་དེ་དག་བས་ཀྱང༌། ཆེས་མང་བའི་འཇིག་རྟེན་ གྱི་ཁམས་བྱེ་བ་ཁྲག་ཁྲིག་བརྒྱ་སྟོང་ཚད་མེད་པའི་བར་དག་ཏུ། དགའ་ལྡན་ གྱི་གནས་སུ་བཞུགས་པ་ནས་བཟུང་སྟེ། ཡོངས་སུ་མྱ་ངན་ལས་འདས་པ་ཆེན་ པོ་བསྟན་པའི་བར་དུ་སེམས་ཅན་རྣམས་ཀྱི་བསམ་པའི་ཚུལ་དང༌། འདུལ་བའི་ཚུལ་ཇི་ལྟ་བ་བཞིན་དུ་དེ་བཞིན་གཤེགས་པའི་ཕྲིན་ལས་ཐམས་ཅད་བྱིན་གྱིས་ བརླབས་སོ། །ཞེས་འབྱུང་བའི་ཕྱིར་རོ། །གལ་ཏེ་མངོན་པར་རྫོགས་པར་སངས་རྒྱས་པ་ཉིད་ཡིན་དུ་ཆུག་ན་ཡང༌། ས་བཅུ་ཐོབ་པའི་བྱང་ཆུབ་སེམས་དཔའ་ཡུད་ཙམ་གྱིས་མངོན་པར་རྫོགས་པར་འཚང་རྒྱ་བ་ནི། ས་དང་ལམ་མ་བགྲོད་པ་ཅིག་ཅར་འཚང་རྒྱ་བ་མ་ཡིན་ཏེ། འདིས་བགྲོད་པར་བྱ་བའི་ལམ་ཕལ་ཆེ་བ་མཐར་ཕྱིན་ཞིང༌། མངོན་པར་རྫོགས་པར་འཚང་རྒྱ་བའང་འདོད་པ་ཙམ་ལ་རགས་པའི་ཕྱིར་རོ། །དེ་ལྟར་ན་བུད་མེད་ཀྱི་ལུས་ཀྱིས་འཁོར་ལོས་སྒྱུར་བའི་རྒྱལ་པོ་དང༌། ཕྱིར་མི་ལྡོག་པའི་བྱང་ཆུབ་སེམས་དཔའི་ལུས་དང༌། སངས་རྒྱས་ཉིད་ཐོབ་པའི་གནས་མེད་དོ། །(《 ཞ 》+ ཞེས་འབྱུང་བ་མ་ཡིན་ནམ་སྙམ་ན། )ལས་ཀྱིས་བསྐྱེད་པ་སོ་སོའི་སྐྱེ་བོའི་བུད་མེད་ཀྱི་རྟེན་གྱིས། གནས་དེ་དག་མི་ཐོབ་པ་ལ་དགོངས་ཀྱི། རྒྱ་མཚོའི་བུ་མོ་འདི་ནི་ལས་ཀྱིས་བསྐྲུན་པའི་བུད་མེད་དུ་གྱུར་ནས་ས་བཅུ་པ་ཐོབ་ པ་འདིས་འདུལ་བའི་འགྲོ་བ་རྣམས་ཀྱི་དོན་མཐོང་སྟེ། བུད་མེད་ཀྱི་ལུས་སྤྲུལ་ ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་བཞི་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 178PAGE 179