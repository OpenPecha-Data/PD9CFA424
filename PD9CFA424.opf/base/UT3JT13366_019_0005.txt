མཆོག་ལ་གནས་བཀྲ་ཤིས་ཤོག །བཀྲ་ཤིས་གང་ཞིག་ས་སྟེང་གནས་ན་ལེགས་སྤྱོད་པའི། །འཁོར་ལོ་དམར་པོ་རྩིབས་བརྒྱད་མུ་ཁྱུད་པདྨོའི་ཕྲེང༌། །ཞིང་ལ་སོགས་པར་དཔའ་བོ་དཔའ་མོ་གཉིས་མེད་རོལ། །བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །བཀྲ་ཤིས་གང་ཞིག་ས་འོག་གནས་ན་ལེགས་སྤྱོད་པའི། །འཁོར་ལོ་དཀར་པོ་རྩིབས་བརྒྱད་མུ་ཁྱུད་འཁོར་ལོའི་ཕྲེང༌། །འདུ་ལ་སོགས་པར་དཔའ་བོ་དཔའ་མོ་གཉིས་མེད་རོལ། །བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །བཀྲ་ཤིས་གང་ཞིག་དཀྱིལ་འཁོར་སྒོ་བཞིའི་མཚམས་རྣམས་སུ། ཁྭ་གདོང་ལ་སོགས་མ་མོ་ཡིད་འཕྲོག་གཟུགས་གཉིས་ལྡན།། ཐུགས་རྗེས་འགྲོ་བའི་དོན་མཛད་གདུག་པ་ཀུན་འདུལ་བའི། །བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །བཀྲ་ཤིས་གང་ཞིག་དྲན་པ་ཉེར་བཞག་བཞི་རྣམས་དང༌། །ཡང་དག་སྤོང་དང་རྫུ་འཕྲུལ་རྐང་པ་དབང་པོ་སོགས། །བྱང་ཆུབ་ཕྱོགས་ཆོས་སུམ་ཅུ་རྩ་བདུན་ཡོངས་རྫོགས་པའི། །བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག བཀྲ་ཤིས་གང་ཞིག་རིན་ཆེན་ཕ་གུས་མཛེས་པའི་གཞལ་མེད་ཁང༌། །འདོད་པའི་ཡོན་ཏན་ལྔས་ནི་མཛེས་པར་རབ་ཏུ་བརྒྱན་གྱུར་པའི། །མུ་ཏིག་དྲ་བ་རིན་ཆེན་ཉི་ཟླ་གསེར་གྱི་དྲིལ་བུ་དཔྱང༌། །བདེན་པ་དེས་ཀྱང་བདེ་བ་མཆོག་ལ་གནས་རྣམས་བཀྲ་ཤིས་ཤོག །བཀྲ་ཤིས་གང་ཞིག་རྟ་བབས་པདྨ་ཆོས་ཀྱི་འཁོར་ལོ་གདུགས། །རི་དྭགས་དང་བཅས་མཛེས་པའི་བ་དན་བཅུ་དྲུག་ལེགས་འཕྱར་ཞིང༌། །རླུང་གིས་བསྐྱོད་པའི་དྲིལ་བུ་དག་ལས་ཆོས་ཀྱི་སྒྲ་སྒྲོགས་པ། །བདེན་པ་དེས་ཀྱང་བདེ་བ་མཆོག་ལ་གནས་རྣམས་བཀྲ་ཤིས་ཤོག 

༑ བཀྲ་ཤིས་གང་ཞིག་ཡོངས་སུ་བསྐོར་བའི་དུར་ཁྲོད་བརྒྱད་རྣམས་སུ། ། ཕྱོགས་སྐྱོང་བརྒྱད་དང་ཤིང་ཆེན་བརྒྱད་ནི་རབ་ཏུ་གནས་པ་ལ། །གདོང་བརྙན་དང་ལྡན་ཞིང་སྐྱོང་བརྒྱད་ནི་ཉེ་བར་གནས་གྱུར་པའི། །བདེན་པ་དེས་ནི་བདེ་བ་མཆོག་ལ་གནས་རྣམས་བཀྲ་ཤིས་ཤོག །བཀྲ་ཤིས་གང་ཞིག་ཡེ་ཤེས་མེ་བརྒྱད་རབ་ཏུ་འབར་གྱུར་ཞིང༌། །བྱང་ཆུབ་སེམས་ཀྱི་རང་བཞིན་སྤྲིན་ཆེན་བརྒྱད་ནི་འདུས་གྱུར་ལ། །དགའ་བོ་ལ་སོགས་ཀླུ་ཆེན་བརྒྱད་ནི་ཀུན་ནས་གནས་གྱུར་པའི ༑ ༑ བདེན་པ་དེས་ནི་བདེ་བ་མཆོག་ལ་གནས་རྣམས་བཀྲ་ཤིས་ཤོག །བཀྲ་ཤིས་གང་ཞིག་ཐུགས་རྗེའི་རང་བཞིན་ཆུ་ཆེན་བརྒྱད་འབབ་ཅིང༌། །དཔའ་བོ་དང་ནི་རྣལ་འབྱོར་མ་དང་མཁའ་འགྲོའི་ཚོགས་ཀྱིས་གང༌། །ཤ་ཟ་སྲིན་པོ་འབྱུང་པོའི་ཚོགས་ཀྱིས་ཉེ་བར་བསྟེན་པ་ཡིན། །བདེན་པ་དེས་ནི་བདེ་བ་མཆོག་ལ་གནས་རྣམས་བཀྲ་ཤིས་ཤོག བཀྲ་ཤིས་གང་ཞིག་རྡོ་རྗེའི་ས་གཞི་ར་བ་དྲ་བ་གུར། །རྡོ་རྗེ་བླ་རེས་ཀུན་ནས་བྲིས་ཤིང་མདའ་ཡི་དྲ་བར་ལྡན། །ཡེ་ཤེས་མེ་དཔུང་འབར་བའི་ཕྲེང་བས་ཀུན་ནས་ཡོངས་བསྐོར་བའི། །བདེན་པ་དེས་ནི་བདེ་བ་མཆོག་ལ་གནས་རྣམས་བཀྲ་ཤིས་ཤོག །དཔལ་འཁོར་ལོ་སྡོམ་པའི་དཀྱིལ་འཁོར་གྱི་བཀྲ་ཤིས་ཀྱི་ཚིགས་སུ་བཅད་པ། ཁ་ཆེའི་ཡུལ་དུ་བྱུང་ཞིང་དངོས་གྲུབ་བརྙེས་པའི་སློབ་དཔོན་ཆེན་པོ་རིན་ཆེན་རྡོ་རྗེས་མཛད་པ་རྫོགས་སོ།། །ཁ་ཆེའི་པཎྜི་ཏ་ རཏྣ་ཤྲཱི་དང༌། བོད་ཀྱི་ལོ་ཙཱ་བ་ཞུ་བྱས་ཚུལ་ཁྲིམས་བཀྲ་ཤིས་ཀྱིས་བསྒྱུར་བའོ། ། འདིའི་ཚིག་རྐང་མ་མཉམ་པ་ལ་སོགས་པ་རྣམས་ཀྱི་ཞུ་དག་དང་སྲུང་བའི་འཁོར་ལོའི་བཀྲ་ཤིས་ཀྱི་ཚིགས་སུ་བཅད་པ་ཁ་སྐོང་བ་ནི་འཕགས་པས་བགྱིས་སོ།། །།༄༅། །བདེ་མཆོག་གི་བཀྲ་ཤིས་བཞུགས། ། ༄༅། །བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཧེ་རུ་ཀ་དཔལ་འབར་བའི་སྐུ་མངའ་བ། །ཧ་ཧའི་གད་མོས་ས་གསུམ་གཡོ་མཛད་ཅིང༌།། ཧཱུྃ་ཧཱུྃ་ཕཊ་ཀྱིས་བདུད་དཔུང་ངེས་འཇོམས་པའི། །བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག

།ཨེ་བྃ་མཉམ་པར་སྦྱོར་བ་བདེ་བའི་སྐུ། །ཨཱ་ལི་ཀཱ་ལི་རོལ་པའི་གསུང་མངའ་ཞིང༌། །ཧཱུྃ་གི་ངོ་བོར་སོན་པའི་ཐུགས་ལྡན་པ། །ཧེ་རུ་ཀ་དཔལ་བཀྲ་ཤིས་སྦྱིན་གྱུར་ཅིག །སྤྲུལ་པ་དུ་མའི་རྣམ་འཕྲུལ་མཐའ་ཡས་པ། །སྤྲོ་དང་བསྡུ་དང་ཡོངས་སུ་སྒྱུར་མཛད་ཅིང༌། །སྤྲོས་དང་སྤྲོས་མེད་བདག་ཉིད་རྒྱལ་བ་ཡིས། །བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག །རྒྱལ་བུ་ཇིམ་གྱིམ་ལའོ།། །།༄༅། །ཡང་བཀྲ་ཤིས་བཞུགས། ། ༄༅། །བླ་མ་ལ་ན་མོ། དཔལ་མཆོག་བདེ་ཆེན་འགྱུར་མེད་རྟག་ པའི་སྐུ། །དཔལ་ཆེན་རྡོ་རྗེ་ཕག་མོས་ཉེར་འཁྲིལ་བའི། །དཔལ་ལྡན་ཕུན་སུམ་ ཚོགས་པ་ཐམས་ཅད་ཀྱིས། །དཔལ་མོ་ཁྱོད་ནི་རྟག་ཏུ ་སྐྱོང་ གྱུར་ཅིག །གོ་གོ་ཅན་ ལའོ།། །།ཨ་བྷི་དྷ་ནའི་ལེའུ་ཉི་ཤུ་རྩ་ལྔ་པ་ལས། ཐོག་མ་བར་དང་མ་ཐ་མར་ནི། ། དམ་ཚིག་ཉམས་པ་བསྐང་བ་དང༌། །དཔའ་བོ་དང་ནི་རྣལ་འབྱོར་མ། །འཁོར་ལོ་དག་ནི་བསྟན་པའི་ཕྱིར། །ཡི་གེ་བརྒྱ་པའི་གསང་སྔགས་བཟླས། ཨོཾ་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་བ། སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བྷ་བ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་བཱན་བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་བ ༑ མ་ཧཱ་ས་མ་ཡ་ས་ཏྭ་ཨ་ཧཱུྃ་ཕཊ། ཅེས་འབྱུང་ངོ༌།། །།༄༅། །ཕག་མོ་ ¡Ã ལྷ་སོ་བདུན་མའི་ ( ¡¶ ཞ ¡· སྔོན་འབྱུང་མའི་ ) མངོན་རྟོགས་བཞུགས་སོ། ། ༄༅། །རྗེ་བཙུན་མ་རྡོ་རྗེ་ཕག་མོའི་དཀྱིལ་འཁོར་གྱི་འཁོར་ལོའི་སྒྲུབ་པའི་ཐབས་ཞེས་བྱ་བ། བླ་མ་དམ་པའི་ཞབས་ལ་ཕྱག་འཚལ་ལོ། །དཀོན་མཆོག་གསུམ་དངོས་བླ་མ་དང༌། །རྡོ་རྗེ་ཕག་མོ་ལ་བཏུད་ནས། །དེ་ཡི་དཀྱིལ་འཁོར་འཁོར་ལོ་ཡི། །སྒྲུབ་ཐབས་གསལ་བར་བཤད་པར་བྱ། །འདི་ཉིད་དམ་ཡབ་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པས། རྡོ་རྗེ་ཕག་མོ་ལྷ་སུམ་ཅུ་སོ་བདུན་གྱི་དཀྱིལ་འཁོར་བསྒྲུབ་པར་འདོད་པའི་གང་ཟག་གིས་སྟན་བདེ་བ་ལ་ཅི་བདེ་བར་འདུག་ནས།

སྐྱབས་སུ་འགྲོ་བ་དང་སེམས་བསྐྱེད་པ་བྱས་ལ ༑ བདུད་རྩི་མྱངས་ནས་རང་སྐད་ཅིག་གིས་རྡོ་རྗེ་ཕག་མོར་དམིགས་པའི་སྙིང་གི་ནང་དུ་ཉི་མའི་དཀྱིལ་འཁོར་ལ་གནས་པའི་བྃ་ཡིག་དམར་པོ་ལས་འོད་འཕྲོས་པས ༑ རང་གི་སྡིག་པ་དང་སྒྲིབ་པ་སྦྱངས། བ་སྤུའི་བུ་ག་ནས་ཕྱིར་འཕྲོས་པས་རང་བཞིན་གྱི་གནས་ནས་རྡོ་རྗེ་རྣལ་འབྱོར་མའི་དཀྱིལ་འཁོར་བླ་མ་རིགས་བདག་གི་རྣམ་པས་གཙོ་མོའི་དབུར་བརྒྱན་པ་སྤྱན་དྲངས་པ་ལ། ན་མོ་གུ་རུ་བྷྱཿ དང་ ༑ ན་མཿཤྲཱི་བཛྲ་བཱ་ར་ཧཱི་མཎྜལ་བྷྱཿས་ཕྱག་འཚལ་ནས། ཨོཾ་སརྦ་ཏ་ཐཱ་ག་ཏ་ཤྲཱི་བཛྲ་བཱ་ར་ཧཱི་མཎྜལ་ཙཀྲ་སརྦ་ཡོ་གི་ནཱི་ཨརྒྷཾ་པྲ་ཏཱིཙྪས་མཆོད་ཡོན་དབུལ། དེ་བཞིན་དུ་པཱ་དྱཾ་གིས་ཞབས་བསིལ། པུཥྤཾ་གྱིས་མེ་ཏོག ངྷཱུ་པཾ་གྱིས་བདུག་སྤོས། དཱི་པཾ་གྱིས་མར་མེ། གནྡྷཾ་གྱིས་དྲི། ནཻ་ཝི་དྱེས་ཞལ་ཟས། ཤཔྟས་རོལ་མོ་ཕུལ་ནས། བདག་གིས་སྡིག་པ་བགྱིས་པར་གྱུར་པ་མ་ལུས་པ། ཁྱེད་རྣམས་ཀུན་གྱི་སྤྱན་སྔར་སོ་སོར་བཤགས་པར་བགྱི། །བླ་མ་ལ་སོགས་རྣམས་ཀྱིས་བསོད་ནམས་བགྱིས་པ་གང༌། །དེ་རྣམས་མ་ལུས་ཀུན་ལ་རྗེས་སུ་ཡི་རང་ངོ༌། །བྱ་བ་བྱས་པ་བྱེད་པར་འགྱུར་བའི་གང་ཟག་རྣམས། །དགེ་བ་དེས་ནི་སེམས་ཅན་མ་ལུས་རྒྱལ་བར་སྨོན ༑ ༑ དཀོན་མཆོག་གསུམ་ལ་ངེས་པར་ཡང་དག་སྐྱབས་སུ་མཆི། །འགྲོ་བ་བདེ་ལ་དགོད་ཕྱིར་ཆོས་ཀྱི་རྒྱལ་པོར་གྱུར། །རྒྱལ་བ་རྣམས་ཀྱི་ལམ་ལ་ཡང་དག་གནས་པར་བགྱི། །མགོན་པོ་བཞེས་ཤིག་བདག་གི་ལུས་ཉིད་དབུལ་བར་བགྱི། ། ཞེས་ལན་གསུམ་བརྗོད་ནས་སེམས་ཅན་ཐམས་ཅད་བདེ་བ་རྒྱུ་དང་བཅས་པ་དང་ཕྲད་པ་དང༌། སྡུག་བསྔལ་རྒྱུ་དང་བཅས་པ་དང་བྲལ་བ་དང༌། བདེ་བ་དམ་པ་དང་མི་འབྲལ་བ་དང༌། ཡིད་ཀུན་ནས་སྙོམས་པར་བསྒོམ་པ་ནི་བཏང་སྙོམས་ཏེ་བསོད་ནམས་ཀྱི་ཚོགས་བསགས་པའོ། །དེ་ནས་ཕྱི་ནང་གི་ཆོས་ཐམས་ཅད་སྒྱུ་མ་ལྟར་དམིགས་ནས་ཨོཾ་སྭ་བྷཱ་ཝ་ཤུངྔྷཿསརྦ་དྷརྨཿསྭ་བྷཱ་ཝ་ཤུངྔྷོ྅་ཧཾ། ཞེས་པ་དང་སྒྱུ་མ་ཙམ་དུའང་མི་དམིགས་པ་སྟོང་པ་ཉིད་བསྒོམས་ལ།

ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པ་ནི་ཡེ་ཤེས་ཀྱི་ཚོགས་བསགས་པའོ། །དེ་ནས་སྟོང་པའི་ངང་ལས་པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང༌། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་སྟེང་དང་ཤར་དུ་ཁྭ་གདོང་མ་གཉིས་དང༌། འོག་དང་ནུབ་ཏུ་ཁྱི་གདོང་མ་གཉིས་དང་བཅས་པའི་སྒོ་མཚམས་མ་རྣམས་ཤར་ནས་རིམ་པ་དང་ཤར་ལྷོ་ནས་རིམ་པ་ལས་བཟློག་པའི་ཚུལ་གྱིས་ཕྱོགས་བཅུར་སྤྲོ་བར་བསམ། ངག་ཏུ་ཞལ་བཞི་པའི་སྔགས་ཀྱི་རྐང་པ་རེ་རེ་བརྗོད། ལུས་ཀྱིས་གཡོན་པའི་སེ་གོལ་བརྡབས་པ་རྣམས་སྦྱར་ཞིང༌། བགེགས་ཐམས་ཅད་བསྐྲད་པར་བསམ་མོ། །ཡང་ཧཱུྃ་ལས་འོད་འཕྲོས་པས་རྡོ་རྗེའི་ས་གཞི་དང༌། ར་བ་དང་དྲ་བ་དང་གུར་དང༌། བླ་རེ་དང་མདའི་དྲ་བ་དང་ཡེ་ཤེས་ཀྱི་མེ་འབར་བ་རྣམས་སུ་རིམ་པ་བཞིན་གྱུར་པར་བསམ་མོ། །ལུས་ཀྱིས་གཡོན་པའི་སྡིགས་མཛུབ་ཕྱོགས་བཅུར་བསྐོར་ལ་སེ་གོལ་བརྡབ། ངག་ཏུ་ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ། ཨོཾ་བཛྲ་པྲཱ་ཀཱ་ར་ཧཱུྃ་བྃ་ཧཱུྃ་ཨོྃ་བཛྲ་པཉྫ་ར་ཧཱུྃ་ཡྃ་ཧཱུྃ། ཨོཾ་བཛྲ་བི་ཏཱ་ན་ཧཱུྃ་ཁྃ་ཧཱུྃ། ཨོཾ་བཛྲ་ས་ར་ཛཱ་ལ་ཏྲྃ་སྃ་ཏྲྃ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ་རྃ་ཧཱུྃ། ཞེས་ལན་གསུམ་གསུམ་བརྗོད། དེ་ནས་ཧཱུྃ་ལས་རྡོ་རྗེ་ཕུར་བུའི་ཚོགས་སྤྲོས་པ་ལག་པ་གཡས་པར་གཏད་དེ། རང་རང་དང་འདྲ་བའི་སྤྲུལ་པ་དུ་ མ་དང་བཅས་པའི་ཕོ་ཉ་རྣམས་སྤྲོས་པས ་ཕྱོགས་ སྐྱོང་བ་རྣམས་ཀྱིས་གཙོ་བྱས་པའི་ བགེགས་རྣམས་བཀུག དཀར་པོའི་ཕྱོགས་རྣམས་བྱང་ཆུབ་ཀྱི་ལམ་ལ་བཀོད། ནག་པོའི་ཕྱོགས་རྣམས་འོབས་ཀྱི་ཕྱི་རོལ་གྱི་ཁ་ཁྱེར་ལ་གནས་པའི་སྤྱི་བོར་ཕུར་བུས་བཏབ་པར་བསྒོམ་ཞིང༌། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྟཱན་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཕཊ། བཛྲ་ཀཱི་ལ་ཡ་བཛྲ་དྷ་ར་ཨཱ་ཛྙཱ་པ་ཡ་ཏི་སརྦ་བིགྷྣན་ཀཱ་ཡ་ཝཱཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ།

ཅེས་བརྗོད་དོ། །རྡོ་རྗེ་ཐོ་བས་བརྡུངས་ནས་རྡུལ་དུ་བརླག་པར་བསམ་ཞིང༌། ཨོཾ་མུངྒ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ། ཅེས་བརྗོད་པས་བགེགས་རྣམས་ཀྱི་སྡིག་པ་སྦྱངས་ནས་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསམ། སྲུང་བའི་འཁོར་ལོའོ། །དེའི་སྟེང་དུ་ཨེ་ལས་ཆོས་ཀྱི་འབྱུང་གནས་གདེངས་ཁ་གྱེན་ལ་ཕྱོགས་པའི་ནང་དུ་ཡྃ་ལས་རླུང༌། རྃ་ལས་མེ། བྃ་ལས་ཆུ། ལྃ་ལས་སའི་དཀྱིལ་འཁོར་གྱི་སྟེང་དུ་སུྃ་ལས་རི་རབ། ཤར་ཤེལ། ལྷོ་བཻཌཱུརྱ། ནུབ་པདྨ་རཱ་ག བྱང་གསེར་གྱི་རང་བཞིན། བང་རིམ་བཞི་པ་ལྕོག་བརྒྱད་དང་ལྡན་པའི་སྟེང་དུ། པྃ་ལས་སྣ་ཚོགས་པདྨའི་ལྟེ་བར་རྃ་ལས་ཉི་མའི་སྟེང་དུ། ཨོྃ་ལས་རྣམ་པར་སྣང་མཛད་ཀྱི་ཐུགས་ཀའི་ཨོྃ་ལས་འོད་འཕྲོས་པས་སངས་རྒྱས་ཀྱི་ཞིང་དག་པར་བྱས། སླར་འདུས་ནས་ཡོངས་སུ་གྱུར་པ་ལས་གཞལ་ཡས་ཁང་པ་གྲུ་བཞི་སྒོ་བཞི་པ། ནང་ནས་རིམ་པ་བཞིན་ནག་པོ། དཀར་པོ ༑ སེར་པོ། དམར་པོ། ལྗང་གུའི་རྩིག་པ་ལྔ་དང་ལྡན་པ། མདའ་ཡབ་དང་རིན་པོ་ཆེའི་ཤར་བུ་དང་བཅས་པ་ལས་དྲ་བ་དང་དྲ་བ་ཕྱེད་པ་འཕྱང་བ། རྩིག་པའི་འོག་འདོད་ཡོན་གྱི་སྣམ་བུའི་ཕྱོགས་རེ་རེར་ལྷ་མོ་བཞི་བཞིས་མཆོད་རྫས་དུ་མ་འཛིན་པ་འཁོད་པ། སྒོའི་སྟེང་གི་ཐད་སོ་བཞིར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང༌། རི་དྭགས་དང་གདུགས་དང་བཅས་པ་ནང་གི་ཕྱོགས་བཞིའི་ལྷ་སྣམ་ཤར་སྔོ། བྱང་ལྗང་ ༑ ནུབ་དམར། ལྷོ་སེར་བ། མཚམས་བཞིར་བུམ་པ་གཉིས་གཉིས་ཏེ། བུམ་པ་བརྒྱད་ཀྱིས་མཛེས་པར་བྱས་ཤིང་ཀ་བ་བརྒྱད་ཀྱིས་བཏེག་པའི་གདུང་མིག་མངས་རིས་སུ་བྲེས་པས་འདོད་ཡོན་གྱི་བར་ནོན་པ། དབུས་ཀྱི་ཕུབས་ནི་གོང་མ་གོང་མས་ཕུབས་པའི་ཕྱིར་འོག་མ་འོག་མས་མ་ཕུབས་པའོ། །དེའི་ནང་དུ་མཆོད་རྟེན་ཟླུམ་པོ་བང་རིམ་བཞི་པ་ལྟ་བུའི་འཁོར་ལོ་རིམ་པ་བཞི་གནས་ཏེ། ཕྱི་རོལ་སྐུའི་འཁོར་ལོ་དཀར་པོ། འཁོར་ལོས་མཚན་པའི་ར་བ་དང༌།

ཀ་བ་དང་གདུང་དང་ ༑ ཐོག་ཕུབས་ཅན། བར་མ་གསུང་གི་འཁོར་ལོ་དམར་པོ་པདྨས་མཚན་པའི་ར་བ་དང༌། ཀ་བ་དང་གདུང་དང༌། ཐོག་ཕུབས་ཅན། ནང་མ་ཐུགས་ཀྱི་འཁོར་ལོ་སྔོན་པོ་རྡོ་རྗེས་མཚན་པའི་ར་བ་དང༌། ཀ་བ་དང་གདུང་དང༌། ཐོག་ཕུབས་དང་བཅས་པ་ཐམས་ཅད་ཀྱང་རྩིབས་བརྒྱད་པ་འོག་གཞིའི་ཁ་དོག་སྔོན་པོའོ། །ལྟེ་བ་བདེ་ཆེན་གྱི་འཁོར་ལོ་སྣ་ཚོགས་པདྨ་འདབ་མ་བརྒྱད་པ་གྲི་གུག་གིས་མཚན་པའི་ར་བ་དང༌། ཀ་བ་དང་གདུང་དང༌། ཐོག་ཕུབས་དང་བཅས་པ། དབུས་བྱུར་བུར་གྱུར་པའི་རྡོ་རྗེ་ཕྱེད་པའི་ཏོག་གིས་བརྒྱན་པ་སྟེ་དྭངས་ཤིང་སྒྲིབ་པ་མེད་ལ་འོད་ཟེར་སྣ་ཚོགས་ཀུན་ཏུ་འཁྲུགས་པའོ། །ལྷའི་གནས་སུམ་ཅུ་སོ་བདུན་དུ། ཉི་མ་དང་དབུས་སུ་འཇིགས་བྱེད་དང༌། དུས་མཚན་དང༌། སྒོ་མཚམས་མ་རྣམས་ལ་རོའི་གདན་བསམ་མོ། །གཞལ་ཡས་ཁང་གི་ཕྱི་རོལ་དུ། ཤར་དུ་གཏུམ་དྲག བྱང་དུ་ཚང་ཚིང་འཁྲིགས་པ། ནུབ་ཏུ་འུར་འུར་འབར་བ། ལྷོར་འཇིགས་སུ་རུང་བ། མེར་ནགས་ཚལ་ཕུན་སུམ་ཚོགས་པ། སྲིན་པོར་མུན་པ་མི་བཟད་པ། རླུང་དུ་ཀི་ལི་ཀི་ལིའི་སྒྲ་སྒྲོགས་པ། དབང་ལྡན་དུ་ཧ་ཧ་དགོད་པའི་དུར་ཁྲོད་དོ། །དེ་ཉིད་ཀྱི་རིམ་པས་བརྒྱ་བྱིན། གནོད་སྦྱིན། ཆུ་ལྷ། གཤིན་རྗེ། མེ་ལྷ། སྲིན་པོ། རླུང་ལྷ། དབང་ལྡན་ཏེ། ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་ཆེན་པོ་བརྒྱད། སྤྲིན་ཆེན་པོ་བརྒྱད། ཆུ་ཆེན་པོ་བརྒྱད། མེ་ཆེན་པོ་བརྒྱད། མཆོད་རྟེན་ཆེན་པོ་བརྒྱད། གྲུབ་པ་ཐོབ་པའི་དཔའ་བོ་དང༌། རྣལ་འབྱོར་མ་དང༌། འདྲེ་དང༌། སྲིན་པོ་དང༌། མཁའ་འགྲོ་དང༌། མཁའ་འགྲོ་མ་དང༌། རོ་དང༌། རོ་ལངས་དང༌། འབྱུང་པོ་དང༌། ཤ་ཟ་དང༌། ཅེ་སྤྱང་ལ་སོགས་པའི་ཚོགས་ཀྱིས་ཡོངས་སུ་གང་བའི་དུར་ཁྲོད་ཀྱིས་བསྐོར་བར་བསམ་མོ། །དེ་ནས་གདན་རྣམས་ཀྱི་སྟེང་དུ་ཨཱ་ལི་ཕྲག་གཉིས་གཉིས་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་སུ་མོས་པའི་སྟེང་དུ་ཡ་ར་ལ་ཝ་ཌ་ཌྷ་དང་བཅས་པའི་ཀཱ་ལི་ཕྲག་གཉིས་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་སུ་བསམས་ནས།

དབུས་ཀྱི་ཉི་ཟླ་ཁ་སྦྱོར་གྱི་བར་དུ་བྃ་དམར་པོ་དང་ ༑ གཞན་རྣམས་ལ་རིམ་པ་བཞིན། ཌཱྃ་ལཱྃ་ཁྃ་རུྃ། པུྃ་ཛྃ་ཨཽཾ་ ( ¡¶ ཞ ¡· ཨུྃ་ ) ཨྃ་གྃ་རཱྃ་དེ་ྃམཱྃ། ཀཱྃ་ཨོྃ་ཏྲིཾ་ཀོྃ་ཀྃ་ལྃ་ཀཱྃ་ཧི།ྃ པྲེ་ྃགྲྀཾ་སཽཾ་སུྃ་ནྃ་སིཾ་མྃ་ཀུྃ། ཀྃ་ཨུྃ་ཤྃ་སུྃ་དྃ་དུྃ་དྃ་མྃ། རྣམས་སོ་སོར་རྟོག་པའི་ཡེ་ཤེས་སུ་བསམས་ནས་སོ་སོའི་གནས་སུ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས་སུ་བསྒོམས་པ་ལས་བྱུང་བའི་ལྷའི་སྐུ་རྣམས་ཆོས་ཀྱི་དབྱིངས་ཀྱི་ཡེ་ཤེས་ཏེ་དབུས་སུ་རང་ཉིད་དཀྱིལ་འཁོར་གྱི་གཙོ་མོ་སྐུ་མདོག་དམར་མོ། ཞལ་གཅིག་ཕྱག་གཉིས་མ། ཕྱག་གཡས་པས་སྡིགས་མཛུབ་དང་བཅས་པའི་གྲི་གུག་ཐུར་དུ་འཛིན་ཞིང་གཡོན་པ་ཁྲག་གིས་གང་བའི་ཐོད་པ་གྱེན་དུ་བཟུང་ནས་ཞལ་དུ་གསོལ་བ། ཕྲག་པ་གཡོན་པ་ལ་དྲིལ་བུ་དང་བཅས་པའི་ཌ་མ་རུ་ཁུར་ཞིང་ཞབས་གཡོན་པ་བསྐུམ་པས་འཇིགས་བྱེད་དང༌། གཡས་བརྐྱང་བས་དུས་མཚན་མནན་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་ཞིང༌། སྤྱན་གསུམ་པ། དབུ་སྐྲ་ནག་པོ་སིལ་མར་གྱུར་པ། ཤིན་ཏུ་མཛེས་ཤིང་སྒེག་ལ་ཅུང་ཟད་ཁྲོ་བའི་ཉམས་ཅན་དུ་བསམ་མོ། །ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མཱ་ལྗང་གུ། ནུབ་ཏུ་ཁཎྜ་རོ་ཧཱ་དམར་མོ། ལྷོར་གཟུགས་ཅན་མ་སེར་མོ་སྟེ། བདེ་བ་ཆེན་པོའི་འཁོར་ལོའོ ༑ ༑ ཤར་རྩིབས་པུལླཱི་ར་མཱ་ལ་ཡར་རབ་ཏུ་གཏུམ་མོ། །བྱང་ཛཱ་ལནྡྷ་རར་གཏུམ་པའི་མྀག་ཅན་མ། ནུབ་ཨཽ་ཌྱན་དུ་འོད་ལྡན་མ། ལྷོ་ཨརྦུ་དར་སྣ་ཆེན་མ། ཤར་ལྷོ་གོ་དཱ་ཝ་རཱིར་བརྟན་པའི་བློ་ཅན་མ། ལྷོ་ནུབ་རཱ་མེ་ཤྭ་རར་མིའུ་ཐུང་མ། ནུབ་བྱང་དེ་ཝཱི་ཀོ་ཊར་ལངྐའི་དབང་ཕྱུག་མ། བྱང་ཤར་མཱ་ལ་ཝར་ཤིང་གྲིབ་མ་སྟེ་ཐུགས་ཀྱི་འཁོར་ལོ་ཁ་དོག་སྔོན་པོ་ནམ་མཁའ་ལ་སྤྱོད་པའི་ཚུལ་གྱིས་བཞུགས་པའོ ༑ ༑ དེའི་ཕྱིར་རོལ་གྱི་ཤར་ཀཱ་མ་རཱུ་པར་ཨཻ་རཱ་བ་ཏཱི། བྱང་ཨོ་ཏྲེར་འཇིགས་བྱེད་ཆེན་མོ། ནུབ་ཏྲི་ཤ་ཀུ་ནར་རླུང་གི་ཤུགས་ཅན་མ།

ལྷོ་ཀོ་ས་ལར་ཆང་འཐུང་མ ༑ ཤར་ལྷོ་ཀ་ལིཾ་གར་ཤྱཱ་མ་དེ་ཝཱི། ལྷོ་ནུབ་ལཾ་བཱ་ཀར་ཤིན་ཏུ་བཟང་མོ། །ནུབ་བྱང་ཀཱཉྩིར་རྟ་རྣ་མ། བྱང་ཤར་ཧི་མཱ་ལ་ཡར་ཁ་གཱ་ན་ན་སྟེ་གསུང་གི་འཁོར་ལོ་ཁ་དོག་དམར་པོ་ས་ལ་སྤྱོད་པའི་ཚུལ་གྱིས་བཞུགས་པའོ། །དེའི་ཕྱིར་རོལ་གྱི་ཤར་པྲེ་ཏ་པུ་རིར་འཁོར་ལོའི་ཤུགས་ཅན་མ། བྱང་གྲྀ་ཧ་དེ་བར་ཁཎྜ་རོ་ཧཱ། ནུབ་སཽ་རཱཥྟར་ཤཽཎྜི་ནཱི། ལྷོ་སུ་ཝརྞ་དྭཱི་པར་འཁོར་ལོའི་གོ་ཆ་མ། ཤར་ལྷོ་ན་ག་རར་ཤིན་ཏུ་དཔའ་མོ། ལྷོ་ནུབ་སིདྡྷུར་སྟོབས་ཆེན་མ། ནུབ་བྱང་མ་རོར་འཁོར་ལོས་སྒྱུར་མ། བྱང་ཤར་ཀུ་ལུ་ཏཱར་བརྩོན་འགྲུས་ཆེན་མོ་སྟེ་སྐུའི་འཁོར་ལོ་ཁ་དོག་དཀར་པོ་ས་འོག་ན་སྤྱོད་པའི་ཚུལ་གྱིས་བཞུགས་པའོ། །ཤར་སྒོར་ཁྭ་གདོང་མ། བྱང་སྒོར་འུག་གདོང་མ། ནུབ་སྒོར་ཁྱི་གདོང་མ། ལྷོ་སྒོར་ཕག་གདོང་མ་རྣམས་ཕྱོགས་ཀྱི་མདོག་ཅན། ཤར་ལྷོར་གཤིན་རྗེ་བརྟན་མ་གཡས་སྔོ་གཡོན་སེར། ལྷོ་ནུབ་ཏུ་གཤིན་རྗེ་ཕོ་ཉ་མ་གཡས་སེར་གཡོན་དམར། ནུབ་བྱང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང༌། བྱང་ཤར་དུ་གཤིན་རྗེ་འཇོམས་མ་གཡས་ལྗང་གཡོན་སྔོ་བ། ཐམས་ཅད་ཀྱང་ཞལ་གཅིག་ཕྱག་བཞི་མ་གཡས་པ་གཉིས་ཀྱིས་གྲི་གུག་དང་ཌ་མ་རུ། གཡོན་པ་གཉིས་ཀྱིས་ཐོད་པ་བདུད་རྩིས་བཀང་བ་དང་ཁ་ཊྭཱཾ་ག་འཛིན་པ་གཡོན་བརྐྱང་བས་བཞུགས་ཤིང་རྒྱན་དང་ཉམས་ཐམས་ཅད་ནི་རྡོ་རྗེ་ཕག་མོ་དང་མཚུངས་པ་སྟེ་འོན་ཀྱང་སྒོ་མཚམས་མ་རྣམས་ནི་ཡི་དྭགས་ཀྱི་གདན་ལ་བཞུགས་ཤིང་དྲག་ཅིང་གཏུམ་པའི་གཟུགས་ཅན་ནོ། །དེ་ནས་ལུས་རྗེས་སུ་དྲན་པ་ནི་མཁའ་འགྲོ་མའོ། །ཚོར་བ་རྗེས་སུ་དྲན་པ་ནི་ལཱ་མཱའོ། །ཆོས་རྗེས་སུ་དྲན་པ་ནི་ཁཎྜ་རོ་ཧཱའོ། །སེམས་རྗེས་སུ་དྲན་པ་ནི་གཟུགས་ཅན་མའོ། །འདུན་པའི་རྫུ་འཕྲུལ་གྱི་རྐང་པ་ནི་གཏུམ་མོའོ། །བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་གཏུམ་པའི་མིག་ཅན་མའོ། །དཔྱོད་པའི་རྫུ་འཕྲུལ་གྱི་རྐང་པ་ནི་འོད་ལྡན་མའོ

༑ ༑ སེམས་ཀྱི་རྫུ་འཕྲུལ་གྱི་རྐང་པ་ནི་སྣ་ཆེན་མའོ། །དད་པའི་དབང་པོ་ནི་ཝཱི་ར་མ་ཏིའོ། །བརྩོན་འགྲུས་ཀྱི་དབང་པོ་ནི་མིའུ་ཐུང་མའོ། །དྲན་པའི་དབང་པོ་ནི་ལཾ་ཀའི་དབང་ཕྱུག་མའོ། །ཏིང་ངེ་འཛིན་གྱི་དབང་པོ་ནི་ཤིང་གྲིབ་མའོ། །ཤེས་རབ་ཀྱི་དབང་པོ་ནི་ཨེ་རཱ་ཝ་ཏཱིའོ། །དད་པའི་སྟོབས་ནི་འཇིགས་བྱེད་མའོ། ། བརྩོན་འགྲུས་ཀྱི་སྟོབས་ནི་རླུང་གི་ཤུགས་ཅན་མའོ། །དྲན་པའི་སྟོབས་ནི་ཆང་འཐུང་མའོ། །ཏིང་ངེ་འཛིན་གྱི་སྟོབས་ནི་སྔོ་བསངས་མའོ། །ཤེས་རབ་ཀྱི་སྟོབས་ནི་ཤིན་ཏུ་བཟང་མོའོ། །ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་རྟ་རྣ་མ་མའོ ༑ ༑ བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་ཁ་གཱ་ན་ནའོ། །དགའ་བ་ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་ཤུགས་ཅན་མའོ། །ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་ཁཎྜ་རོ་ཧཱའོ། །ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་ཆང་འཚོང་མའོ། །དྲན་པ་ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་གོ་ཆ་མའོ། །བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་ཤིན་དུ་དཔའ་མོའོ། །ཡང་དག་པའི་ལྟ་བ་ནི་སྟོབས་ཆེན་མའོ། །ཡང་དག་པའི་རྟོག་པ་ནི་འཁོར་ལོས་སྒྱུར་མའོ། །ཡང་དག་པའི་ངག་ནི་བརྩོན་འགྲུས་ཆེན་མོའོ། །ཡང་དག་པའི་ལས་ཀྱི་མཐའ་ནི་བྱ་རོག་གི་གདོང་ཅན་མའོ། །ཡང་དག་པའི་འཚོ་བ་ནི་འུག་པའི་གདོང་ཅན་མའོ། །ཡང་དག་པའི་རྩོལ་བ་ནི་ཁྱི་གདོང་མའོ། །ཡང་དག་པའི་དྲན་པ་ནི་ཕག་གདོང་མའོ། །ཡང་དག་པའི་ཏིང་ངེ་འཛིན་ནི་བཅོམ་ལྡན་འདས་མ་རྡོ་རྗེ་ཕག་མོའོ། །དགེ་བའི་ཆོས་མ་སྐྱེས་པ་རྣམས་སྐྱེད་པར་བྱེད་པ་ནི་གཤིན་རྗེ་བརྟན་མའོ། །དགེ་བའི་ཆོས་སྐྱེས་པ་རྣམས་ཆུད་མི་ཟ་བར་བྱེད་པ་ནི་གཤིན་རྗེ་ཕོ་ཉ་མའོ། །སྡིག་པ་མི་དགེ་བའི་ཆོས་སྐྱེས་པ་རྣམས་སྤོང་བ་ནི་གཤིན་རྗེ་མཆེ་བ་མའོ། །སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་འཇོམས་མའོ།

།ཞེས་དག་པ་རྗེས་སུ་དྲན་པར་བྱའོ། །དེ་ནས་སྙིང་གར་པྃ་དང་ཕྱོགས་བཞིར་ཌྃ་ལྃ་ཁྃ་རུྃ། མཚམས་སུ་རླུང་སེམས་འདྲེས་པའི་རྩ་བཞི་དང༌། སྤྱི་བོ་ལ་སོགས་པའི་ལུས་ཀྱི་ཆ་ཤས་སུ། པུ་ཛཱ་ཨུ་ཨ་གོ་རཱ་དེ་མཱ ༑ ཀཱ་ཨོ་ཏྲི་ཀོ་ཀ་ལ་ཀཱ་ཧི། པྲེ་གྲྀ་སཽ་སུ་ནཱ་སི་མ་ཀུ། ཁ་ལྟེ་བ་མཚན་མ་བཤང་ལམ་མཛོད་སྤུ་མིག་རྣ་བ་སྣ་རྣམས་ལ། ཀཱྃ་ཨུྃ་ཤྃ་སུྃ་དྃ་དུྃ་དྃ་མྃ། རྣམས་སྐད་ཅིག་གིས་ལྷ་རྣམས་སུ་གྱུར་ནས་རིམ་གྱིས་གསལ་གདབ་སྟེ། ལྟེ་བར་རྡོ་རྗེ་ཕག་མོ། ཤར་དུ་མཁའ་འགྲོ་མ། བྱང་དུ་ལཱ་མཱ། ནུབ་ཏུ་ཁཎྜ་རོ་ཧཱ། ལྷོར་གཟུགས་ཅན་མ་མཚམས་བཞིར་ཐོད་པ་བདུད་རྩིས་བཀང་བ་བཞི་སྟེ་བདེ་བ་ཆེན་པོའི་འཁོར་ལོའོ ༑ ༑ སྤྱི་བོ་པུལླཱི་ར་མཱ་ལ་ཡར་རབ་ཏུ་གཏུམ་མོའོ། །སྤྱི་གཙུག་ཛཱ་ལནྡྷ་རར་གཏུམ་པའི་མིག་ཅན་མ། རྣ་བ་གཡས་པ་ཨཽ་ཌྱན་དུ་འོད་ལྡན་མ། ལྟག་པ་ཨརྦུ་དར་སྣ་ཆེན་མ་སྟེ་གནས། རྣ་བ་གཡོན་པ་གོ་དཱ་ཝ་རཱིར་བརྟན་པའི་བློ་ཅན་མ། སྨིན་ཕྲག་རཱ་མེ་ཤྭ་རིར་མིའུ་ཐུང་མ། མིག་དེ་ཝི་ཀོ་ཊར་ལཾ་ཀའི་དབང་ཕྱུག་མ། ཕྲག་པ་མཱ་ལ་ཝར་ཤིང་གྲིབ་མ་སྟེ་ཉེ་བའི་གནས་ཐུགས་ཀྱི་འཁོར་ལོའོ། །མཆན་ཁུང་ཀཱ་མ་རཱུ་པར་ཨཻ་རཱ་བ་ཏཱི། ནུ་མ་ཨོ་ཏྲེར་འཇིགས་བྱེད་ཆེན་མོ་སྟེ་ཞིང༌། ལྟེ་བ་ཏྲི་ཤ་ཀུ་ནེར་རླུང་གི་ཤུགས་ཅན་མ། ཀོ་ས་ལར་ཆང་འཐུང་མ་སྟེ་ཉེ་བའི་ཞིང་ངོ༌།། ཁ་ཀ་ལིངྒར་ཤྱཱ་མ་དེ་ཝཱི། མགྲིན་པ་ལམྦ་ཀར་ཤིན་ཏུ་བཟང་མོ་སྟེ་ཚནྡོ་ཧ། སྙིང་ཀཱཉྩིར་རྟ་རྣ་མ། མདོམ་བར་ཧི་མ་ལ་ཡར་ཁ་གཱ་ན་ན་སྟེ་ཉེ་བའི་ཚནྡོ་ཧ་གསུང་གི་འཁོར་ལོའོ། །མཚན་མ་པྲེ་ཏ་པུ་རིར་འཁོར་ལོའི་ཤུགས་ཅན་མ། འོག་སྒོ་གྲྀ་ཧ་དེ་ཝར་ཁཎྜ་རོ་ཧཱ་སྟེ་འདུ་བ། བརླ་སཽ་རཱཥྟར་ཤཽཎྜི་ནཱི། བྱིན་པ་སུ་ཝརྞ་དྭཱི་པར་འཁོར་ལོའི་གོ་ཆ་མ་སྟེ་ཉེ་བའི་འདུ་བའོ། །སོར་མོ་ན་ག་རར་ཤིན་ཏུ་དཔའ་མོ། བོལ་གོང་སིནྡྷུར་སྟོབས་ཆེན་མ་སྟེ་དུར་ཁྲོད། མཐེ་བོ་མ་རོར་འཁོར་ལོས་སྒྱུར་མ། པུས་མོ་ཀུ་ལུ་ཏར་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད་རྣམས་སྐུའི་འཁོར་ལོ་ས་བཅུ་རྣམ་པར་དག་པའོ།

ཁ་དང་ལྟོ་བ་ལ་སོགས་པ་ཡི་གེ་བརྒྱད་རིམ་པ་བཞིན་ཁྭ་གདོང༌། འུག་གདོང༌། ཁྱི་གདོང༌། ཕག་གདོང༌། གཤིན་རྗེ་བརྟན་མ། ཕོ་ཉ་མ། མཆེ་བ་མ། འཇོམས་མ་རྣམས ་སུ་གསལ་ བར་ལྟའོ། །དེ་ནས་བདག་གིས་བསྒོམས་པའི་ཕྱི་ནང་གི་དཀྱིལ་འཁོར་དང༌། འཛམ་བུའི་གླིང་གི་སྤྲུལ་པའི་སྐུའི་དཀྱིལ་འཁོར་དང༌། འོག་མིན་ན་བཞུགས་པའི་ལོངས་སྤྱོད་རྫོགས་པའི་སྐུ་རྣམས་དབྱེར་མི་ཕྱེད་པའི་རང་བཞིན་དུ་བདག་གྱུར་པར་བསམ་ཞིང༌། ཨོྃ་ཨཱཿཧཱུྃ་སརྦ་བཱི་ར་ཡོ་གི་ནཱི་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པ་དང༌། ཨོཾ་བཛྲ་ཤུངྔྷཿསརྦ་དྷརྨྨཱཿབཛྲ་ཤུངྔྷོ྅་ཧཾ། ཞེས་ལན་གསུམ་བརྗོད་དོ། །དེ་ནས་ལྷ་རྣམས་ཀྱི་ལྟེ་བ་ལ་སོགས་པའི་གནས་རྣམས་སུ་ཟླ་བའི་གདན་བསམས་པའི་སྟེང་དུ་ལྟེ་བར་ཨོྃ་བྃ་རྡོ་རྗེ་ཕག་མོ་དམར་མོ། སྙིང་གར་ཧཾ་ཡོྃ་གཤིན་རྗེ་མ་སྔོན་མོ། ཁ་ལ་ཧྲི་ྃམྃ་རྨོངས་བྱེད་མ་དཀར་མོ། མགོ་བོར་ཧྲེ་ྃཧྲི་ྃསྐྱོད་བྱེད་མ་སེར་མོ། སྤྱི་གཙུག་ཏུ་ཧཱུྃ་ཧཱུྃ་སྐྲག་བྱེད་མ་ལྗང་གུ། ཡན་ལག་ཐམས་ཅད་ལ་ཕཊ་ཕཊ་ཙཎྜི་ཀ་དུད་ཁའི་གོ་ཆ་རྣམས་བཀོད་ནས། ལུས་ཀྱིས་འབར་བའི་ཕྱག་རྒྱ་དཔྲལ་བའི་དབྱེས་སུ་བསྐོར། ངག་ཏུ་ཕཻཾ་ཞེས་བརྗོད། སེམས་ཀྱིས་སྙིང་གའི་བྃ་གྱི་འོད་ཀྱིས་རང་བཞིན་གྱི་གནས་ནས་རང་དང་འདྲ་བའི་ཡེ་ཤེས་པ་སྤྱན་དྲངས། སྔ་མ་ལྟར་མཆོད། དགུག་པ་དང་གཞུག་པ་དང༌། བཅིང་པ་དང་དབང་དུ་བྱས་པར་བསམས་ལ། ཛཿཧཱུྃ་བྃ་ཧོཿཨོཾ་ཡོ་ག་ཤུངྔྷཿསརྦ་དྷརྨཱཿཡོ་ག་ཤུདྡྷོ྅་ཧཾ། ཞེས་བརྗོད་པས་གཉིས་སུ་མེད་པར་གྱུར་པར་བསམ་མོ། །ཡང་སྔ་མ་བཞིན་དབང་གི་ལྷ་རིགས་ལྔ་ཡབ་ཡུམ་སྤྱན་དྲངས། མཆོད་པ་རྣམས་ཀྱིས་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་གསོལ་བ་བཏབ་པས་སངས་རྒྱས་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།

ཞེས་གསུང་ཞིང་སྤྱི་བོ་ནས་ཡེ་ཤེས་ཀྱི་ཆུས་དབང་བསྐུར་བས་རྐང་མཐིལ་ཡན་ཆད་གང༌། ལུས་ངག་ཡིད་གསུམ་གྱི་དྲི་མ་དག ཆུ་ལྷག་མ་ཡར་ལུད་པས་རྡོ་རྗེ་ཕག་མོ་ལ་རྣམ་པར་སྣང་མཛད། སྙིང་པོའི་རྣལ་འབྱོར་མ་བཞི་ལ་རིན་ཆེན་འབྱུང་ལྡན། ཐུགས་ཀྱི་འཁོར་ལོ་ལ་མི་བསྐྱོད་པ། གསུང་གི་འཁོར་ལོ་ལ་འོད་དཔག་མེད། སྐུའི་འཁོར་ལོ་ལ་རྣམ་པར་སྣང་མཛད། དམ་ཚིག་གི་འཁོར་ལོ་ལ་དོན་ཡོད་གྲུབ་པས་དབུར་བརྒྱན་པར་བསམ་མོ། །དེ་ནས་བདུད་རྩི་གཏོར་མ་ལྟར་བྱིན་གྱིས་བརླབས་པ་ལྕེ་ལ་མྱངས་པས་ལྷ་རྣམས་མཉེས་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། །དེ་ནས་རང་བཞིན་གྱིས་གནས་པའི་ལྷ་མོ་རྣམས་ཀྱིས་མཆོད་པའི་ཆར་མངོན་པར་ཕབ་པར་བསམ་ཞིང༌། སྔ་མ་ལྟར་མཆོད་ནས་ལྷ་མོ་དེ་དག་ཉིད་ཀྱིས་བསྟོད་པར་བསམ་ཞིང༌། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་སྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ།། ཀུན་དུ་རྟོག་པའི་འཆིང་གཅོད་ཅིང༌། །འཇིག་རྟེན་བྱ་བར་རབ་འཇུག་པ། །དེ་སྙེད་རྣམས་ལ་ཕྱག་འཚལ་ལོ། །ཞེས་བསྟོད་ནས་ལྷའི་སྐུ་སྣང་ལ་རང་བཞིན་མེད་པ་ མེ་ལོང་གི་གཟུགས་བརྙན་ལྟ་བུ་ལ་ཡིད་གཏད་དེ་མཉམ་པར་བཞག་གོ །གཙོ་ མོ་འབའ་ཞིག་བསྒོམ་པ་དང༌། ལྷ་ལྔ་མ་དང༌། ལྷ་བཅུ་གསུམ་མ་བསྒོམ་པའི་ ཚུལ་ཡང་འདིས་ཤེས་པར་འགྱུར་ཏེ། འོན་ཀྱང་གཙོ་མོ་འབའ་ཞིག་བསྒོམ་པ་ནི་གཞལ་ཡས་ཁང་མེད་པར་དུར་ཁྲོད་ཀྱི་དབུས་ན་བཞུགས་པའོ། །བསྐྱེད་པའི་རིམ་པའོ།། །།དེ་ནས་རང་གི་སྙིང་གའི་བྃ་ལས་འོད་འཕྲོས་པས་ཁམས་གསུམ་སྣོད་དང་བཅས་པ་ཐམས་ཅད་དམ་ཚིག་གི་འཁོར་ལོ་ལ་བསྡུ། དེ་ནས་རིམ་པ་བཞིན་སྐུ་དང་གསུང་དང་ཐུགས་དང་བདེ་བ་ཆེན་པོའི་འཁོར་ལོ་ལ་བསྡུ། དེའང་རང་གི་སྙིང་གར་བསྡུས་ནས། རང་ཉིད་རྡོ་རྗེ་ཕག་མོར་དམིགས་པའི་སྤྱི་བོ་དང༌། སྤྱི་གཙུག་ལ་སོགས་པའི་གནས་རྣམས་སུ་ཁམས་བྱང་ཆུབ་ཀྱིས་སེམས་ལས་གྲུབ་པའི་པུ་ཛཱ་ལ་སོགས་པའི་ཡི་གེར་བདེ་བ་ཆེན་པོའི་ངོ་བོར་གནས་པ་དམིགས་པ་རྣམས་ལྟེ་བའི་གཏུམ་མོའི་མེ་ཨ་ཤད་ཀྱི་རྣམ་པ་ལྟ་བུའི་འོད་ཀྱིས་གདུངས་པས་ཁམས་བདུད་རྩི་དེ་དག་རྒྱས་ཤིང་ཅུང་ཟད་བཞུ་བའི་རྒྱུན་ལྟེ་བའི་གནས་སུ་བབས་པས་མེའི་ནུས་པ་ཆེར་འཕེལ་ཞིང་ཁམས་ཀྱིས་ལུས་ཐམས་ཅད་ཁེངས་པ་ལ་སེམས་གཏད་དེ་རླུང་ཁ་སྦྱོར་དུ་བྱའོ།

།དེ་ལྟར་བསྒོམས་པས་བདེ་བ་དང་ཡེ་ཤེས་འབར་བར་འགྱུར་ཏེ་ཡི་གེའི་རྣལ་འབྱོར་རོ། །ཡང་རང་ཉིད་རྡོ་རྗེ་རྣལ་འབྱོར་མར་དམིགས་པའི་ལྟེ་བར་ཉི་ཟླ་ཁ་སྦྱོར་གྱི་བར་དུ་བྃ་གྱི་ཡི་གེ་བསམས་ནས ༑ རང་གི་སྐུ་སྟོད་ཉི་མ། སྐུ་སྨད་ཟླ་བ། ཉི་ཟླ་བྃ་ལ་བསྡུ། བྃ་གྱིའང་ཁོག་པ་མགོ་བོ། དེ་ཟླ་ཚེས། དེ་ཐིག་ལེ། དེ་ནཱ་ད་ལ་བསྡུས་ནས་ནཱ་ད་ཤིན་ཏུ་ཕྲ་བ་གསལ་བ། མི་རྟོག་པའི་རང་བཞིན་དུ་དམིགས་ཏེ་སེམས་བཟུང༌། ཡང་ནཱ་དའང་མཆེད་ཅིང་གསལ་བར་གྱུར་པ་ལས་ཐིག་ལེ་དང་ཀླད་ཀོར་དང༌། བྃ་དང༌། ཉི་ཟླ་ཁ་སྦྱོར་བཅོམ་ལྡན་འདས་མའི་སྐུ་དང༌། རྟེན་དང་བརྟེན་པར་བཅས་པའི་དཀྱིལ་འཁོར་སྣོད་བཅུད་དང་བཅས་པ་གསལ་བར་དམིགས་པ་ལ་སེམས་བཟུང༌། དེ་ལྟར་བསྡུ་བ་དང༌། སྤྲོ་བའི་རྣལ་འབྱོར་རྒྱུན་ཏུ་བསྒོམས་པས་གསལ་བ་དང༌། སྟོང་པའི་ཏིང་ངེ་འཛིན་སྐྱེ་བར་འགྱུར་ཏེ་དམིགས་པ་དང་བཅས་པའི་རྣལ་འབྱོར་རོ། ། ཡང་ནཱ་དའི་བར་དུ་བསྡུ་བ་སྔ་མ་ལྟར་བྱས་ནས་ནཱ་དའང་མི་དམིགས་ཏེ་སྟོང་པའི་ངང་ལས་སེམས་མཉམ་པར་བཞག་གོ །དེ་ལ་གོམས་པས་སྤྲོས་པ་དང་བྲལ་བའི་ཏིང་ངེ་འཛིན་སྐྱེ་བར་འགྱུར་ཏེ་དམིགས་པ་མེད་པའི་རྣལ་འབྱོར་རོ། །རྫོགས་པའི་རིམ་པ་སྟེ་མཉམ་པར་བཞག་པའི་རྣལ་འབྱོར་རོ། །དེ་ནས་སྟོང་པའི་ངང་ལས་རང་ཉིད་རྡོ་རྗེ་རྣལ་འབྱོར་མར་བཞེངས་པའི་ཐུགས་ཀའི་བྃ་ལས་འོད་འཕྲོས་པའི་སྣང་བ་ལ་རྟེན་དང་བརྟེན་པར་བཅས་པའི་སྣོད་བཅུད་ཐམས་ཅད་གསལ་བར་དམིགས་ནས་ལྷ་རྣམས་ཀྱྀ་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། རང་རང་གི་ས་བོན་བསམས་པའི་མཐའ་མར། རང་རང་གི་སྔགས་གཡོན་སྐོར་དུ་འཁོར་བའི་འོད་ཀྱིས་སྡིག་པ་དང་སྒྲིབ་པ་སྦྱངས། ཚོགས་གཉིས་རྫོགས། དེ་བཞིན་གཤེགས་པ་ཐམས་ཅད་ཀྱི་རྒྱུད་བསྐུལ་ནས། བྱིན་གྱིས་རློབ་པར་བསམ་ཞིང༌། ཨོྃ་ན་མོ་བྷ་ག་ཝ་ཏི་བཛྲ་ཝཱ་ར་ཧཱི་བཾ། ཨཱརྱཱ་པ་ར་ཛི་ཏེ་ཏྲཻ་ལོ་ཀྱ་མཱ་ཏེ་མ་ཧཱ་བིདྱེ་ཤྭ་རི་སརྦ་བྷཱུ་ཏ་བྷ་ཡ་བ་ཧེ་མ་ཧཱ་བཛྲེ་བཛྲཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་བ་ཤྱཾ་ཀ་རི་ནེ་ཏྲ་བྷྲ་མ་ཎི།

ཤོ་ཥ་ཎི་རོ་ཥ་ཎི། ཀྲོ་ངྷེ་ཀ་རཱ་ལི་ནི་ཏྲཱ་ས་ནི། མཱ་ར་ཎི་པྲ་བྷེ་ད་ནི་པ་རཱ་ཛ་ཡེ། བི་ཛ་ཡེ། ཛམྦྷ་ནི་སྟམྦྷ་ནི་མོ་ཧཱ་ནི། བཛྲ་ཝཱ་རཱ་ཧི། མ་ཧཱ་ཡོ་གི་ནཱི། ཀཱ་མེ་ཤྭ་རི་ཁ་གེ ཏདྱ་ཐཱ། པྲོ་ཏཾ་གེ་པྲོ་ཏཾ་གེ ཧ་ན་ཧ་ན་པྲཱ་ཎཱཾ། ཀི་ྃཀྀ་ནི། ཁྀ་ྃཁི་ནི། དྷུ་ན་ངྷུ་ན་བཛྲ་ཧ་སྟེ། ཤོ་ཥ་ཡ་ཤོ་ཥ་ཡ། བཛྲ་ཁ་ཊྭཱཾ་ག་ཀ་པཱ་ལ་ ( ¡¶ ཞ ¡· + ཁ་ཌཱ་ག་ ) ངྷཱ་རི་ཎི། མ་ཧཱ་པི་སི་ཏ་མཱཾ་ས་ཨ་ཤ་ནི། མཱ་ནུ་ ¡Ã ཥ ( ¡¶ ཞ ¡· ཥཱནྟྲ་ག་ ) ། ཨནྟྲ་པྲཱ་བྲྀ་ཏི། སཱནྣི་དྷྱ་ན་ར་སི་ར། མཱ་ལཱ་གྲནྠི་ཏ། ངྷཱ་རི་ཎི་སུམྦྷ་ནི། སུམྦྷེ་ཧ་ན་ཧ་ན་པྲ་ཎཱ་ན། ( ¡¶ ཞ ¡· + སརྦ་པཱ་པ་སཏྭ་ནཱཾ། ) སརྦ་པ་ཤུ་བཱ་ནཱཾ། མཧཱ་མཱནྶ་ཙྪེ་ད་ནི་ཀྲོ་ངྷ་མཱུརྟྟེ་དཾཥྟྲཱ་ཀ་རཱ་ལཱི་ནི། མ་ཧཱ་མུ་དྲེ ༑ ཤྲཱི་ཧེ་རུ་ཀ དེ་ཝ་སྱ། ཨ་གྲ་མ་ཧི། ཥི་ས་ཧ་སྲ་ཤི་རེ་ས་ཧ་སྲ་བཱ་ཧ་བེ་ཤ་ཏ་ས་ཧ་སྲ་ཨ་ན་ནེ། ཛྭ་ལི་ཏ་ཏེ་ཛ་སེ་ཛྭཱ་ལ་མུ་ཁི་པིངྒ་ལ་ལ་ཙ་ནེ་བཛྲ་ཤཱ་རཱི་རེ། བཛྲ་ཨཱ་ས་ནེ་མི་ལི་ཏེ་མི་ལི་ཏེ་ཧེ་ཧེ་ཧཱུྃ་ཧཱུྃ་ཁ་ཁ་ངྷུ་ངྷུ། ངྷུ་རུ་ངྷུ་རུ། མུ་རུ་མུ་རུ། མུཉྩ་མུཉྩ། ཨ་དྭཻ་ཏེ། མ་ཧཱ་ཡོ་གི་ནཱི། པ་ཋེ་ཏ་སིདྷེ། དྲེཾ་ངྷེཾ་དྲེཾ་ངྷེཾ། གྲཾ་གྲཾ་ཧེ་ཧེ། ཧ་ཧ་བྷཱི་མེ། ཧ་ས་ཧ་ས། བཱི་རེ། ཧཱ་ཧཱ་ཧོ་ཧོ། ཧཱུྃ་ཧཱུྃ། ཏྲཻ་ལོ་ཀྱ། བི་ནཱ་ཤ་ནི། ཤ་ཏ་ས་ཧ་སྲ་ཀོ་ཊི་ཏ་ཐཱ་ག་ཏ། པ་རི་ཝཱ་རེ་ཧཱུྃ་ཧཱུྃ་ཕཊ། སིཾ་ཧ་རཱུ་པེ་ཁ། ག་ཛ་རཱུ་པེ་གཿཏྲཻ་ལོ་ཀྱ། ཨུ་ད་རེ་ ( ¡¶ ཞ ¡· + མ་ཧཱ་ ) ས་མུ་དྲ། མེ་ཁ་ལེ། གྲ་ས་གྲ་ས་ཧཱུྃ་ཧཱུྃ་ཕཊ། ཝཱི་ར་དྭཻ་ཏེ་ཧཱུྃ་ཧཱུྃ། ཧཱཿ ཧཱཿམ་ཧཱ་པ་ཤུ་མོ་ཧ་ནི། མ་ཧཱ་ཡོ་གྭི་ཤྭ་རི། ཏྭཾ་ཌཱ་ཀི་ནཱི། སརྦ་ལོ་ཀཱ་ནཱཾ། བནྡྷ་ནི་ས་དྱཿ པྲ་ཏྱ་ཡ་ཀཱ་རི་ཎི། ཧཱུྃ་ཧཱུྃ་ཕཊ། བྷཱུ་ཏ་ཏྲཱ་ས་ནི་མ་ཧཱ་བཱི་རེ་པ་ར་མ་སིདྡྷེ་ཡོ་གཱི་ཤྭ་རི་ཕཊ། ཧཱུྃ་ཧཱུྃ་ཕཊ་ཧཱུྃ་ཧཱུྃ་ཕཊ་སྭཱ་ཧཱ། རྡོ་རྗེ་ཕག་མོའི་རྩ་བའི་སྔགས་སོ། །ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། སྙིང་པོའོ། །ཨོཾ་སརྦྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་ཧཱུྃ་ཧཱུྃ་ཕཊ།

ཉེ་བའི་སྙིང་པོའོ། །ཨོཾ་ཌཱ་ཀི་ནཱི་ཡེ་ཧཱུྃ་ཧཱུྃ་ཕཊ། ཨོཾ་ལཱ་མ་ཡེ་ཧཱུྃ་ཧཱུྃ་ཕཊ། ཨོཾ་ཁཎྜ་རོ་ཧེ་ཧཱུྃ་ཧཱུྃ་ཕཊ། ཨོཾ་རཱུ་པ་ཎཱི་ཡེ་ཧཱུྃ་ཧཱུྃ་ཕཊ། སྙིང་པོའི་རྣལ་འབྱོར་མ་བཞིའོ།། ཨོཾ་ཀ་ར་ཀ་ར་པྲ་ཙཎྜེ་ཧཱུྃ་ཧཱུྃ་ཕཊ། ཨོཾ་ཀུ་རུ་ཀུ་རུ་ཙཎྜ་ཨཀྵཱི་ཡེ་ཧཱུྃ་ཧཱུྃ་ཕཊ། ཨོཾ་བནྡྷ་བནྡྷ་པྲ་བྷཱ་བ་ཏཱི་ཡེ་ཧཱུྃ་ཧཱུྃ་ཕཊ། ཨོཾ་ཏྲཱ་ས་ཡ་ཏྲཱ་ས་ཡ། མ་ཧཱ་ནཱ་སེ་ཧཱུྃ་ཧཱུྃ་ཕཊ། ཨོཾ་ཀྵོ་བྷ་ཡ་ཀྵོ་བྷ་ཡ་བཱི་ར་མ་ཏཱི་ཡེ་ཧཱུྃ་ཧཱུྃ་ཕཊ། ཨོཾ་ཧྲཽཾ་ཧྲཽཾ་ཁརྦ་རཱི་ཡེ་ཧཱུྃ་ཧཱུྃ་ཕཊ། ཨོཾ་ཧྲཿཧྲཿ ལཾ་ཀི་ཤྭ་རཱི་ཡེ་ཧཱུྃ་ཧཱུྃ་ཕཊ། ཨོཾ་ཕེཾ་ཕེཾ་དྲུ་མཙྪ་ཡེ་ཧཱུྃ་ཧཱུྃ་ཕཊ། ཨོཾ་ཕཊ་ཕཊ་ཨེ་རཱ་ཝ་ཏཱི་ཡེ་ཧཱུྃ་ཧཱུྃ་ཕཊ། ཨོཾ་ད་ཧ་ད་ཧ་མ་ཧཱ་བྷཻ་ར་ཝི་ཡེ་ཧཱུྃ་ཧཱུྃ་ཕཊ། ཨོཾ་པ་ཙ་པ་ཙ་ཝཱ་ཡུ་བེ་གེ་ཧཱུྃ་ཧཱུྃ་ཕཊ། ཨོཾ་བྷཀྵ་བྷཀྵ་བ་ས་རུ་དྷི་ར་ཨནྟྲ་མཱ་ལཱ་བ་ལཾ་བི་ནེ་སུ་རཱ་བྷཀྵཱི་ཡེ་ཧཱུྃ་ཧཱུྃ་ཕཊ། ཨོཾ་གྲི་ཧྣ་གྲི་ཧྣ་སཔྟ་པཱ་ཏཱ་ལ་ག་ཏ་བྷུ་ཛཱཾ་ག་སརྦཾ་བཱ་ཏརྫ་ཡ་ཏརྫ་ཡ། ཤྱ་མ་དེ་ཝཱི་ཡེ་ཧཱུྃ་ཧཱུྃ་ཕཊ། ཨོཾ་ཨ་ཀཌྜྷ་ ( ¡¶ ལུ ¡· + ཡ་ ) ཨ་ཀཌྜྷ་ ( ¡¶ ལུ ¡· + ཡ་ ) སུ་བྷ་དྲེ་ཧཱུྃ་ཧཱུྃ་ཕཊ། ཨོཾ་ཧྲིཾ་ཧྲིཾ་ཧ་ཡ་ཀ ་ཧཱུྃ་ཧཱུྃ་ཕཊ། ཨོཾ་ ཁ་ག་ཨཱ་ན་ནེ་ཧཱུྃ་ཧཱུྃ་ཕཊ། ཨོཾ་ཀྵྨཱཾ་ཀྵྨཱཾ་ཙཀྲ་བེ་གེ་ཧཱུྃ་ཧཱུྃ་ཕཊ། ཨོཾ་ཧཱྃ་ཧཱྃ་ཁཎྜ་རོ་ཧེ་ཧཱུྃ་ཧཱུྃ་ཕཊ། ཨོཾ་ཧཱིཾ་ཧཱིཾ་ཤཽཎྜི་ནཱི་ཡེ་ཧཱུྃ་ཧཱུྃ་ཕཊ། ཨོཾ་ཧཱུྃ་ཧཱུྃ་ཙཀྲ་ཝརྨི་ཎཱི་ཡེ་ཧཱུྃ་ཧཱུྃ་ཕཊ། ཨོཾ་ཀི་ལི་ཀི་ལི་སུ་བཱི་རེ་ཧཱུྃ་ཧཱུྃ་ཕཊ། ཨོཾ་སི་ལི་སི་ལི་མ་ཧཱ་བ་ལེ་ཧཱུྃ་ཧཱུྃ་ཕཊ། ཨོཾ་ཧི་ལི་ཧི་ལི་ཙཀྲ་ཝརྟི་ནཱ་ཡེ་ཧཱུྃ་ཧཱུྃ་ཕཊ། ཨོཾ་དྷི་ལི་དྷི་ལི་མ་ཧཱ་བཱིརྱེ་ཧཱུྃ་ཧཱུྃ་ཕཊ། རྣལ་འབྱོར་མ་ཉི་ཤུ་རྩ་བཞིའི་སྔགས་སོ། །ཨོཾ་ཀཱ་ཀཱ་སྱེ་ཧཱུྃ་ཧཱུྃ་ཕཊ ༑ ཨོཾ་ཨུ་ལཱུ་ཀཱ་སྱེ་ཧཱུྃ་ཧཱུྃ་ཕཊ། ཨོཾ་ཤྭ་ནཱ་སྱེ་ཧཱུྃ་ཧཱུྃ་ཕཊ། ཨོཾ་སཱུ་ཀ་རཱ་སྱེ་ཧཱུྃ་ཧཱུྃ་ཕཊ། ཨོཾ་ཡ་མ་དཱ་དྷི་ཡེ་ཧཱུྃ་ཧཱུྃ་ཕཊ།

ཨོཾ་ཡ་མ་དཱུ་ཏི་ཡེ་ཧཱུྃ་ཧཱུྃ་ཕཊ། ཨོཾ་ཡ་མ་དཾཥྟྲཱི་ཎཱེ་ཡེ་ཧཱུྃ་ཧཱུྃ་ཕཊ ༑ ཨོཾ་ཡ་མ་མ་ཐ་ནཱི་ཡེ་ཧཱུྃ་ཧཱུྃ་ཕཊ། སྒོ་མཚམས་མ་རྣམས་ཀྱི་སྔགས་ཏེ་དེ་དག་གང་མོས་པ་ལ་ཅི་ནུས་པ་བཟླའོ། །བཟླས་པའི་རྣལ་འབྱོར་རོ། །དེ་ནས་མངོན་པར་བཤམས་པའི་གཏོར་མ་སུཾ་བྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང་རྃ་ལས་མེའི་སྟེང་དུ་ཨཱཿལས་ཐོད་པ་ཡངས་པའི་ནང་དུ་ཤར་ལྷོ་ནུབ་བྱང་དབུས་སུ་གོ་ཀུ་ད་ཧ་ན་ལས་བ་ལང་ཁྱི་རྟ་གླང་པོ་ཆེ་མི་སྟེ་ཤ་ལྔ་དང༌། དེའི་སྟེང་དུ་ཤར་དབུས་ནུབ་བྱང་ལྷོར། བི་མུ་ཤུ་མ་ར་ལས་དྲི་ཆེན། དྲི་ཆུ། བྱང་སེམས

༑ ཀླད་པ། རཀྟ་སྟེ། བདུད་རྩི་ལྔ་དང༌། དེའི་སྟེང་དུ་དབུས་དང་ཤར་ནས་གཡས་སྐོར་གྱིས་ཧཱུྃ་ཨོཾ་ཏྲཱྃ་ཧྲཱིཿཨཱཿརྣམས་ཆོས་ཀྱི་དབྱིངས། མེ་ལོང་ལྟ་བུ། མཉམ་པ་ཉིད ༑ སོ་སོར་རྟོག་པ། བྱ་བ་གྲུབ་པ་སྟེ་ཡེ་ཤེས་ལྔའི་ངོ་བོར་བསམ། དེའི་སྟེང་དུ་བདུད་རྩི་ལྔའི་རང་བཞིན་ཨོྃ་དཀར་པོ་མགོ་ཐུར་དུ་ལྟ་བའོ། །དེའི་སྟེང་དུ་བྱང་ཆུབ་སེམས་ཀྱི་རང་བཞིན། ཁ་ཊྭཱཾ་ག་མགོ་ཐུར་དུ་ལྟ་བ་ལ་ཧཱུྃ་གིས་མཚན་པ་བསམས་ནས། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་ནས་མེ་སྦར། དེས་ཤ་ལྔ་དང༌། བདུད་རྩི་ལྔ་དང༌། ཡེ་ཤེས་ལྔ་བཞུ་ཞིང་བསྐོལ་བའི་རླངས་པ་གྱེན་དུ་སོང་བས། ཨོྃ་དང་ཁ་ཊྭཱཾ་ག་ལས་བདུད་རྩིའི་རྒྱུན་བབས། ཡང་ཁ་ཊྭཱཾ་ག་ལས་བྱུང་བའི་འོད་ཟེར་རླངས་པ་དང་བཅས་པ་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཐོད་པ་བདུད་རྩིས་གང་བ་རྣམ་པར་བཀུག་ནས་གཏོར་མ་ལ་ཐིམ། ཁ་ཊྭཱཾ་ག་ཨོྃ་དང་བཅས་པ་ལྷུང་ནས་ཐམས་ཅད་རོ་གཅིག་ཏུ་འདྲེས་པའི་ཡེ་ཤེས་ཀྱི་བདུད་རྩིའི་རྒྱ་མཚོར་དམིགས་ལ། ཨོྃ་ཨཱཿཧཱུྃ་ཞེས་ཡང་ཡང་བརྗོད་ཅིང་བྱིན་གྱི་བརླབ་བོ། །དེ་ནས་མདུན་གྱི་ནམ་མཁར་སྐད་ཅིག་གིས་རྟེན་དང་བརྟེན་པར་བཅས་པའི་ལྷ་སུམ་ཅུ་སོ་བདུན་གྱི་དཀྱིལ་འཁོར་གསལ་བར་དམིགས་ལ། རང་བཞིན་གྱི་གནས་ནས་རྡོ་རྗེ་རྣལ་འབྱོར་མའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དང༌། ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་དང༌། དུར་ཁྲོད་ཀྱི་བདག་པོ་ཕྱོགས་སྐྱོང་དང་བཅས་ཐམས་ཅད་བསྟིམ་ནས་ལག་པ་གཉིས་ཉི་ཟླར་བསྒོམས་པའི་ཐལ་མོ་གཉིས་ལ་ཨཱ་ལི་ཀཱ་ལི་གཉིས་བཀོད་ནས་ཐལ་མོ་སྦྱར་ལ། ཨོཾ་ཨ་ནྱོ་ནྱ་ཨ་ནུ་ག་ཏ་སརྦ་དྷརྨཱཿཔ་ར་སྥ་ར། ཨ་ནུ་ག་ཏ་སརྦ་རྷརྨཱཿཨ་དྱནྟ་ཨ་ནུ་ག་ཏ་སརྦ་དྷརྨཱ། ཨ་ཏི་ཏ་ཨ་ནུ་པྲ་བེ་ཤ་ཡ་སརྦ་དྷརྨཱ་ཧཱུྃ། ཞེས་བརྗོད་པས་ཐབས་དང་ཤེས་རབ་ཀྱི་ལག་པར་བྱིན་གྱིས་བརླབས་པ་ཁ་ཕྱེ་བའི་སྟེང་དུ་གཏོར་མ་བཞག་པ་བསྟབས་པར་བསམ་ཞིང༌།

ཨོཾ་བཛྲ་ཨཱ་རལླི་ཧོ་ཛཿཧཱུྃ་བྃ་ཧོཿབཛྲ་ཌཱ་ཀི་ནྱཿས་མ་ཡ་སྟྭཾ་དྲྀ་ཤྱ་ཧོཿ ཨོྃ་ཨཱཿཧཱུྃ་ཞེས་ལན་ལྔ་དང་རྗེ་བཙུན་མའི་ཡང་སྙིང་ལ་སོགས་པ་སོ་སོའི་སྔགས་ཀྱི་འཁོར་ལོ་ལྔའི་ལྷ་ཚོགས་དང༌། ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙ་ཨུནྨཱ་ད། ཨ་པ་སྨཱ་ར་ཌཱ་ཀ་ཌཱ་ཀི་ནྱཱ་ད་ཡ། ཨི་མཾ་བ་ལིཾ་གྲྀཧྞནྟུ་ས་མ་ཡ་རཀྵནྟུ། མ་མ་སརྦ་སིདྡྷི་མ་པྲ་ཡཙྪནྟུ། ཡ་ཐཻ་བཾ། ཡ་ཐེཥྟཾ། བྷུཉྫ་ཐ་ཛི་གྷ་ཐ། པི་ཝ་ཐ། མཱ་ཏི་ཀྲ་མ་ཐ། མ་མ་སརྦ་ཀརྟྟ། སཏྶུ་ཁཾ་བི་ཤུདྡྷ་ས་ཧ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊསྭཱ་ཧཱ། ཞེས་པ་གསུམ་གྱིས་དུར་ཁྲོད་ན་གནས་པ་རྣམས་ལ་ཕུལ་ནས། ཨརྒྷཾ་ལ་སོགས་པས་མཆོད་ནས། ཨོཾ་ན་མོ་བྷ་ག་ཝ་ཏེ་བཛྲ་བཱ་ར་ཧཱི་བཾ་ཧཱུྃ་ཧཱུྃ་ཕཊ། ཨོཾ་ན་མཿཨཱརྱཱ་པ་རཱ་ཛི་ཏེ་ཏྲཻ་ལོ་ཀྱ་མཱ་ཏེ་མ་ཧཱ་བི་དྱེ་ཤྭ་རི་ཧཱུྃ་ཧཱུྃ་ཕཊ ༑ ཨོཾ་ན་མཿསརྦ་བྷཱུ་ཏ་བྷ་ཡཱ་ཝཱ་ཧེ་མ་ཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲཱ་ས་ནེ། ཨ་ཛི་ཏེ་ཨ་པ་རཱ་ཛི་ཏེ་ཝཱ་ཤྱཾ་ཀ་རི་ནེ་ཏྲ་བྷྲ་མ་ཎི་ཧཱུྃ་ཧཱུྃ་ཕཊ། ཨོྃ་ན་ ¡Ã མཿ ( ¡¶ ཞ ¡· བི་ཥ་ ) ཤོ་ཥ་ཎི་རོ་ཥ་ཎི་ཀྲོ་དྷ་ཀ་རཱ་ལི་ཧཱུྃ་ཧཱུྃ་ཕཊ། ཨོཾ་ ¡Ã ཏྲཱ་ས་ནི་ ( ¡¶ ཞ ¡· ན་མཿསནྟྲ་ཤ་ ནི་ ) མཱ་ར་ཎི་པྲ་བྷེ་ད་ནི་པ་རཱ་ཛ་ཡེ་ཧཱུྃ་ཧཱུྃ་ཕཊ། ཨོཾ་ན་མོ་བི་ཛ་ཡེ་ཛམྦྷ་ནི་སྟམྦྷ་ནི་མོ་ཧ་ནི་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཝཱ་ར་ཧཱི་མ་ཧཱ་ཡོ་གི་ནི་ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ། ཅེས་བསྟོད་ནས། ལྷ་ཡི་ཚོགས་རྣམས་མ་ལུས་དང༌། །ཀླུ་ཡི་ཚོགས་རྣམས་མ་ལུས་དང་ ༑ ༑ གནོད་སྦྱིན་ཚོགས་རྣམས་མ་ལུས་དང༌། །སྲིན་པོའི་ཚོགས་རྣམས་མ་ལུས་དང་ ༑ ༑ འབྱུང་པོའི་ཚོགས་རྣམས་མ་ལུས་དང༌། །ཡི་དྭགས་ཚོགས་རྣམས་མ་ལུས་དང་ ༑ ༑ ཤ་ཟའི་ཚོགས་རྣམས་མ་ལུས་དང༌། །སྨྱོ་བྱེད ་ཚོགས་ རྣམས་མ་ལུས་དང༌།། བརྗེད་བྱེད་ཚོགས་རྣམས་མ་ལུས་དང༌། །མཁའ་འགྲོའི་ཚོགས་རྣམས་མ་ལུས་དང་ ༑ ༑ མ་མོའི་ཚོགས་རྣམས་མ་ལུས་དང༌། །མ་ལུས་པ་ནི་ཐམས་ཅད་དག

། འདིར་གཤེགས་པ་དག་ལ་དགོངས་སུ་གསོལ། །བསྟན་པ་སྲུང་དང་འགྲོ་བའི་དོན་མཛད་ཕྱིར། །ཐུགས་དམ་བཅས་ཤིང་ཞལ་གྱིས་བཞེས་པ་རྣམས། །དཔལ་ཆེན་བཀའ་སྡོད་ཡིད་ལྟར་མགྱོགས་པ་ཡི། །འཇིགས་པའི་གཟུགས་ཅན་དྲག་གཏུམ་མི་བཟད་པ། །གདུག་པ་འདུལ་མཛད་ནག་པོའི་ཕྱོགས་རྣམས་འཇོམས།། རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། །མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། །གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་ལོ། །སྡེ་བརྒྱད་བཙུན་མོ་སྲས་དང་གཡོག་བཅས་པས། །དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། །རྣལ་འབྱོར་བདག་ཅག་འཁོར་བཅས་ལ། །ནད་མེད་ཚེ་དང་དབང་ཕྱུག་དང༌། །དཔལ་དང་གྲགས་དང་སྐལ་པ་བཟང༌། །ལོངས་སྤྱོད་རྒྱ་ཆེན་ཀུན་ཐོབ་ཅིང༌། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ ༑ ༑ སྲུང་མས་རྟག་ཏུ་གྲོགས་མཛོད་ཅིག །དུས་མིན་འཆི་དང་ནད་རྣམས་དང་ ༑ ༑ གདོན་དང་བགེགས་རྣམས་ཞི་བ་དང༌། །རྨི་ལམ་ངན་དང་མཚན་མ་ངན།། བྱ་བྱེད་ངན་པ་མེད་པར་མཛོད། །འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་རྒྱས་ཞིང་ཆོས་འཕེལ་དང༌། །བདེ་ལེགས་ཐམས་ཅད་འགྲུབ་པ་དང༌། ། ཡིད་ལ་འདོད་པ་ཀུན་འགྲུབ་ཤོག །ཅེས་ཕྲིན་ལས་བཅོལ་ནས་རྡོ་རྗེའི་གླུ་དང་བཀྲ་ཤིས་ཀྱི་ཚིགས་སུ་བཅད་པས་བྱིན་དབབ་ཅིང་བཀྲ་ཤིས་པར་བྱའོ། །གཏོར་མའོ ༑ ༑ ཟས་ཟ་བའི་ཚེ་ཁ་ཟས་གཏོར་མ་ལྟར་བྱིན་གྱིས་བརླབས་ལ། རང་རྡོ་རྗེ་རྣལ་འབྱོར་མར་དམིགས་པའི་ལྟེ་བར་གཏུམ་མོའི་མེ་འབར་བའི་ཁྲོད་ན་ལུས་ཀྱི་ལྷ་རྣམས་གསལ་བར་དམིགས་ནས། ཁྱད་པར་དུ་ནང་གི་གཙོ་མོའི་སྤྱི་བོར་བླ་མ་རིགས་བདག་གི་གཙོ་བོར་བཞུགས་པར་བསམ། དེ་ནས་ལག་པའི་མཆོད་པས་ལག་པའི་ལྷ་ཚིམ་པར་བྱས་ནས། ལག་པ་གཉིས་དགང་བླུགས། ཁ་ཧོམ་ཁུང༌། ཁ་ཟས་བསྲེག་རྫས་སུ་བསམས་ལ་ནང་གི་སྦྱིན་སྲེག་གི་ཚུལ་གྱིས་ལུས་ཀྱི་ལྷ་རྣམས་མཆོད་པར་བསམ་ཞིང༌། ཤིན་ཏུ་ཞེན་པར་མི་བྱ་བར་བདུད་རྩིའི་རོ་མྱང་ཞིང་བཟའོ།

།ལྷག་མ་ཨོཾ་ཨུཙྪི་ཥྟ་བ་ལིཾ་ཏ་བྷཀྵ་སཱི་སྭཱ་ཧཱ། ཞེས་པས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། ཁ་ཟས་ཀྱི་རྣལ་འབྱོར་རོ། །ཉལ་བའི་ཚེ་རྫོགས་རིམ་གྱི་སྐབས་ལྟར་ལྷ་རྣམས་བསྡུས་ནས་སྟོང་པ་ཉིད་ཀྱི་ངང་ལ་ཉལ་ལོ།། ལྡང་བའི་ཚེ་གོང་དུ་བཤད་པ་ལྟར་འོད་གསལ་ལས་ལྷའི་སྐུ་ཟུང་འཇུག་ཏུ་ལྡང་ངོ༌། ཁྲུས་ཀྱི་ཚེ་ཏིང་ངེ་འཛིན་གོང་གི་དབང་བསྐུར་བ་དང་འདྲ་ལ། ཡི་གེ་བརྒྱ་པ་བརྗོད་ཅིང་ཁྲུས་བྱས་པས་སྡིག་པ་དང་དྲི་མ་ཐམས་ཅད་དག་པར་བསམ་མོ། ། མཐར་དབང་གི་ལྷ་གཤེགས་སུ་གསོལ། སྤྱོད་ལམ་ལ་འཇུག་པའི་ཚེ་རང་གི་ལུས་ཀྱི་ཨོྃ་བྃ་ལ་སོགས་པའི་དཔའ་མོ་དང་པུ་ཛཱ་ལ་སོགས་པ་སོ་སོའི་སྔགས་བརྗོད་པས་ལྷ་རྣམས་སོ་སོའི་གནས་སུ་ཐིམ་པས་བདག་ཉིད་བསྲུངས་ནས་སུམྦྷའི་སྔགས་ལན་གཉིས་ཀྱིས་ཕྱོགས་མཚམས་རྣམས་བཅིངས་ལ། བདག་དང་སྣང་བ་ཐམས་ཅད་རྡོ་རྗེ་ཕག་མོའི་སྐུར་བསམ་སྟེ། ཧཱུྃ་ཞེས་བརྗོད་པས་བྱིན་གྱིས་བརླབ། བརྗོད་པ་དང་གྲགས་པ་ཐམས་ཅད་སྔགས་སུ་བསྒོམས་ལ་ཡུམ་གྱི་རྐང་པ་བརྒྱད་པ་བརྗོད་པས་བྱིན་གྱིས་བརླབ། རྟོག་པའི་འདུ་འཕྲོ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་བསམས་ལ་ཧཱུྃ་ཞེས་བརྗོད་པས་བྱིན་གྱིས་བརླབས་ནས་ལྷས་ལྷ་མཆོད་པར་བསམ་ཞིང་ཡུལ་རྣམས་ལ་སྡང་ཞེན་མེད་པར་ལོངས་སྤྱད་དོ། །དེ་ལྟར་མཉམ་པར་བཞག་པ་དང༌། ཡན་ལག་གི་རྣལ་འབྱོར་ལ་ཤིན་ཏུ་གོམས་པ་ལས་བྱུང་བའི་ཏིང་ངེ་འཛིན་སྤྱོད་པས་བརྟན་པར་བྱས་པས་ཐུན་མོང་གི་དངོས་གྲུབ་ཐམས་ཅད་ཀྱིས་ཡིད་བདེ་བར་བྱས་ནས། ས་དང་ལམ་ཐམས་ཅད་བགྲོད་དེ། རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འགྱུར་བ་ཉིད་དོ། །འདིའི་བརྒྱུད་པ་ནི་རྡོ་རྗེ་འཆང་ ༑ རྡོ་རྗེ་ཕག་མོ། ཡེ་ཤེས་ཀྱི་མཁའ་འགྲོ་མ། ཡུལ་བ་རེནྡྲའི་རྣལ་འབྱོར་པ་བི་རཱུ་པ། ཡུལ་ར་ཌའི་སློབ་དཔོན་ཨུ་མ་པ་ཏ་ ¡Ã ཧ་དྷྀ ( ¡¶ ཞ ¡·¡¶ ལུ ¡· ད་དྷ་ ) ། ཤཱནྟ་གུཔྟ ༑ ཙནྡྲ་ཀཱིརྟི། ཝཱ་གཱི་ཤྭ་ར་གུཔྟ། བླ་མ་རྭ་ལོ་ཙྪ་བ་ཆོས་རབ།

རྭ་ཡེ་ཤེས་སེང་གེ རྭ་འབུམ་སེང༌། སློབ་དཔོན་རྣམ་པར་རྒྱལ་བའི་རྡོ་རྗེ། དགེ་སློང་འཕགས་པ་རྣམས་སོ། །དེ་ལྟར་ལུང་དོན་མན་ངག་གིས་བརྒྱན་པའི། །སྒྲུབ་ཐབས་གོ་གོ་ཅན་གྱིས་རབ་བསྐུལ་ནས། །འཕགས་པས་སྦྱར་བའི་དགེ་བས་བདག་གཞན་ཀུན། ། རྡོ་རྗེ་ཕག་མོའི་གོ་འཕང་ཐོབ་པར་ཤོག །རྡོ་རྗེ་ཕག་མོ་མངོན་པར་འབྱུང་བའི་རྒྱུད་ཀྱི་རྗཻས་སུ་འབྲང་བ་སློབ་དཔོན་ཤྲཱི་ཨུ་མ་པ་ ¡Ã ཏ་ཧ་དྷིས་ ( ¡¶ ཞ ¡·¡¶ ལུ ¡· ཏི་དྷ་ ཏས་ ) མཛད་པའི་ལག་ཏུ་བླང་བའི་རིམ་པ། དགེ་སློང་སྔགས་འཆང་བ་འཕགས་པས་ཆུ་ཕོ་སྤྲཻལ་གྱི་ལོ་དགུན་ཟླ་འབྲིང་པོའི་ཡར་གྱི་ངོ་ལ་ཤིང་ཀུན་གྱི་མཁར་དུ་སྦྱར་ ¡Ã བའོ། ( ¡¶ ཞ ¡·¡¶ ལུ ¡· ཡི་གེ་པ་ནི་ཨ་ཙ་རའོ།། ) །། ༄༅། །ན་རོ་མཁའ་སྤྱོད་ཀྱི་མངོན་རྟོགས་བཞུགས། ། ༄༅། །དཔལ་རྡོ་རྗེ་རྣལ་འབྱོར་མའི་སྒྲུབ་པའི་ཐབས། དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །དུས་གསུམ་རྒྱལ་བ་ཐམས་ཅད་ཀྱི། །བསྐྱེད་དང་རོལ་པའི་ཡུམ་གྱུར་པ། །རྡོ་རྗེ་རྣལ་འབྱོར་མར་བཏུད་ནས། །དེ་མཉེས་བྱེད་པའི་ཆོ་ག་བཤད། །རྡོ་རྗེ་རྣལ་འབྱོར་མ་བསྒོམ་པར་འདོད་པས། སྟན་བདེ་བ་ལ་ཁ་ནུབ་ཕྱོགས་སུ་བལྟས་ནས་ཅི་བདེ་བར་འདུག་ལ། བླ་མ་དང་དཀོན་མཆོག་གསུམ་ལ་ལན་གསུམ་སྐྱབས་སུ་སོང་ནས། བྱིན་གྱིས་བརླབས་པའི་བདུད་རྩི་མྱངས་ཏེ། ཨོཾ་ཨཱཿཧཱུྃ་ཞེས་བརྗོད་པས་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་བར་བསམ་མོ། །དེ་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བྱམས་པ་དང༌། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་སྙིང་རྗེ་དང༌། བདེ་བ་དང་མ་བྲལ་ན་བདག་གི་དོན་གྲུབ་སྙམ་པའི་དགའ་བ་དང༌། བདེ་སྡུག་མེད་པའི་ངང་དུ་སེམས་སྙོམས་པར་གྱུར་ཅིག་སྙམ་པའི་བཏང་སྙོམས་ཏེ་ཚད་མེད་པ་བཞི་དང༌། བདག་དང་སེམས་ཅན་ཐམས་ཅད་ཀྱིས་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར། རྡོ་རྗེ་རྣལ་འབྱོར་མ་བསྒོམ་སྙམ་དུ་བྱང་ཆུབ་ཀྱི་སེམས་ཡུན་རིང་དུ་བསྒོམ།

དེ་ནས་བདག་གི་སྤྱི་བོར་ ¡Ã བླ་མ་ ( ¡¶ ཞ ¡· ནམ་མཁའ་ལ་རིན་པོ་ཆེའི་ཁྲི་དང་པད་ཟླའི་གདན་ལ་རང་གི་བླ་མ་དམ་པ་སྐུ་དར་ལ་བབ་པ་རུས་པའི་རྒྱན་དྲུག་གིས་བརྒྱན་པ་ཌ་མ་རུ་དང་ཁ་ཊྭཱཾ་ག་དང༌། ཐོད་པ་འཛིན་པ་བཞུགས་པ ། ) བསྒོམས་ལ། དུས་གསུམ་གྱྀ་སངས་རྒྱས་ཐམས་ཅད་ཀྱི་ངོ་བོ་གྱུར་པ། བླ་མ་དམ་པ་ལ་ཕྱག་འཚལ་ཞིང་སྐྱབས་སུ་མཆིའོ། །ཞེས་བརྗོད་ཅིང་མོས་གུས་དྲག་པོ་བྱས་པས་བླ་མ་རང་གི་ལུས་ལ་ཐིམ་པས། སྙིང་གི་ནང་དུ་ཆོས་འབྱུང་ཉིས་བརྩེགས་ཀྱི་ལྟེ་བར་བྃ་ ¡Ã ལས་ ( ¡¶ ཞ ¡· ལ་ཨོཾ་ཨོཾ་ཨོཾ་སོགས་ནས་སྭཱ་ཧཱའི་བར་ ) སྔགས་ཀྱི་ཕྲེང་ ¡Ã བས་ ( ¡¶ ཞ ¡· ཁ་དོག་དམར་པོས་གཡོན་དུ་ ) བསྐོར་བར་དམིགས་ནས། དེ་ལས་འོད་ཟེར་འཕྲོས་པས་རང་གི་སྡིག་སྒྲིབ་སྦྱངས། བ་སྦུའི་བུ་ག་ནས་ཕྱིར་འཕྲོས་སེམས་ཅན་ཐམས་ཅད་ལ་ཕོག་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས། སེམས་ཅན་ཐམས་ཅད་རྡོ་རྗེ་རྣལ་འབྱོར་མར་གྱུར་ཏེ། འོད་ཟེར་སླར་འདུས་ཏེ་རང་ལ་ཐིམ་པས་རང་ཉིད་རྡོ་རྗེ་རྣལ་འབྱོར་མར་གྱུར་པ་ནི། པདྨ་དང་ཉི་མའི་སྟེང་དུ་ཞབས་གཡས་བརྐྱང་པས་དུས་མཚན་མ་དམར་མོ་དང༌། གཡོན་བསྐུམ་པས་འཇིགས་བྱེད་ནག་པོ་མནན་པ། སྐུ་མདོག་དམར་མོ་ཞལ་གཅིག་ཕྱག་གཉིས་སྤྱན་གསུམ་མ ༑ ཞལ་གྱེན་དུ་ཕྱོགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་འཛིན་ཞིང༌། གཡོན་པས་ཁྲག་གིས་གང་བའི་ཐོད་པ་སྟེང་གི་ཕྱོགས་སུ་བཟུང་ནས་ཞལ་དུ་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌ་མ་རུ་དང་དྲིལ་བུ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་རུས་པའི་རྒྱན་ལྔ་དང་ལྡན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམ ༑ དེའི་ལྟེ་བར་ཨོྃ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲི་ྃམཾ་དཀར་མོ་རྨོངས་བྱེད་མ། མགོར་ཧྲེཾ་ཧྲི་ྃསེར་མོ་སྐྱོད་བྱེད་མ

༑ སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀ་རྣམས་སུ་བསམས་ལ། དེའི་ཐུགས་ཀའི་བྃ་ལས་འོད་འཕྲོས་པས། འོག་མིན་གྱི་གནས་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ་སྤྱན་དྲངས། ཛཿཧཱུྃ་བྃ་ཧོཿ ཨོཾ་ཡོ་ག་ཤུདྡྷ༔སརྦ་དྷརྨཱ་ཡོ་ག་ཤུདྡྷོ྅་ཧཾ། ཞེས་བརྗོད་པས་གཉིས་སུ་མེད་པར་བསམས་ནས་ལྷའི་སྐུ་སྣང་ལ་རང་བཞིན་མེད་པ་དེ་ཉིད་ལ་སེམས་རྩེ་གཅིག་ཏུ་མཉམ་པར་བཞག་གོ །བསྐྱེད་པའི་རིམ་པའོ།། །།རྫོགས་པའི་རིམ་པ་བསྒོམ་པའི་ཚུལ་གསུམ་ལས། བྷ་གའི་ནང་དུ་དགའ་བ་འཁྱིལ་པ་གཡོན་དུ་མྱུར་དུ་འཁོར་བ་གཅིག་བསམས་ནས། དེ་ལ་དམིགས་པ་རྩེ་གཅིག་ཏུ་གཏད་ལ། རླུང་ཁ་སྦྱོར་བསྒཽམས་པས་བདེ་བའི་ཏིང་ངེ་འཛིན་སྐྱེ་བར་འགྱུར་རོ། །ཡང་སྨིན་མཚམས་ཀྱི་ཐད་ཀའི་སྟེང་གི་ནམ་མཁར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད་ཡིད་མཉམ་པར་བཞག་པས་མི་རྟོག་པའི་ཡེ་ཤེས་སྐྱེ་བར་འགྱུར་རོ། །དེ་ཡང་སྟོང་ཤས་ཆེ་ན་བདེ་བའི་ཏིང་ངེ་འཛིན་བསྒོམ་ཞིང་ ༑ བདེ་ཤས་ཆེ་ན་སྟོང་པའི་ཏིང་ངེ་འཛིན་བསྒོམས་ལ། ཟུང་དུ་ཆུད་པར་གྱུར་ན་དགའ་བ་འཁྱིལ་པ་དེ་ཉིད་སྙིང་གའི་བྃ་ལ་བསྟིམ་སྟེ། མཉམ་པར་བཞག་པར་བྱའོ ༑ ༑ རྫོགས་པའི་རིམ་པའོ།། །།སྔགས་བཟླ་བར་འདོད་ན། སྙིང་གའི་བྃ་གྱི་མཐའ་མར་སྔགས་ཀྱི་ཕྲེང་བ་གཡོན་སྐོར་དུ་འཁོར་བའི་འོད་ཀྱིས་སངས་རྒྱས་དང༌། བྱང་ཆུབ་སེམས་དཔའ་དང་ ༑ དཔའ་བོ་དང༌། རྣལ་འབྱོར་མ་ཐམས་ཅད་ཀྱི་རྒྱུད་བསྐུལ་བས་དེ་དག་གི་ཡེ་ཤེས་བདག་གི་རྒྱུད་ལ་ཞུགས་པས། སྡིག་པ་དང་སྒྲིབ་པ་དག ཚེ་དང་བསོད་ནམས་འཕེལ་བར་བསམ་ཞིང༌། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་ཅི་ནུས་པ་བཟླས་པར་བྱའོ།། གཏོར་མ་གཏོང་བའི་ཚེ། ཤ་ཆང་དང་བཅས་པའི་གཏོར་མ།

ཨོྃ་ཨཱཿཧཱུྃ། ཞེས་ལན་གསུམ་བརྗོད་པས། ཐོད་པ་ཆེན་པོ་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩིར་བྱིན་གྱིས་བརླབ་བོ། །དེ་ནས་འབར་བའི་ཕྱག་རྒྱ་བཅས་ལ་ཕཻཾ་ཞེས་བརྗོད་པས། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང༌། བྱང་ཆུབ་སེམས་དཔའ་དང༌། དཔའ་བོ་དང༌། རྣལ་འབྱོར་མ་དང༌། ཆོས་སྐྱོང་དང༌། འཇིག་རྟེན་སྐྱོང་བ་ཐམས་ཅད་ཀྱིས་བསྐོར་བ་སྤྱན་དྲངས་པ་མདུན་གྱི་ནམ་མཁར་བཞུགས་པ་རྣམས་ཀྱིས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ནས། ཨོཾ་བཛྲ་ཨཱ་རལླི་ཧོ། ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོ། ཨོྃ་ཨཱཿཧཱུྃ། ཞེས་ལན་ལྔའམ་བདུན་གྱིས་ཕུལ་ནས། ཨརྒྷཾ་པཱ་དྱཾ་ལ་སོགས་པའི་མཆོད་པ་རྣམས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་སྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། །འཇིག་རྟེན་བྱ་བ་རབ་འཇུག་པའི། །དེ་སྙེད་རྣམས་ལ་ཕྱག་འཚལ་ལོ། །ཞེས་པས་བསྟོད་ནས། ལྷ་མོ་ཚད་མ་དམ་ཚིག་ཚད་མ་དང་

༑ ༑ དེས་གསུངས་ཚིག་ཀྱང་ཚད་མའི་མཆོག་ཡིན་པས། །བདེན་པ་དེས་ནི་ལྷ་མོ་དེ་དག་རྣམས། །བདག་ལ་རྗེས་སུ་འཛིན་པའི་རྒྱུར་གྱུར་ཅིག །ཅེས་བདེན་པའི་སྟོབས་བརྗོད་ནས། གསོལ་བ་བཏབ་ནས་ ( ¡¶ ཞ ¡·¡¶ ལུ ¡· པས་ ) ཅི་འདོད་པའི་དངོས་གྲུབ་གནང་བར་བསམས་ནས། ཨོཾ་བཛྲ་མུཿ ཞེས་བརྗོད་པས་གཤེགས་སུ་གསོལ་ལོ། །ཟས་ཟ་བའི་ཚེ་ཁ་ཟས་གཏོར་མ་ལྟར་བྱིན་གྱིས་བརླབས་ལ། རང་རྣལ་འབྱོར་མར་དམིགས་པའི་ལྟེ་བ་ནས་གཏུམ་མོའི་མེ་སྦར་བའི་མེ་ལྕེའི་ཁྲོད་དུ་སྙིང་གར་བླ་མ་དང༌། ¡Ã སངས་རྒྱས་དང༌། ( ¡¶ ཞ ¡· དཀོན་མཆོག་གསུམ་ལ ) བྱང་ཆུབ་སེམས་དཔའི་ཚོགས་དང༌། ལྟོ་བར་ ( ¡¶ ཞ ¡· + ཆོས་སྐྱོང་དང་ ) འཇིག་རྟེན་པའི་ཚོགས་ཐམས་ཅད་དམིགས་ནས་རང་གི་ལག་པ་གཡོན་པའི་མཐིལ་དུ་པདྨ་འདབ་མ་ལྔ་པ་བསྒོམས་པའི་ལྟེ་བར། ཨོྃ་བྃ་མདུན་ཕྱོགས་ནས་བརྩམས་པའི་འདབ་མ་རྣམས་ལ་རིམ་པ་བཞིན་ཧྃ་ཡོྃ་ཧྲི་ྃམྃ་ཧྲེཾ་ཧྲི་ྃཧཱུྃ་ཧཱུྃ་ཕཊ་ཕཊ་བཀོད་པ་རྣམས་དཔའ་མོ་དྲུག་ཏུ་དམིགས་པ་ལ་མཆོད་པར་བསམ་ཞིང༌། ཐོག་མར་ཞུ་བའི་རྫས་དང༌། དེ་ནས་གོང་བུའི་རྫས་ཀྱིས་མཆོད་པས་མཉེས་པར་བསམ་ཞིང༌། ལག་པ་གཉིས་ཕན་ཚུན་མཉེའོ། །དེ་ནས་ལག་པ་གཡོན་པས་དཔྲལ་པ། མགྲིན་པ། སྙིང་གར་རེག་པས ༑ དཔའ་མོ་དེ་རྣམས་རང་གི་ལུས་ལ་ཐིམ་པར་བསམས་ནས་ལག་པ་གཡོན་པས་ཐོག་མར་ཕུད་ཀྱིས་བླ་མ་དང་ཡི་དམ་ལ་མཆོད་ལ། དེ་ནས་ཁ་ཧོམ་ཁུང་དུ་བསམས་ལ་ཕུལ་བས་ལུས་ཀྱི་ལྷ་ཐམས་ཅད་མཉེས་པར་བསམ་ཞིང་བཟའའོ། ། དེ་ནས་ལྷག་མ་ཨོྃ་ཨུཙྪི་ཥྟ་བ་ལིཾ་ཏ་བྷཀྵ་སཱི་སྭཱ་ཧཱས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། །སྤྱོད་ལམ་ལ་འཇུག་པའི་ཚེ། རང་རྡོ་རྗེ་རྣལ་འབྱོར་མ་ལ་ཕྱི་རོལ་གྱི་སྣང་བ་ཐམས་ཅད་མཆོད་པའི་ལྷ་མོར་དམིགས་པ་རྣམས་ཀྱིས་འདོད་ཡོན་གྱི་མཆོད་པ་རྣམས་ཀྱིས་མཆོད་པར་བསམ་ཞིང༌། ཁ་ན་མ་ཐོ་བ་མེད་པར་ཅི་བདེ་བར་སྤྱོད་དོ། །ཉལ་བའི་ཚེ། སྙིང་གའི་བྃ་ལས་འོད་འཕྲོས་པས་ཕྱི་རོལ་གྱི་འཁོར་འདས་ཀྱི་ཆོས་ཐམས་ཅད་བསྡུས་ནས་རང་ལ་ཐིམ།

རང་གི་ལུས་ཀྱང་སྙིང་གའི་བྃ་ལ་ཐིམ། བྃ་སྟོང་པ་ཉིད་དུ་གྱུར་པའི་ངང་ལ་ཉལ་ལོ། །ལྡང་བའི་ཚེ་སྟོང་པ་ཉིད་ཀྱི་ངང་ལས་རང་སྐད་ཅིག་གིས་རྡོ་རྗེ་རྣལ་འབྱོར་མར་གྱུར་པའི་ཐུགས་ཀའི་བྃ་ལས་འོད་འཕྲོས་པས་སྣོད་བཅུད་ཐམས་ཅད་གསལ་བར་དམིགས་ནས་ལྡང་བར་བྱའོ། །དེ་ལྟར་ཡན་ལག་བརྒྱད་དང་ལྡན་པའི་རྣལ་འབྱོར་ལ་རྟག་ཏུ་གནས་ན་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་རྗེས་སུ་བཟུང་ནས་མཁའ་ལ་སྤྱོད་པའི་གོ་འཕང་མྱུར་དུ་ཐོབ་སྟེ། གོ་འཕང་དེ་ལ་བརྟེན་ནས་རྡོ་རྗེ་འཆང་ཆེན་པོའི་དངོས་གྲུབ་ཀྱང་མྱུར་དུ་ཐོབ་པར་འགྱུར་བ་ཉིད་དོ། །གསུང་རབ་ཟབ་མོའི་སྙིང་པོའི་ཚུལ། །རྣལ་འབྱོར་མ་དཔལ་སྒྲུབ་པའི་ཐབས། །དད་ལྡན་ཤེས་རབ་རབ་གསལ་བ། །གོ་གོ་ཅན་གྱིས་གསོལ་བཏབ་ནས། །ལུང་དང་མན་ངག་དང་ལྡན་པ། །སྔགས་འཆང་འཕགས་པ་ཞེས་བྱས་སྦྱར། །དགེ་བ་དེ་ཡིས་འགྲོ་བ་ཀུན ༑ ༑ བདེ་བའི་དཔལ་གྱིས་འབྱོར་གྱུར་ནས། །མཁའ་སྤྱོད་མཆོག་གིས་རོལ་གྱུར་ཅིག །རྡོ་རྗེ་རྣལ་འབྱོར་མ་མཁའ་ལ་སྤྱོད་པའི་སྒྲུབ་ཐབས། རྗེ་བཙུན་ནཱ་རོ་པའི་མན་ངག་དཔལ་ས་སྐྱ་པ་ལས་བརྒྱུད་པ་འདི་ནི་དགེ་སློང་རྡོ་རྗེ་འཛིན་པ་འཕགས་པས་ས་མོ་སྦྲུལ་གྱི་ལོ་གདུ་བུའི་ཟླ་ ¡Ã བ་ལ་ཤང་ཏོར་ ( ¡¶ ཞ ¡· བའི་ཚེས་གཅིག་ལ་རྒྱལ་པོའི་ཕོ་བྲང་དུ་ ) སྦྱར་བའོ།། །།༄༅། །ནཱ་རོ་མཁའ་སྤྱོད་སྒྲུབ་ཐབས་བཞུགས། ། ༄༅། །ཨོཾ་སྭསྟི་སིདྡྷཾ། རྡོ་རྗེ་རྣལ་འབྱོར་མ་མཁའ་སྤྱོད་མ་བསྒོམ་པར་འདོད་པས་སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་ལན་གསུམ་བྱ། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིགསྡུག་བསྔལ་དང་བྲལ་བར་གྱུར་ཅིག དགའ་བ་དང་བདེ་བ་དང་མི་འབྲལ་བར་གྱུར་ཅིག མཉམ་པ་ཉིད་ཀྱི་དོན་རྟོགས་ནས་སངས་རྒྱས་པར་གྱུར་ཅིག ཅེས་ཚད་མེད་པ་བཞི་ཡུན་རིང་དུ་བསྒོམ། དེ་ནས་རང་གི་སྙིང་གའི་ནང་དུ་ཡི་གེ་བྃ་དམར་མོ་བསྒོམས་པ་ལས་འོད་འཕྲོས་པས་རང་གི་སྡིག་པ་སྦྱངས།

ཕྱིར་འཕྲོས་པས་སེམས་ཅན་གྱི་དོན་བྱས། ཚུར་འདུས་བྃ་ལ་ཐིམ་པ་ལས་རང་ཉིད་རྡོ་རྗེ་རྣལ་འབྱོར་མར་གྱུར་པ་ནི། པདྨ་དང་ཉི་མའི་སྟེང་དུ་བཞེངས་པའི་ཞབས་གཡས་བརྐྱང་པས་དུས་མཚན་མ་དམར་མོ་དང༌། གཡོན་བསྐུམ་པས་འཇིགས་བྱེད་ནག་པོ་མནན་པ། སྐུ་མདོག་དམར་མོ་ཞལ་གཅིག་ཕྱག་གཉིས་མ་གཡས་པས་གྲྀ་གུག་ཐུར་དུ་འཛིན་ཅིང༌། གཡོན་པས་བདུད་རྩིས་གང་བའི་ཐོད་པ་སྟེང་དུ་ཕྱོགས་པར་བཟུང་ནས་ཞལ་དུ་གསོལ་བ། ཕྲག་པ་གཡོན་པ་ལ་ཁ་ཊྭཱཾ་ག་ཁུར་བ་ལ་ཌ་མ་རུ་བཏགས་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་པ་དབུ་སྐྲ་ནག་པོ་སིལ་མར་གྱུར་པ། སྤྱན་གསུམ་པ། ཤིན་ཏུ་མཛེས་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ། དེའི་ཐུགས་ཀར་ཉི་མའི་སྟེང་དུ་བྃ་ལས་འོད་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་སྤྱན་དྲངས་ནས། ཛཿཧཱུྃ་བྃ་ཧོཿས་རང་ལ་བསྟིམ། རྣམ་པར་སྣང་མཛད་ཀྱིས་དབུར་བརྒྱན་པར་བསམ ༑ དེ་ནས་ལྷའི་སྐུ་སྣང་ལ་རང་བཞིན་མེད་པ་ལ་སེམས་གཏད་དེ་ཡིད་མཉམ་པར་བཞག་གོ །དེ་ནས་བྃ་གྱི་ཐ་མ་སྔགས་ཀྱིས་བསྐོར་བས་བདག་གི་སྡིག་པ་དང་ནད་ཐམས་ཅད་སྦྱངས་པར་བསམ་ཞིང༌། ཨོཾ་ ( ¡¶ ཞ ¡· + ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊསྭཱ་ཧཱ། ) སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ཅི་ནུས་པ་བཟླའོ། །གཏོར་མ་ཨོྃ་ཨཱཿཧཱུྃ་གིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ནས་སྙིང་གའི་བྃ་ལས་འོད་འཕྲོས་པས། རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་སྤྱན་དྲངས་པ་ལ་གཏོར་མ་ཕུལ་བས་གསོལ་བར་བསམ་ཞིང༌། ཨོཾ་བཛྲ་ཨཱ་རལླི་ཧོཿ ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ཡེ་ས་མ་ཡ་སྟྭཾ་དྲྀ་ཤྱ་ཧོ། ཨོྃ་ཨཱཿཧཱུྃ། ཞེས་གསུམ་མམ། བདུན་གྱིས་ཕུལ་ལ་འདོད་པའི་གསོལ་བ་གདབ།

བཛྲ་མུཿས་གཤེགས་སུ་གསོལ། ཟས་ཟ་བའི་ཚེ། ཁ་ཟས་བདུད་རྩིར་བྱིན་གྱིས་བརླབས་ལ། རང་གི་ལུས་ཀྱི་ལྷ་མཆོད་པའི་བསམ་པས་ལོངས་སྤྱོད་དོ། །ནུབ་མོར་ཉལ་བའི་ཚེ་སྟོང་པ་ཉིད་ཀྱི་ངང་ལ་ཉལ་ལོ། །ལྡང་བའི་ཚེ་ལྷའི་སྐུར་ལྡང་ངོ༌། །སྤྱོད་ལམ་ཐམས་ཅད་རྡོ་རྗེ་རྣལ་འབྱོར་མའི་ང་རྒྱལ་གྱིས་བྱའོ། །དེ་ལྟར་རྟག་ཏུ་ཡི་དམ་དུ་བྱས་ན། རིང་པོར་མི་ཐོགས་པར་རྡོ་རྗེ་རྣལ་འབྱོར་མའི་གོ་འཕང་ཐོབ་པར་འགྱུར་རོ། །དཔལ་ནཱ་རོ་ཏ་པའི་རྗེས་སུ་འབྲང་བའི་མཁའ་སྤྱོད་མའི་སྒྲུབ་ཐབས་འཕགས་པས་མེ་ཕོ་བྱི་བའི་ལོ་ཟླ་བ་གཉིས་པའི་ཚེས་བརྒྱད་ལ་སྦྱར་བའི་ཡི་གེ་པ་ནི་ཨ་ཙ་རའོ།། །།༄༅། །ཚོགས་འཁོར་བཞུགས། ། ༄༅། །དཔལ་རྡོ་རྗེ་རྣལ་འབྱོར་མའི་ཚོགས་ཀྱི་འཁོར་ལོའི་ཆོ་ག་བླ་མ་དང་དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །རྒྱལ་བ་ཀུན་གྱི་ཡེ་ཤེས་ཀྱི། ། སྒྱུ་མའི་རྣམ་འཕྲུལ་ལས་བྱུང་བ། །མཁའ་སྤྱོད་མ་དཔལ་ལ་བཏུད་དེ། །དེ་མཉེས་བྱེད་པའི་ཆོ་ག་བཤད། །དམ་ཚིག་དང་ལྡན་པ་འདིར་ཞུགས་ཤིང་རྣལ་འབྱོར་ལ་གནས་པའི་གང་ཟག་གིས། ཁྱད་པར་དུ་འཕགས་པའི་དུས་ཀྱི་ཚེ། དབེན་ཞིང་ཡིད་དུ་འོང་བའི་གནས་སུ་མཆོད་པ་དང༌། གཏོར་མ་གསུམ་དང༌། ཡོ་བྱད་རྣམས་བསོགས་ནས། དམར་གཏོར་གཅིག ཨོྃ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱ་སརྦ་ཐཱ་ཁཾ་ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲི་ཧྣེ་དཾ་བ་ལིཾ་ཏེ་སྭཱ་ཧཱ། ཞེས་ལན་གསུམ་བརྗོད་པས་བགེགས་ཐམས་ཅད་ལ་བྱིན་ནས་བགེགས་དང་འབྱུང་པོའི་ཚོགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ། དེ་བཞིན་གཤེགས་པ་ལ་མཆོད་པའི་ལས་རྩོམ་པ་ལ་བར་དུ་གཅོད་པ་མ་བྱེད་པར་དེངས་ཤིག ཅེས་པ་དང་སུམྦྷ་ནི་བརྗོད་ཅིང་རོལ་མོའི་སྒྲ་དང་བཅས་པས་བསྐྲད་དོ། །དེ་ནས་ལས་ཀྱི་སློབ་མས་ཞུ་ཕུལ་བ་དང༌། རང་སྐད་ཅིག་གིས་རྡོ་རྗེ་རྣལ་འབྱོར་ ¡Ã

མར་དམིགས་ནས ( ¡¶ ཞ ¡· མ་ཞལ་གཅིག་ཕྱག་གཉིས་མ་སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན་ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དང་དུས་མཚན་ཞབས་ཀྱིས་མནན་པ། གཡས་ན་གྲི་གུག་གཡོན་ཐོད་པ་དང་ཁ་ཊྭཱངྒ་འཛིན་པར་བསྒོམས་ལ། ) ། ལག་པ་གཡོན་པའི་སེ་གོལ་ཤར་ནས་ཕྱོགས་གཡོན་སྐོར་དང༌། ཤར་ལྷོ་ནས་མཚམས་གཡས་སྐོར་དུ་བརྡབ་ཅིང༌། སུམ་བྷའི་སྔགས་རྐང་པ་རེ་རེ་བརྗོད་པས་བགེགས་བསྐྲད་དོ། །དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་ནས། ལག་པ་གཡོན་པའི་མཐེབ་སྲིན་གྱིས་གཡོན་སྐོར་དུ་ཆོས་འབྱུང་ཉིས་བརྩེགས་བྲི་ཞིང་འདིའི་སྔགས་ཀྱིས་ཡེ་ཤེས་ཀྱི་བདུད་རྩིའི་རྒྱ་མཚོར་བྱིན་གྱིས་བརླབ་བོ། །དེ་ནས་བྱིན་གྱིས་བརླབས་པའི་བདུད་རྩི་དེས་ལག་པ་གཡས་གཡོན་ཕན་ཚུན་གཏོར་ཞིང་མཉེ་བ་དང༌། དཔྲལ་བ། མགྲིན་པ། སྙིང་ག་གསུམ་དུ་ཐིག་ལེ་བཀོད་ ¡Ã པས་ ( ¡¶ ཞ ¡· ལ་ཨོཾ་ཨ་ཧཱུྃ་བརྗོད་ ) རང་གི་ལུས་དག་པར་བྱས་ནས་གནས་དང་ཕྱིའི་མཆོད་པ་རྣམས་ལ་གཏོར་ཏེ། ལྷ་རྫས་ལས་གྲུབ་པའི་གཞལ་ཡས་ཁང་དུ་མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པ་དང་བཅས་པར་དམིགས་ནས་ཨོྃ་ཨཱཿཧཱུྃ་ཞེས་བརྗོད་དོ། །དེ་ནས་རྡོ་རྗེ་སེམས་དཔའི་རྣལ་འབྱོར་དང་ལྡན་པས་ཡི་གེ་བརྒྱ་པ་བརྗོད་པས་སྡིག་པ་སྦྱངས་ནས། སྒྲུབ་ཐབས་ནས་འབྱུང་བ་བཞིན་མངོན་པར་རྟོགས་པ་བསྒོམས་ཏེ། བཟླས་པ་ཅི་རིགས་པ་ཞིག་བྱའོ། །དེ་ནས་ཡང་ནང་མཆོད་ཀྱིས་མཆོད་རྫས་རྣམས་ལ་གཏོར་ཞིང་སུམྦྷ་ནིས་བསངས། སྭ་བྷཱ་ཝས་སྦྱངས ༑ སྟོང་པའི་ངང་ལས་ཨོཾ་ཨཱཿཧཱུྃ་ལས་མཆོད་ཡོན་ལ་སོགས་པ་ལྷ་རྫས་ལས་གྲུབ་པའི་མཆོད་པ་དཔག་ཏུ་མེད་པར་བསྐྱེད་ནས། སོ་སོར་སྔགས་དང༌། ཨོྃ་ཨཱཿཧཱུྃ་གིས་བྱིན་གྱིས་བརླབ་བོ། །དེ་ནས་མདུན་ན་དམིགས་པའི་རྟེན་ཡོད་དམ་མེད་ཀྱང་རུང་སྟེ། སྐད་ཅིག་གིས་རྡོ་རྗེ་རྣལ་འབྱོར་མ་རང་གིས་བསྒོམས་པ་ལྟ་བུ་བསྐྱེད་ནས། དཔའ་མོའི་གོ་ཆ་དྲུག་བཀོད་དེ།

ཡེ་ཤེས་པ་སྤྱན་དྲངས་ནས་བསྟིམ་པའི་བར་བདག་བསྐྱེད་ལྟར་བྱས་ནས། དེའི་མཐའ་མར་རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དང༌། དཔའ་བོ་དང༌། རྣལ་འབྱོར་མ་དང༌། ཆོས་སྐྱོང་བའི་སྲུང་མ་ཐམས་ཅད་ཀྱིས་གང་བར་བསྒོམས་ནས། དེ་རྣམས་མཆོད་པར་བསམ་ཞིང་སོ་སོའི་ཕྱག་རྒྱ་དང་བཅས་པས ༑ ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ཞེས་ཀུན་ལ་སྦྱར་ནས། ཨརྒྷཾ་པྲ་ཏཱིཙྪ་སྭཱ་ ( ¡¶ ཞ ¡·¡¶ ལུ ¡· + ཡེ་ ) ཧཱས་མཆོད་ཡོན། པཱ་དྱཾ་པྲ་ཏཱི་ཙྪ་ ( ¡¶ ཞ ¡·¡¶ ལུ ¡· + ཡེ་ ) སྭཱ་ཧཱས་ཞབས་བསིལ ༑ བཛྲ་པུཥྤེ་ཨཱཿཧཱུྃ་གིས་མེ་ཏོག བཛྲ་ངྷཱུ་པེ་ཨཱཿཧཱུྃ་གིས་བདུག་སྤོས། བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི། བཛྲ་ནཻ་བིདྱེ་ཨཱཿཧཱུྃ་གིས་ཞལ་ཟས ༑ བཛྲ་ཤབྡ་ཨཱཿཧཱུྃ་གིས་རོལ་མོ་དབུལ། དེ་ནས་དངོས་སུ་འབྱོར་པ་དང༌། ཡིད་ཀྱིས་སྤྲུལ་པའི་འདོད་ཡོན་ལྔས་མཆོད་པར་བསམ་ཞིང༌། རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་གཟུགས། ཤབྡ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་སྒྲ། གནྡྷེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་དྲི། ར་ས་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་རོ། སྤརྵེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་རེག་བྱ་དབུལ་བར་བྱའོ། །དེ་ནས་ནང་གི་མཆོད་པ་ཐོག་མར་རྩ་བའི་བླ་མ་ལ་དབུལ། དེ་ནས་བླ་མ་བརྒྱུད་པ་རྣམས་ལ་དབུལ་ཏེ། རྡོ་རྗེ་འཆང༌། རྡོ་རྗེ་རྣལ་འབྱོར་མ། ( ¡¶ ཞ ¡· + སློབ་དཔོན་ ) རྡོ་རྗེ་དྲིལ་བུ་པ། ཌེཾ་གི་པ། ཨནྟར་པ། ཏི་ལོ་པ། ནཱ་རོ་པ། ཕམ་ཐིང་པ། བླ་མ་མལ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ། བླ་མ་ཆོས་ཀྱི་རྗེ ( ¡¶ ཞ ¡· + ས་སྐྱ་པཎྜི་ཏ་ ) ། ཞེས་པའི་མཚན་རྣམས་ཀྱི་མཐར། ཨོྃ་ཨཱཿཧཱུྃ་ཞེས་བརྗོད་ཅིང་དབུལ། དེ་ནས་རྡོ་རྗེ་རྣལ་འབྱོར་མ་ལ་མཆོད་ནས། རང་གི་ལྕེ་རྩེ། དཔྲལ་བ ༑ མགྲིན་པ། སྙིང་ག་རྣམས་སུ་རེག་ལ་རང་གི་ལུས་ཀྱི་ལྷ་རྣམས་མཆོད་དེ།

ཆོས་སྐྱོང་སྲུང་མ་དང༌། ཡུལ་ཉི་ཤུ་རྩ་བཞིའི་དཔའ་བོ་དང༌། རྣལ་འབྱོར་མ་དང༌། འགྲོ་བ་རི་དྲུག་གི་ ( ¡¶ ལུ ¡· + བར་གྱི་ ) སེམས་ཅན་རྣམས་ལའང་སྦྱིན་ནོ། །དེ་ནས་རང་གི་ལྕེ་ལ་རེག་པས་བདག་བསྐྱེད་དང༌། མདུན་བསྐྱེད་ཀྱི་ ( ¡¶ ལུ ¡· + དཀྱིལ་འཁོར་གྱི་ ) ལྷ་རྣམས་མཉེས་ནས་བཞད་པའི་དབྱངས་སྔགས་ཀྱི་སྒྲར་གྲགས་པར་བསམ་ཞིང༌། དེ་ཉིད་ཀྱི་སྔགས་ ( ¡¶ ཞ ¡· + ཨོཾ་གསུམ་མ་ ) ལན་གསུམ་བརྗོད་དོ། །དེ་ནས་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ནས། ན་མོ་ཆོས་ཀྱི་དབྱིངས་ཀྱི་བྱིན་གྱིས་བརླབ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་གྱིས་བརླབ་དང༌། གསང་སྔགས་དང༌། ཕྱག་རྒྱའི་མཐུ་དང་ ༑ བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ ༑ བླ་མ་དང༌། རྡོ་རྗེ་རྣལ་འབྱོར་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་འབྱུང་ཞིང་རྒྱས་པར་གྱུར་ཅིག ཅེས་བརྗོད་ལ་སེ་གོལ་བརྡབ་བོ། །ཡང་སྙིང་གར་བཅས་ལ། ཨོྃ་སརྦ་བིད་པུ་ར་པུ་ར། སུ་ར་སུ་ར། ཨཱ་བརྟ། ཨཱ་བརྟ་ཧོ། ན་མསྶ་མནྟ་བུངྔྷཱ་ནཱཾ། ཨ་བྷི་སྨ་ར་ཡེ། སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷཱ་ཏུ། ཨཱ་ཀཱ་ཤ་ཡ། ས་མནྟ་མཾ་སརྦ་ཏ་ཐཱ་ག་ཏ་ཨ་པ་རི་ཤུངྔྷ་ལེ། མཎྜལ་ལེ་མ་མ་པྲ་ཎི་ངྷི། པུཎྱ་ཛྙཱ་ན། བ་ལེ་ན། སརྦ་ཏ་ཐཱ་ག་ཏ་བ་ལེནྟ་བནྡྷ་སྭསྠཱ་ན ༑ བ་ལེ་ན་ཙ་ཡེ་སྭཱ་ཧཱ། ཞེས་བརྗོད་ནས་བདག་པོས་ ( ¡¶ ལུ ¡· + ཡོངས་སུ་ ) མ་བཟུང་བ་དང༌། ཡིད་ལས་བྱུང་བའི་མཆོད་པས་མཆོད་པར་བྱའོ། །དེ་ནས་དཔལ་ལྡན་རྡོ་རྗེ་མཁའ་འགྲོ་མ་ལ་སོགས་པས་བསྟོད་པར་བྱའོ། །དེ་ནས་གཏོར་མ་སྦྱངས་ལ་སྒྲུབ་ཐབས་ནས་འབྱུང་བའི་ཆོ་གས་དང་པོ་རྣལ་འབྱོར་མ་དང༌།

གཉིས་པ་ཆོས་སྐྱོང་དང༌། གསུམ་པ་མཁའ་འགྲོ་སྤྱི་གཏོར་གྱིས་དབུལ་བར་བྱའོ། །དེ་ནས་ཚོགས་ཀྱི་ཡོ་བྱད་རྣམས་གཏོར་མ་ལྟར་བྱིན་གྱིས་བརླབས་ནས། ཚོགས་ཀྱི་ཕུད་བླ་མ་དང་ལྷ་རྣམས་ལ་འབུལ་ཞིང༌། གཏོར་མ་ལའང་སོ་སོའི་སྔགས་བརྗོད་པས་ཕུལ་ནས། དམ་ཚིག་དྲངས་ཏེ་ཕུད་ནང་མཆོད་ཀྱི་སྐབས་ལྟར་མཆོད་ནས་ལག་པའི་མཆོད་པ་བྱས་ལ། ཁ་ཟས་ཀྱི་རྣལ་འབྱོར་དང་ལྡན་པས། གཡོན་གྱི་ཀུན་ཏུ་སྤྱོད་པའི་ཚུལ་གྱིས་ཞེན་པ་མེད་ཅིང་ཚིམ་པར་ལོངས་སྤྱད་དོ། །བར་སྐབས་སུ་ཕྱི་ནང་གི་ལྷ་མཆོད་པའི་བསམ་པས། གཡེངས་བར་མི་འགྱུར་བའི་གླུ་དང༌། གར་དང་ ༑ རོལ་མོའི་སྒྲས་མཆོད་པར་བྱའོ། །དུས་ཐམས་ཅད་དུ་བདག་དང་སྣང་བ་ཐམས་ཅད་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་དང༌། རང་གིས་བརྗོད་པ་དང་ཕྱི་རོལ་ན་གྲགས་པ་ཐམས་ཅད་རྣལ་འབྱོར་མའི་སྔགས་དང༌། སེམས་ཀྱི་བསམ་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ལ། ཕྱི་ནང་གི་ཉམས་སུ་མྱོང་བའི་བདེ་བ་ཐམས་ཅད་ཀྱིས་རྡོ་རྗེ་རྣལ་འབྱོར་མ་མཆོད་པར་བསམ་ཞིང་ཡང་ནས་ཡང་དུ་ལྷའི་རྣམ་པ་གསལ་གདབ་པར་བྱའོ། །དེ་ནས་ལོངས་སྤྱད་པས་ཚིམ་པ་དང༌། ལྷག་མ་རྣམས་བསྡུས་ལ། འབར་བའི་ཕྱག་རྒྱའི་ནང་ནས་ཆང་གི་ཁ་ཕྲུ་བཏབ་ལ། ཨོྃ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ཨོྃ་ཁ་ཁ་ཁཱ་ཧི་ཁཱ་ཧི་ཨུཙྪིཥྟ་བ་ལིཾ་ཏ་བྷཀྵ་སཱི་སྭཱ་ཧཱ། ཞེས་གསུམ་གྱིས་བྱིན་ནས། རྡོ་རྗེའི་གླུ་བླངས་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་བྱུང་གྱུར་ཞིང༌། །ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། །ཤེས་རབ་ཕག་མོའི་པདྨ་ལ་ནི་རྡོ་རྗེས་རོལ་མཛད་པའི། །བཀྲ་ཤིས་དེས་ནི་བདེ་བ་མཆོག་གནས་པ་ཡི་བཀྲ་ཤིས་ཤོག ། ཅེས་བརྗོད་ནས། མདུན་བསྐྱེད་ཀྱི་ལྷ་ལ་བདག་གི་སྡིག་པ་དང༌། སྒྲིབ་པ་དང༌། དམ་ཚིག་གི་ཉེས་པ་དང༌། བར་དུ་གཅོད་པ་དང༌། མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང་དཔལ་དང༌། འབྱོར་པ་དང༌། སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ།

འཆི་བའི་ཚེ་མཁའ་ལ་སྤྱོད་པའི་གནས་སུ་འཁྲིད་པ་དང༌། མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ནས། ལྷ་མོ་ཚད་མ་ལ་སོགས་པ་བདེན་པའི་སྟོབས་ཀྱང་ལན་གསུམ་བརྗོད་ནས། སེམས་ཅན་ཐམས་ཅད་བདེ་གྱུར་ཅིག །སེམས་ཅན་ཐམས་ཅད་སྐྱོན་མེད་པར། །གང་གིས་ལམ་གྱིས་གྲོལ་གྱུར་པ། །དེས་ནི་སངས་རྒྱས་ཉིད་ཐོབ་ཤོག །ཅེས་པ་ལ་སོགས་པའི་སྨོན་ལམ་བཏབ་ནས། མ་འབྱོར་པ་དང་ཉམས་པ་དང༌། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་མཛོད། །ཅེས་བཟོད་པར་གསོལ། དེ་ནས་མདུན་བསྐྱེད་ཀྱི་རྟེན་ཡོད་ན་གཤེགས་སུ་གསོལ་མི་དགོས་ལ། མེད་ན་གཏོར་མའི་མགྲོན་དང་བཅས་པ་ལ། ཨོྃ་ཁྱེད་ཀྱིས་སེམས་ཅན་དོན་ཀུན་མཛོད།། རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། །ཞེས་པ་དང༌། ཡི་གེ་བརྒྱ་པའི་མཐར། བཛྲ་མུཿ ཞེས་བརྗོད་པས། ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་རོལ་མོའི་སྒྲ་དང་བཅས་པས་བསྐྱལ་ནས། རང་གི་གནས་གསུམ་བསྲུང་ཞིང༌། གོ་ཆ་དྲུག་གིས་ཀྱང་རྒྱས་བཏབ་ལ། ཉལ་བའམ། སྤྱོད་ལམ་གྱི་རྣལ་འབྱོར་གྱིས་ཆོས་བཞིན་དུ་གནས་པར་བྱའོ། །དེ་ལྟར་རྒྱུན་དུ་རྣལ་འབྱོར་དུ་བྱེད་པ་ནི། སྡིག་པ་དང༌། དམ་ཚིག་གི་ཉེས་པ་འདག་པ་དང༌། ལྷ་དང་བླ་མའི་ཐུགས་དམ་སྐོང་ཞིང་བསོད་ནམས་དང་ཡེ་ཤེས་ཀྱི་ཚོགས་

( ¡¶ ཞ ¡· + ཐམས་ཅད་ ) མྱུར་དུ་རྫོགས་པའོ། །ཆོས་ཚུལ་འདི་ནི་འཕགས་པ་ཡིས། །བསྡེབས་ནས་གོ་གོ་ཆེ་ལ་ཕུལ ༑ ༑ དགེ་བ་དེ་ཡིས་འགྲོ་བ་ཀུན། །ཚོགས་གཉིས་དཔལ་གྱིས་འབྱོར་གྱུར་ཅིག ༑ དཔལ་རྡོ་རྗེ་རྣལ་འབྱོར་མའི་ཚོགས་ཀྱི་འཁོར་ལོའི་ཆོ་གའི་རིམ་པ་འདི་ནི། དད་པ་དང་ཤེས་རབ་དང་ལྡན་པ་གོ་གོ་ཆེན་ཞེས་བྱ་བས་བསྐུལ་ནས། ཆོས་རྗེ་ས་སྐྱ་པའི་གསུང་བཞིན་དུ་ལྕགས་ཕོ་རྟའི་ལོ་དབྱུ་གུའི་ཟླ་བའི་ཚེས་གཅིག་ལ་ཤང་ཏོར་བྲིས་པའོ།། །།༄༅། །སྦྱིན་སྲེག་བཞུགས། ། ༄༅། །དཔལ་རྡོ་རྗེ་རྣལ་འབྱོར་མའི་སྦྱིན་སྲེག་གི་ཆོ་ག དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །བཅོམ་ལྡན་འདས་མའི་བསྙེན་པ་སྔོན་དུ་སོང་བས། སྔགས་ཀྱི་ནུས་པ་དབྱུང་བ་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པའི་ཕྱིར ༑ སྦྱིན་སྲེག་བྱེད་པར་འདོད་པས། སའི་ཆོ་ག་བྱས་པའི་སར་མཚན་ཉིད་དང་ལྡན་པའི་ཐབ་ཁུང་དུ་བུད་ཤིང་ལེགས་པར་བརྩིགས་ལ། གཡོན་ཕྱོགས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དམར་གཏོར་གསུམ་བཤམ། གཡས་སུ་ཡམ་ཤིང་དང༌། མར་ཁུ་དང༌། ཆང་བཟང་པོ་ལ་བདུད་རྩི་སྦྱར་བ་དང༌། ཤ་ལྔ་ཚང་བ་དང༌། ཤིང་གང་ཡང་རུང་བའི་དུམ་བུ་གཏུབས་པ་དང༌། ཏིལ་དང༌། ཞོ་དང་ ༑ འོ་མ། མར། ཀ་ར། བུ་རམ། སྦྲང་རྩི་དང་སྦྱར་བའི་ཟས་མཆོག་དང༌། དཱུར་བ་དང༌། ཀུ་ཤ་རྣམས་དགོད། རང་ཁ་ཤར་དུ་བསྟན་ནས་འདུག་པའི་མདུན་དུ ༑ ནང་མཆོད་རྡོ་རྗེ་དྲིལ་བུ་དགང་བླུགས་དང་བཅས་པ་བཞག་ནས། བདག་བསྐྱེད་དང་བཟླས་པ་རྫོགས་པར་བྱས་ལ། ཐབ་དང་མཆོད་རྫས་བསྲེག་རྫས་རྣམས་ལ་ནང་མཆོད་ནས་གཏོར་ཞིང༌། སུམྦྷའི་སྔགས་ཀྱིས་བསངས། སྭ་བྷཱ་ཝས་སྟོང་པར་སྦྱངས་པའི་ངང་ལས་ཧཱུྃ་ལས་རིན་པོ་ཆེ་ལས་གྲུབ་པའི་ཐབ་ཁུང་ཡངས་ཤིང་རྒྱ་ཆེ་བའི་ནང་དུ་བུད་ཤིང་གི་རྩིག་པ་དྭངས་ཤིང་ཐོགས་པ་མེད་པ་བསྐྱེད་ནས ༑ ཧཱུྃ་ཞེས་ཡང་ཡང་བརྗོད་པས་བྱིན་གྱིས་བརླབ། མཆོད་རྫས་དང་བསྲེག་རྫས་རྣམས་ཨོྃ་ཨཱཿཧཱུྃ་ལས་ལྷ་རྫས་ལས་གྲུབ་པའི་མཆོད་རྫས་དང༌།

བསྲེག་རྫས་དཔག་ཏུ་མེད་པར་བསྐྱེད་ལ། ཨོྃ་ཨཱ༔ཧཱུྃ་དང་སོ་སོའི་སྔགས་ཀྱིས་བྱིན་གྱིས་བརླབ་བོ ༑ ༑ དེ་ནས་ཨོཾ་ཨགྣ་ཡེ་ཛཱ་ལ་རྃ་ཞེས་བརྗོད་ཅིང་མེ་སྤར་ནས་དེའི་དབུས་སུ་རྃ་ལས་མེ་ལྷ་ར་སྐྱེས་ལ་ཞོན་པ། སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོ་མཆོག་སྦྱིན། གཉིས་པ་བགྲང་འཕྲེང༌། གཡོན་གྱི་དང་པོ་དབྱུ་གུ་རྩེ་གསུམ་པ། གཉིས་པ་བདུད་རྩིས་གང་བའི་གུནྡྷེ་འཛིན་པ། རལ་པའི་ཐོར་ཚུགས་དང་ལྡན་ཞིང༌། ཚངས་པའི་སྐུད་པ་དང༌། ཁྲི་སྙན་ས་ལེའི་ལྤགས་པའི་སྟོད་གཡོགས་ཅན། དར་དམར་མོའི་ཤམ་ཐབས་མནབས་པ། མེ་འབར་བའི་དབུས་ན་བཞུགས་པར་བསམས་པའི་དཔྲལ་བར་ཨོྃ། མགྲིན་པར་ཨཱཿ ཐུགས་ ཀར་ཧཱུྃ་དམིགས་ནས། དེའི་ཐུགས་ཀའི་ཧཱུྃ་དང༌། རང་གི་སྙིང་གའི་ས་བོན་ལས་འོད་འཕྲོས་པས་ཤར་ལྷོ་ནས་མེ་ལྷ་སྤྱན་དྲངས་པར་བསམ་ཞིང༌། ཨོཾ་ཨགྣ་ཡེ་ཨེ་ཧྱེ་ཧི་ཞེས་བརྗོད་ནས། ཛཿཧཱུྃ་བྃ་ཧོཿས་མདུན་བསྐྱེད་ལ་གཉིས་སུ་མེད་པར་བསྟིམ་མོ ༑ ༑ དེ་ནས་ཡང་འོད་འཕྲོས་པས་སངས་རྒྱས་རིགས་ལྔ་སྤྱན་དྲངས་ལ་མཆོད་ནས ༑ འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་དབང་བསྐུར། དྲི་མ་དག་ཆུ་ལྷག་མ་ཡར་ལུད་པས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། དེ་ནས་དེ་ཡི་ལྗགས་ལས་འོད་ཟེར་བྱུང་བའི་ནང་ནས་བྱོན་ཟན་གསོལ་བར་བསམ་ཞིང༌། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་ལན་བདུན་ཕུལ་ནས། ཨོཾ་ཨགྣ་ཡེ་ཞེས་ཀུན་ལ་སྦྱར་ལ། ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན། པཱ་དྱཾ་པྲ་ཏིཙྪ་སྭཱ་ཧཱས་ཞབས་བསིལ། བཛྲ་པུཥྤེ་ཨཱཿཧཱུྃ་གིས་མེ་ཏོག བཛྲ་དྡྷཱུ་པེ་ཨཱཿཧཱུྃ་གིས་བདུག་སྤོས། བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི་མཆོག བཛྲ་ནཻ་ཝི་དྱེ་ཨཱཿཧཱུྃ་གིས་ཞལ་ཟས་ ( ¡¶ ཞ ¡· + བཛྲ་ཤབྡ་ཨཱཿཧཱུྃ་གི་རོལ་མོ་ ) དབུལ་ལོ ༑ ༑ དེ་ནས་འབར་བའི་མེ་ལ་ཡམ་ཤིང་དང༌།

ཞུ་བའི་རྫས་རྣམས་ཞལ་དང༌། གོང་བུའི་རྫས་རྣམས་ཕྱག་དང༌། དཱུར་བ་དང་ཀུ་ཤ་སྤྱི་གཙུག་ཏུ་འབུལ་བར་བསམ་ཞིང༌། གོང་གི་སྔགས་ཉིད་ཀྱིས་ཉི་ཤུ་རྩ་གཅིག་ལ་སོགས་པ་དབུལ་ཞིང༌། བསྲེག་རྫས་རྣམས་ཀྱི་མཐར། བདག་གི་སྡིག་པ་དང༌། སྒྲིབ་པ་དང༌། ནད་དང་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་དོ། །སླར་ཡང་མཆོད་པ་རྣམས་ཀྱིས་མཆོད་ནས། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་རྣམ་པར་གྱུར་པར་བསམ་མོ། །དེ་ནས་འབར་བའི་དབུས་དེ་ཉིད་དུ་རྡོ་རྗེ་རྣལ་འབྱོར་མ་བདག་བསྐྱེད་ཇི་འདྲ་བ་བཞིན་བསྐྱེད་པའི་མཐར་རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བར་བསམས་ལ། དེ་རྣམས་ལ་སྔ་མ་བཞིན་དུ་འདི་ཉིད་ཀྱི་སྔགས་ཀྱིས་བྱོན་ཟན་ཕུལ་ནས། ཨོཾ་བཛྲ་ཡོ་གི་ནཱི་ཞེས་ཀུན་ལ་སྦྱར་ལ། ཕྱིའི་མཆོད་པ་རྣམས་ཀྱིས་མཆོད་ནས། ནང་བདུད་རྩིས་ཀྱང་མཆོད་ལ། དཔལ་ལྡན་རྡོ་རྗེ་མཁའ ་འགྲོ་མ་ ལ་སོགས་པས་བསྟོད་པར་བྱའོ།། དེ་ནས་རྫས་རྣམས་སྔ་མའི་ཚུལ་གྱིས་འདི་ཉིད་ཀྱི་སྔགས་ཀྱིས་དབུལ་ཞིང༌། སྤེལ་ཚིག་རྣམས་སྔར་བཞིན་བྱས་ནས་མཐར་ཡང༌། མར་དགང་བླུགས་བདུན་ཕུལ་ལ། སླར་ཡང་མཆོད་པ་དང་བསྟོད་པ་བྱས་ནས། སྒྲུབ་ཐབས་བཞིན་གཏོར་མའང་ཕུལ་ལ། འདོད་པའི་དོན་གསོལ་བ་གདབ་བོ། །དེ་ནས་ཡི་གེ་བརྒྱ་པའི་མཐར་བཛྲ་མུཿ ཞེས་བརྗོད་ནས་ཡེ་ཤེས་པ་གཤེགས་སུ་གསོལ་ནས། དམ་ཚིག་པ་བདག་ལ་བསྡུའོ། །དེ་ནས་མེ་འབར་བའི་དབུས་སུ་མེ་ལྷ་དམིགས་པ་ལ་མཆོད་ཅིང་བསྟོད་ནས་བསྲེག་རྫས་རྣམས་རྫོགས་པར་ཕུལ་བའི་མཐའ་མར་དགང་བླུགས་བདུན་ཕུལ་ནས། མཆོད་པ་དང་བསྟོད་པ་བྱས་ལ། ཨོྃ་ཨཱཿཧཱུྃ་གིས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་པའི་གཏོར་མ། ཨོྃ་ཨགྣ་ཡེ་ན་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲི་ཧྣེ་དཾ་བ་ལི་ཏ་ཡེ་སྭཱ་ཧཱ།

ཞེས་གསུམ་མམ། བདུན་གྱིས་ཕུལ་ནས། འདོད་པའི་དོན་གསོལ་གདབ་བོ། །གཏོར་མ་གསུམ་པ་མཁའ་འགྲོ་སྤྱི་གཏོར་གྱིས་དབུལ་ལོ། །དེ་ནས་ཨོཾ་ཨགྣ་ཡེ་བཛྲ་མུཿ ཞེས་བརྗོད་པས་ཡེ་ཤེས་པ ་གཤེགས་ ལ། དམ་ཚིག་པ་བདག་ལ་བསྡུའོ། །དེ་ནས་ཚོགས་ཀྱི་འཁོར་ལོ་ལ་ལོངས་སྤྱད་ནས། ལྷག་མའི་བར་གྱི་ཆོ་ག་རྫོགས་པར་བྱས་ལ། སྨོན་ལམ་རྒྱ་ཆེན་པོ་བཏབ་ནས། བདག་གི་གནས་གསུམ་བསྲུངས་ཏེ། ཐལ་བ་ཆུ་བོ་ལ་སོགས་པར་དོར་ལ། ལས་ཀྱི་རྗེས་མི་མངོན་པར་བྱས་ནས། སྤྱོད་ལམ་གྱི་རྣལ་འབྱོར་ལ་སོགས་པ་ལ་གནས་པར་བྱའོ། །འདི་ལྟར་རྟག་ཏུ་བྱས་ན། འཇིག་རྟེན་དང་འཇིག་རྟེན་ལས་འདས་བའི་དངོས་གྲུབ་ཐམས་ཅད་བདེ་བླག་ཏུ་འགྲུབ་པར་འགྱུར་རོ། །རྗེ་ས་སྐྱ་པའི་མན་ངག་ལས་བྱུང་བའི་དཔལ་རྡོ་རྗེ་རྣལ་འབྱོར་མའི་སྦྱིན་སྲེག་གི་ཆོ་ག་འདི་ནི་གོ་གོ་ཆེན་གྱིས་བསྐུལ་ནས། འཕགས་པས་ས་མོ་སྦྲུལ་གྱི་ལོ་དབྱར་ཟླ་འབྲིང་པོ་ལ་ཤང་ཏོར་སྦྱར་བའོ ༑༑ ༑༑ ༄༅། །རྣལ་འབྱོར་མའི་སིནྡྷུ་རའི་དཀྱིལ་འཁོར་གྱི་བདག་ འཇུག་བཞུགས། ། ༄༅། །དཔལ་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་དུ། བདག་ཉིད་འཇུག་ཅིང་དབང་བླང་བའི་ཆོ་ག བླ་མ་དང་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །དངོས་གྲུབ་རིན་ཆེན་མི་ཟད་གཏེར། །རྡོ་རྗེ་རྣལ་འབྱོར་མར་བཏུད་ནས ༑ ༑ དེ་ཡི་བྱིན་རླབས་རྒྱ་མཚོ་ཡིས། །འབྱོར་པར་བྱ་ཕྱིར་འདིར་བཤད་བྱ། ། ཆོས་ཀྱི་ཚུལ་འདི་ལ་ཞུགས་ཤིང་འདི་ཉིད་ཀྱི་བསྙེན་པ་སྔོན་དུ་སོང་བའི་གང་ཟགབྱིན་རླབས་དང་དངོས་གྲུབ་དོན་དུ་གཉེར་བས། དུས་བཟང་པོ་ལ་གནས་དབེན་ཞིང་ཡིད་དུ་འོང་བར། དྲི་བཟང་པོ་དང་བ་བྱུང་གིས་བྱུགས་པའི་གཞི་ཚོན་དམར་པོས་ཡོངས་སུ་བསྒྱུར་བ་ལ། རེ་ཁ་དཀར་པོས་ཕྱིའི་མུ་ཁྱུད་དང་བཅས་པའི་ཆོས་འབྱུང་ཉིས་བརྩེགས་བྲིས་པའི་སྟེང་དུ། ཀ་པཱ་ལ་བདུད་རྩི་དང་སྦྱར་བའི་ཆང་གིས་ཡོངས་སུ་བཀང་བ་བཞག་ནས། དེའི་སྟེང་དུ་སིནྡྷུ་རའི་དཀྱིལ་འཁོར་དཔེའུ་རིས་བཞིན་གསེར་གྱི་ཐུར་མས་བྲིས་པའི་དབུས་སུ།

དྲི་མ་མེད་པའི་ཏིང་ལོ་ཆུང་ངུ་བཞག་པའི་སྟེང་དུ་དར་དམར་པོ་ལ་སོགས་པའི་དར་ཁང་མཛེས་པར་ཕུབ་པའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། ཤིན་ཏུ་ཞིམ་པའི་བཟའ་བ་དང༌། བཏུང་བ་དང༌། འབྲས་བུ་ལ་སོགས་པས་ཡོངས་སུ་བསྐོར་ཞིང་གཏོར་མ་གསུམ་དང༌། ནང་མཆོད་ལ་སོགས་པ་ཚོགས་ཀྱི་འཁོར་ལོའི་སྐབས་བཞིན་བཤམས་ཤིང༌། གཟུངས་ཐག་གིས་དཀྲིས་པའི་རྡོ་རྗེ་དང་དུང་ཆོས་དང་བཅས་པའི་བུམ་པ་བཅུད་རྣམས་ཀྱིས་བཀང་བ་གཅིག་ཀྱང་བཤམས་ལ། ཞུ་བ་འབུལ་བ་ནས་མཆོད་པ་བྱིན་གྱིས་བརླབ་པའི་བར་ཚོགས་ཀྱི་འཁོར་ལོ་ལྟར་ བྱའོ ༑ ༑ དེ་ནས་སུཾ་བྷའ ི་སྔགས་བརྗོད་ ཅིང་ནང་མཆོད་ཀྱིས་སིནྡྷུ་རའི་དཀྱིལ་འཁོར་ལ་གཏོར་ཏེ་བསངས་ནས། སྭ་བྷཱ་ཝས་སྟོང་པ་ཉིད་དུ་སྦྱངས་པའི་ངང་ལས། ཡྃ་ལས་རླུང་རྃ་ལས་མེ་ལྃ་ལས་ས་སུྃ་ལས་རིའི་རྒྱལ་པོ་རི་རབ་ཀྱི་སྟེང་དུ། ཀྃ་ལས་ཐོད་པ་དཀར་པོ་ཤིན་ཏུ་ཡངས་ཤིང་རྒྱ་ཆེ་བ་བདུད་རྩི་ལྔས་ཡོངས་སུ་གང་བའི་སྟེང་དུ། པྃ་ལས་པདྨ་རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འཕྲོས་པའི་འོད་ཀྱིས་རྡོ་རྗེའི་ས་གཞི། ར་བ། དྲ་བ། གུར། བླ་རེ་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བའི་སྲུང་འཁོར་གྱི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། ཨེའི་ཡི་གེ་གཉིས་བརྩེགས་པ་ལས་བྱུང་བའི་ཆོས་ཀྱི་འབྱུང་གནས་ཉིས་བརྩེགས་ཁོག་པ་སྟོང་པ་ཡངས་ཤིང་རྒྱ་ཆེ་བའི་ནང་དུ། པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་སྔགས་ཀྱི་ཡི་གེ་དམིགས་པ་རྣམས་ལས་འོད་ཟེར་ཕར་འཕྲོས། ( ¡¶ ལུ ¡· + སེམས་ཅན་གྱི་དོན་བྱས་ ) ཚུར་འདུས་ ¡Ã གཅིག་ཏུ་འདྲེས་པ་ ( ¡¶ ཞ ¡·¡¶ ལུ ¡· ཡོངས་སུ་གྱུར་པ་ ) ལས་བྱུང་བའི་རྗེ་བཙུན་རྡོ་རྗེ་རྣལ་འབྱོར་མ་བསྐྱེད་ནས། གོ་ཆ་དགོད་པ་དང་ཡེ་ཤེས་པ་སྤྱན་དྲངས་ནས ༑ མཆོད་པ་དང༌། བསྟོད་པ་དང༌། གཏོར་མ་འབུལ་བའི་བར། ཚོགས་འཁོར་གྱི་སྐབས་བཞིན་བྱའོ།

།དེ་ནས་བུམ་པ་སུྃ་བྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཉི་མའི་དཀྱིལ་འཁོར་གྱི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་ལྷ་རྫས་ཀྱི་གོས་ཀྱིས་མགུལ་པ་བཅིངས་ཤིང༌། དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་བསྐྱེད་པའི་ནང་དུ། རྗེ་བཙུན་རྡོ་རྗེ་རྣལ་འབྱོར་མ་བསྐྱེད་ནས་ཡེ་ཤེས་པ་གཞུག་པའི་བར་སྒྲུབ་ཐབས་ལྟར་བྱས་པ་ལ་ཕྱི་ནང་གི་མཆོད་པ་དང༌། བསྟོད་པ་བྱས་ནས་གཟུངས་ཐག་བཟུང་སྟེ། སྔགས་གཟུངས་ཐག་ལ་བརྟེན་ནས་བུམ་པའི་ནང་དུ་སོང་བས་རྡོ་རྗེ་རྣལ་འབྱོར་མའི་ཐུགས་བསྐུལ་ནས་ཡེ་ཤེས་ཀྱི་བདུད་རྩིའི་རྒྱུན་ཟགས་པས་བུམ་པ་གང་བར་བསམ་ཞིང༌། རྗེ་བཙུན་མའི་སྔགས་གང་གྲུབ་པ་དང༌། སུཾ་བྷའི་སྔགས་གང་གྲུབ་པ་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་ཅི་རིགས་པ་བཟླས་ནས། སླར་ཡང་མཆོད་ཅིང་བསྟོད་དེ། དུང་ཆོས་ཀྱི་ཆུ་ ( ¡¶ ཞ ¡· + བུམ་པར་ ) བླུགས་པས་ལྷའི་སྐུ་ཡང་འོད་དུ་ཞུ་ནས་བུམ་པའི་ཆུ་དང་རོ་གཅིག་ཏུ་གྱུར་པར་བསམ་མོ། །དེ་ནས་དཀྱིལ་འཁོར་གྱི་མདུན་དུ་བསྡད་ནས། བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་བདག་ལ་རྩེ་གཅིག་ཏུ་དགོངས་པ་མངོན་སུམ་ལྟར་དམིགས་ལ་མཎྜལ་ཕུལ་ནས། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །བླ་མའི་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི། །དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་སྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཞེས་ལན་གསུམ་གསོལ་བ་བཏབ་ནས། རྡོ་རྗེ་རྣལ་འབྱོར་ ¡Ã མས་ ( ¡¶ ཞ ¡· མ་ཉིད་ཀྱིས་ ) མཛད་པར་བསམ་ཞིང༌། གདོང་གཡོགས་བཅིང༌། མེ་ཏོག་ཕྲེང་བ་བླང༌། བུམ་པའི་ཆུས་བསངས། ཨོྃ་ཨཱཿ ཧཱུྃ

༑ ཞེས་བརྗོད་ཅིང་ནང་མཆོད་མྱངས་པས་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་ཞིང་བྱིན་གྱིས་བརླབས་པར་བསམ། དེ་ནས་རང་གི་སྙིང་གི་ནང་དུ་ཟླ་བ་ལ་གནས་པའི་རྡོ་རྗེ་ཀུན་རྫོབ་དང་དོན་དམ་པའི་བྱང་ཆུབ་སེམས་ཀྱི་ངོ་བོར་བསམས་ནས། རྗེ་བཙུན་མས་སྙིང་གར་རྡོ་རྗེ་བཞག་ནས་བྱིན་གྱིས་རློབ་པ་དང༌། གསང་བར་གདམས་པར་མཛད་པར་བསམ་ཞིང༌། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡཱ་མི ༑ སུ་ར་ཏི་ས་མ་ཡ་སྟྭཾ་ཧོ། སིངྔྷྀ་བཛྲ་ཡ་ཐཱ་སུ་ཁཾ། ཞེས་གསུངས་ཤིང་བྱིན་གྱིས་བརླབས་ནས། དེང་ཁྱོད་རྡོ་རྗེ་རྣལ་འབྱོར་མའི་རིགས་སུ་ཞུགས་ཀྱིས་དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་ ¡Ã དུ་ ( ¡¶ ཞ ¡· དམ་པ་རུ་ ) མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལའང་མ་ཡིན་ནོ། ། ( ¡¶ ཞ ¡· + ཧཱུྃ་ཛཿཧཱུྃ་ ) ཞེས་བརྗོད་ད ༑ ༑ དེ་ནས་རྗེ་བཙུན་མའི་ཐུགས་ཀ་ནས་སྤྲོས་པའི་ལྷ་མོ་རྣམས་ཀྱིས་བདག་དཀྱིལ་འཁོར་དུ་བཅུག་པར་བསམ་ཞིང༌། ཛཿཧཱུྃ་བྃ་ཧོཿཞེས་བརྗོད་དོ། །དེ་ནས་རྗེ་བཙུན་རྡོ་རྗེ་རྣལ་འབྱོར་མའི་རྗེས་སུ་ཟློ་བར་བསམ་ཞིང༌། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་གསུམ་བརྗོད་དོ། །དེ་ནས་ཁྱད་པར་དུ་སྡིག་པ་དང༌། དམ་ཚིག་གི་ཉེས་པ་བཤགས་པར་བྱ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།

བདག་མིང་འདི་ཞེས་བགྱི་བས་ཚེ་ཐོག་མ་མ་མཆིས་པ་ནས ༑ ལས་དང་ཉོན་མོངས་པའི་དབང་དུ་གྱུར་པས། ལུས་ངག་ཡིད་གསུམ་གྱི་སྒོ་ནས་སྡིག་པ་ནི་དགེ་བའི་ལས་ཅི་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བ་དང༌། སོ་སོར་ཐར་པའི་སྡོམ་པ་དང་འགལ་བ་དང༌། བྱང་ཆུབ་སེམས་དཔའི་བསླབ་པ་དང་འགལ་བ་དང༌། རིག་པ་འཛིན་པའི་དམ་ཚིག་དང་འགལ་བ་དང༌། ཁྱད་པར་དུ་བླ་མ་དང༌། ཡི་དམ་གྱི་ལྷ་ལ་མ་གུས་པ་དང༌། མཆོད་པ་དང་གཏོར་མ་ལ་མ་བརྩོན་པ་དང༌། བསྙེན་པ་དང་སྒྲུབ་པ་ལ་གཡེལ་བ་ལ་སོགས་པ་སྡིག་པ་དང༌། སྒྲིབ་པ་དང་ཉེས་པ་དང༌། ལྟུང་བའི་ཚོགས་ཅི་མཆིས་པ་ཐམས་ཅད་མཐོལ་ཞིང ་བཤགས་ སོ། །མི་འཆབ་བོ།མི་སྦེད་དོ། །སླན་ཆད་ཀྱང་ གཅོད་ཅིང་བསྡམ་ལགས་སོ། །ཞེས་ལན་གསུམ་བརྗོད་དོ། །དེ་ནས་དམ་ཚིག་དང་སྡོམ་པ་རྣམས་བླང་བའི་བསམ་པས། སྲས་བཅས་སངས་རྒྱས་ཐམས་ཅད་དང་ ༑ ༑ དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ ༑ ༑ བདག་མིང་འདི་ཞེས་བགྱི་བ་ཡིས། །དུས་འདི་ནས་ནི་བཟུང་ནས་སུ།། ཇི་སྲིད་བྱང་ཆུབ་སྙིང་པོའི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང་

༑ ༑ སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ ༑ ༑ སངས་རྒྱས་རྣལ་འབྱོར་ལས་སྐྱེས་པའི། །སྡོམ་པ་དེང་ནས་བརྟན་པོར་གཟུང་ ༑ ༑ རྡོ་རྗེ་རིགས་མཆོག་ཆེན་པོ་ཡི། །རྡོ་རྗེ་དྲིལ་བུ་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་མ་ལུས་གཟུང༌། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི ༑ ༑ བྱང་ཆུབ་སེམས་ནི་བླ་མེད་མཆོག །དམ་པ་བདག་གིས་བསྐྱེད་བགྱིས་ནས ༑ ༑ སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌།། མ་བསྒྲལ་བ་རྣམས་བདག་གིས་བསྒྲལ། །མ་གྲོལ་བ་རྣམས་བདག་གིས་དགྲོལ།། དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་དགོད།། ཅེས་ལན་གསུམ་བརྗོད་པས་རིགས་ལྔ་སྤྱིའི་དམ་ཚིག་དང་སྡོམ་པ་བླང་ངོ༌། །དེ་ནས་ཁྱད་པར་གྱི་དམ་ཚིག་རྣམས་བླང་བའི་བསམ་པས། ( ¡¶ ཞ ¡· + ལ་སོགས་པ་ཡན་ལག་བདུན་པ་དང༌། རིགས་ལྔའི་སྡོམ་པ་བཟུང་བ་དང༌། དམ་ཚིག་ཉི་ཤུ་རྩ་གཉིས་པ། ) སངས་རྒྱས་ཆོས་དང་དགེ་འདུན་ལ། །རྟག་པར་བདག་ནི་སྐྱབས་སུ་མཆི། །རྣལ་འབྱོར་གསང་སྔགས་མཁའ་འགྲོ་མ། །འཁོར་ལོ་གསུམ་གྱི་བདག་ཉིད་ཅན། །ཀུན་ལ་རྟག་ཏུ་སྐྱབས་སུ་མཆི། །དཔའ་བོ་དཔའ་མོ་དབང་ལྷ་མོ། །བྱང་ཆུབ་སེམས་དཔའི་བདག་ཉིད་ཆེ། ཁྱད་པར་དུ་ཡང་སློབ་དཔོན་ལ། །རྟག་པར་བདག་ནི་སྐྱབས་སུ་མཆི། ། ཧེ་རུ་ཀ་དཔལ་སོགས་དཔའ་བོ། །རྣལ་འབྱོར་མ་དང་སྣང་མཛད་སོགས། །བྱང་ཆུབ་སེམས་དཔའ་དཔག་མེད་པ།

།མ་ལུས་བདག་ལ ་དགོངས་ སུ་གསོལ། །བདག་ནི་དུས་འདི་ནས་བཟུང་སྟེ། །ཇི་སྲིད་གཉིས་མེད་ལ་གནས་པར། །དེ་ཡི་ཚངས་སྤྱོད་གཉིས་མེད་པ། །ཉི་ཤུ་རྩ་གཉིས་ལེགས་པར་གཟུང༌། ། ¡Ã ཞེས་ ( ¡¶ ཞ ¡· ཅེས་པས་ཡང་ལན་ ) ལན་གསུམ་བརྗོད་པས་བླང་ངོ༌། །དེ་ནས་བཅོམ་ལྡན་འདས་མའི་ཐུགས་ཀ་ནས་སྤྲོས་པའི་འོད་ཟེར་གྱིས། ལུས་ཀྱི་ཕྱི་ནང་ཐམས་ཅད་གང་ཞིང་ཁྱབ་པས། སྡིག་སྒྲིབ་ཐམས་ཅད་དག་ནས་འོད་འདུས་པ་ལྟེ་བའི་ནང་དུ་ཆོས་འབྱུང་ཉིས་བརྩེགས་ཀྱི་ནང་དུ་བྃ་གྱི་ཡི་གེ་སྔགས་ཀྱི་ཕྲེང་བས་བསྐོར་བ་ཞིག་ཏུ་གྱུར་ནས། དེ་ལས་འཕྲོས་པའི་འོད་འཇིག་རྟེན་ ( ¡¶ ཞ ¡· + གྱི་ཁམས་ ) ཐམས་ཅད་ལ་ཕོག་པས་ ( ¡¶ ཞ ¡·¡¶ ལུ ¡· + སྣོད་ཡོངས་སུ་དག་པའི་དཀྱིལ་འཁོར་དུ་གྱུར། སླར་ཡང་འོད་འཕྲོས་པས་སེམས་ཅན་ཐམས་ཅད་ལ་ཕོག་པས། ) རྡོ་རྗེ་རྣལ་འབྱོར་མ་འབའ་ཞིག་ཏུ་གྱུར་ནས་འོད་ཚུར་འདུས་ཏེ་རང་ལ་ཐིམ་པས། རང་ཉིད་རྡོ་རྗེ་རྣལ་འབྱོར་མར་གྱུར་ནས། གོ་ཆ་བཅིང་བའི་བར་སྒྲུབ་ཐབས་ལྟར་བྱ། དེ་ནས་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ། སློབ་དཔོན་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ནས་དཀྱིལ་འཁོར་གྱི་ཏིང་ལོ་སྤར་ལ། དེ་རྗེ་བཙུན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་བྱིན་རླབས་དང་ ༑ ཡེ་ཤེས་གཅིག་ཏུ་བསྡུས་པ་དེ་ཉིད་ཀྱི་ཐུགས་ཀར། རྡོ་རྗེ་རྣལ་འབྱོར་མའི་སྐུ་མཐེ་བོང་གི་ཚད་དང་མཉམ་པར་གྱུར་པ། རྗེ་བཙུན་མ་ཉིད་ཀྱིས་བདག་གི་ཁར་བཅུག་པར་བསམ་ཞིང༌། མིད་པས་མགྲིན་པ་དང་སྙིང་ག་ནས་དམར་ཧྲིལ་གྱིས་སོང་བ ( ¡¶ ཞ ¡· + དང་ལུས་ཀྱི་དབུས་སུ་ཡར་ཁུག་མར་ཁུག་མང་དུ་བྱས་ནས ) ། ལྟེ་བའི་ཆོས་འབྱུང་ཉིས་བརྩེགས་ཀྱི་དབུས་སུ་བྃ་དང་འདྲེས་པ་ལས་བྱུང་བའི་རྡོ་རྗེ་རྣལ་འབྱོར་མའི་སྐུ་གསལ་བར་བསྐྱེད་ལ།

རྡོ་རྗེ་རྣལ་འབྱོར་མའི་སྐུ་བདེ་བ་ཆེན་པོས་ཡོངས་སུ་གང་བས་གར་མཛད། ནང་གི་ཆོས་འབྱུང་གི་གྲྭ་བཞི་དང༌། ཕྱིའི་ལྷ་མོའི་སྨིན་མཚམས་ཀྱི་ཐད་ཀ་རྣམས་སུ་དགའ་བ་འཁྱིལ་པ་དམར་པོ་གཡོན་ཕྱོགས་སུ་མྱུར་དུ་འཁོར་བར་བསམ་མོ། །དེའི་ཚེ་མདུན་གྱི་ ( ¡¶ ཞ ¡· + རྗེ་བཙུན་ ) རྡོ་རྗེ་རྣལ་འབྱོར་མ་དང་ ༑ སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སྔགས་ཀྱི་སྒྲ་དྲག་ཏུ་བསྒྲགས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ ( ¡¶ ཞ ¡· + དཔའ་བོ་དང་རྣལ་འབྱོར་མ་ ) ཐམས་ཅད་བསྐུལ་ནས་རྡོ་རྗེ་རྣལ་འབྱོར་མའི་རྣམ་པར་གྱུར་པ་བདག་ལ་ཐིམ་པས། བདག་གི་ལུས་ངག་ཡིད་གསུམ་དང་གཉིས་སུ་མེད་པར་གྱུར་པར་བསམ་ཞིང༌། སྒྲུབ་པའི་གྲོགས་རྣམས་ཀྱིས་གུ་གུལ་གྱི་དུད་པ་དང༌། རོལ་མོའི་སྒྲ་བྱེད་དུ་གཞུག་གོ །དེ་ནས་རྗེ་བཙུན་མས་བདག་གི་སྤྱི་བོར་སྣ་ཚོགས་རྡོ་རྗེ་བཞག་ནས། ཨོཾ་ཏིཥྛ་བཛྲས་བརྟན་པར་བྱས་པར་བསམ། ཡེ་ཤེས་བབ་པ་ལས་བྱུང་བའི་ཉམས་མྱོང་མ་བརྗེད་པར་བསྐྱང༌། དེ་ནས་མེ་ཏོག་ཕྲེང་བ་རྗེ་བཙུན་མའི་ཐུགས་ཀར་ཕུལ་བར་བསམ་ཞིང༌། ཨོཾ་པྲ་ཏཱིཙྪ་བཛྲ་ཧོ། །ཞེས་བརྗོད་ནས་མཎྜལ་གྱི་དབུས་སུ་དབུལ། ཕྲེང་བ་དེ་སྔགས་ཀྱི་ཕྲེང་བར་བྱིན་གྱིས་བརླབས་ནས ༑ རྗེ་བཙུན་མས་བདག་གི་སྤྱི་བོར་བཞག་པར་བསམས་ལ། ཨོཾ་པྲ་ཏི་གྲི་ཧྣ་སྟྭ་མི་མཾ་ས་ཏྭ་མ་ཧཱ་བ་ལ་ཨོྃ། ཞེས་གསུང་བར་བསམ་ཞིང་སྤྱི་བོར་བླང༌། དེ་ནས་ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་པ་ཧྲཱིཿཕཻཾ། ཞེས་གསུང་ཞིང་གདོང་གཡོགས་ཕྱེ་ནས་དཀྱིལ་འཁོར་བསྟན་པར་བསམས་ཤིང་དངོས་སུ་བལྟའོ། །འཇུག་པའོ། །དེ་ནས་དབང་བླང་པའི་ཕྱིར་མཎྜལ་ཕུལ་ལ། རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། །ཇི་ལྟར་མཁའ་སྤྱོད་མ་དཔལ་གཙོ། །དེ་ནི་བདག་ལའང་དེང་མཛོད་ཅིག །ཅེས་ལན་གསུམ་གྱིས་གསོལ་བ་གདབ་ནས། བཅོམ་ལྡན་འདས་མའི་སྐུར་དམིགས་པའི་མདུན་དུ་རིན་པོ་ཆེའི་ཁྲིའི་སྟེང་དུ།

རང་ཉིད་རྡོ་རྗེ་རྣལ་འབྱོར་མའི་སྐུར་དམིགས་པའི་སྟེང་དུ་གདུགས་དང༌། ས་དང་ནམ་མཁའ་ཐམས་ཅད་མཆོད་པས་གང་བས་བདག་ལ་མཆོད་པར་བསམ། ལྷ་མོའི་ཐུགས་ཀ་ནས་གདན་གསུམ་ཚང་བའི་དབང་གི་ལྷ་འཕྲོས་པས་སོ་སོས་དབང་བསྐུར་བའི་ལས་མཛད། ཁྱད་པར་ལྷ་མོ་ཉིད་རིགས་ལྔ་དང་བཅས་པས་རིན་པོ་ཆེའི་བུམ་པ་ཡེ་ཤེས་ཀྱི་ཆུས་གང་བས་སྤྱི་བོ་ནས་བླུགས་ཤིང༌། ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས ༑ ༑ དེ་བཞིན་བདག་གིས་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཙཀྲ་བཱི་ར་སྟྭཾ། ཨ་བྷི་ཥིཉྩཱ་མི། བཛྲཱི་བྷ་བ་ཨ་བྷི་ཥིཉྩཱ་ཧཱུྃ། ཞེས་མགྲིན་གཅིག་ཏུ་གསུང་ཞིང་དབང་བསྐུར་བར་བསམ། དངོས་སུ་ཡང་གཏོར་བས་སྤྱི་གཙུག་ནས་རྐང་པའི་མཐིལ་ཡན་ཆད་གང༌། དྲི་མ་ཐམས་ཅད་དག དབང་ཐམས་ཅད་ཐོབ། ཆུ་ལྷག་མ་ཡར་ལུད་པས། སྤྱི་གཙུག་ཏུ་རྣམ་པར་སྣང་མཛད་ཀྱིས་དབུར་བརྒྱན་པར་བསམས་ལ། དེ་ནས་རྗེ་བཙུན་མ་འཁོར་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱའོ། །ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་གསུང་བར་བསམ་ཞིང་མེ་ཏོག་གཏོར་ནས། རྡོ་རྗེ་སློབ་དཔོན་དུ་དབང་བསྐུར་བར་བསམ་མོ། །དེ་ནས་ཐལ་མོ་སྦྱར་བའི་བར་དུ་བགྲང་ཕྲེང་བཟུང་ནས། བཅོམ་ལྡན་འདས་མའི་ཐུགས་ཀ་ནས་སྔགས་ཀྱི་ཕྲེང་བ་འཕྲོས་པས་བདག་གི་སྙིང་གའི་བྃ་གྱི་མཐའ་མར་གཡོན་སྐོར་དུ་བཀོད་པས། རྗེ་བཙུན་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་བདག་ལ་ཞུགས་པར་བསམ་ཞིང༌། གསང་སྔགས་ལན་གསུམ་བརྗོད་པའི་མཐར། བཅོམ་ལྡན་བདག་ལ་སྩལ་ལགས་ཀྱིས། །བཅོམ་ལྡན་བདག་ལ་བྱིན་གྱིས་རློབས། །ཞེས་ལན་གསུམ་བརྗོད་དོ། །དེ་ནས་རྡོ་རྗེ་རྣལ་འབྱོར་མས་ཕྲེང་བ་དེ་ཉིད་སྔགས་ཀྱི་ངོ་བོར་བྱིན་གྱིས་བརླབས་ཏེ་སྤྱི་བོར་བཞག་ནས། བཅོམ་ལྡན་འདི་ལ་སྩལ་ལགས་ཀྱིས།

།བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་གསུངས་ནས། སྔགས་ཀྱི་རྗེས་སུ་གནང་བ་བྱིན་པར་བསམ་མོ།། དེ་ནས་ལག་པ་གཡོན་པའི་སྲིན་ལག་གིས་སིནྡྷུ་རའི་དཀྱིལ་འཁོར་གྱི་རྡུལ་ཚོན་བླངས་ལ། དཔྲལ་བ། མགྲིན་པ། སྙིང་ག་གསུམ་དུ་བྱུགས་པས་སྐུའི་དངོས་གྲུབ་ཐམས་ཅད་འགྲུབ་པར ་བསྒོམ་ ཞིང༌། ལུས་ཀྱི་དྲི་མ་དག བུམ་པའི་དབང་ཐོབ་སྙམ་དུ་བསམ་མོ། །བུམ་པའི་དབང་ངོ༌།། །།དེ་ནས་བཅོམ་ལྡན་འདས་མའི་སྐུ་ལས་བྱུང ་བའི་ བྱང་ཆུབ་ཀྱི་སེམས་དཀར་དམར་མཎྜལ་གྱི་ཐོད་པའི་བདུད་རྩི་དང་འདྲེས་པ། རྗེ་བཙུན་མ་ཉིད་ཀྱིས་བདག་གི་ཁའི་སྒོར་བྱིན་པར་བསམ་ཞིང༌། དངོས་སུ་འཐུངས་པས་ལུས་ཐམས་ཅད་ཡེ་ ཤེས་ཀྱི་བདུད་རྩིས་གང་བར་བསམ་ཞིང༌། ཨོྃ་ཨཱཿཧཱུྃ། ཞེས་བརྗོད་དོ། །ངག་གི་ དྲི་མ་དག གསང་བའི་དབང་ཐོབ་པར་བསམ། གསང་བའི་དབང་ངོ༌།། །། དེ་ནས་ཡང་གཡོན་པའི་སྲིན་ལག་གིས་སནྡྷུ་རའི་རྡུལ་ཚོན་བླངས་ཏེ། རང་གི་གསང་གནས་དང༌། ལྟེ་བ་དང༌། སྙིང་ག་དང༌། མགྲིན་པ་དང༌། སྐྲ་ མཚམས་རྣམས་སུ་རེག་པས། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་ཐིག་ལེ་བདག་གི་བྷ་ག་ནས་ཞུགས་ནས། ལུས་ཐམས་ཅད་ལ་ཁྱབ་པས་རིམ་པ་བཞིན་ཡེ་ཤེས་ཀྱི་དགའ་བ་བཞི་སྐྱེས་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་དོ། །ཡིད་ཀྱི་དྲི་ མ་དག ཤེས་རབ་ཡེ་ཤེས་ཀྱི་དབང་ཐོབ་པར་བསམ་མོ། །ཤེས་རབ་ཡེ་ཤེས་ཀྱི་ དབང་ངོ༌།། །།དེ་ནས་རྡོ་རྗེ་རྣལ་འབྱོར་མས། དངོས་པོ་མེད་པའི་ཆོས་ཉིད་ལྟོས། །ནམ་མཁའ་ལྟ་བུར་དྲི་མ་མེད། །སྟོང་ཉིད་ཡེ་ཤེས་རྡོ་རྗེ་ཡི། །སྟོང་པ་ཉིད་དུ་རྣམ་པར་བསྒོམས ༑ ༑ ཞེས་ཆོས་ཐམས་ཅད་སྟོང་པ་ཉིད་དུ་ངོ་སྤྲད་ནས། རང་ཉིད་ཀྱང་སྟོང་པ་ཉིད་ཀྱི་ངང་ལ་སེམས་མཉམ་པར་བཞག་གོ །དེ་ནས་ལུས་ངག་ཡིད་གསུམ་གྱི་དྲི་མ་ཐམས་ཅད་དག དབང་བཞི་པ་ཐོབ་སྙམ་དུ་བསམས་ནས། དབང་ཐམས་ཅད་གནང་བའི་བཀའ་དྲིན་གྱི་ལན་དུ།

ལུས་ལོངས་སྤྱོད་ཐམས་ཅད་ཡིད་ཀྱིས་ཕུལ་ནས། དེང་ནས་བརྩམས་ཏེ་བདག་བྲན་དུ། ཁྱོད་ལ་བདག་ནི་འབུལ་ལགས་ན ༑ ཁྱོད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་ལན་གསུམ་བརྗོད་དོ། །དེ་ནས་ཚོགས་ཀྱི་ཡོ་བྱད་རྣམས་བྱིན་གྱིས་བརླབས་ནས། ཚོགས་ལ་ལོངས་སྤྱོད་པ་དང༌། གཤེགས་སུ་གསོལ་ནས་བདག་ཉིད་བསྲུང་པའི་བར་ཚོགས་ཀྱི་འཁོར་ལོ་བཞིན་བྱའོ། །བྱེ་བྲག་ཏུ་སིནྡྷུ་རའི་དཀྱིལ་འཁོར་གྱི་ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། སིནྡྷུར་རྣམས་ནི་ཟ་མ་ཏོག་ལ་སོགས་པར་ལེགས་པར་བཟུང་ལ། ཕྱིས་ཀྱིའང་རྡུལ་ཚོན་ལ་ ( ¡¶ ཞ ¡· + སོགས་པ་ ) བསྲེ་བར་བྱའོ། །ཚུལ་དེ་ལྟར་རྟག་ཏུ་བྱས་ན། སྡིག་པ་དང༌། དམ་ཚིག་གི་ཉེས་པ་ དང་ ༑ བར་དུ་གཅོད་པ ་ཐམས་ཅད་ ཉེ་བར་ཞི་ཞིང༌། ཚེ་དང༌། དཔལ་དང༌། འབྱོར་པ་ཕུན་སུམ་ཚོགས་པ་ཐོབ་སྟེ། དཔལ་རྡོ་རྗེ་རྣལ་འབྱོར་མས་བྱིན་གྱིས་བརླབས་ནས་མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བ་ཉིད་དོ། ། མཁའ་སྤྱོད་དཔལ་གྱི་དཀྱིལ་འཁོར་དུ། །བདག་ཉིད ་ཞུགས་ ནས་དབང་བླང་བའི།། ཚུལ་འདི་ཟབ་མོའི་སྙིང་པོ་སྟེ། །གསང་བ་ལས་ཀྱང་གསང་བ་ཡིན། །དེ་ལྟར་མོད་ཀྱིས་ཚུལ་འདི་ལ། །དད་ཅིང་ཤེས་རབ་རབ་གསལ་བ། །གོ་གོ་ཆེན་གྱིས་གསོལ་བཏབ་ནས། །སྔགས་འཆང་འཕགས་པ་ཞེས་བྱས་སྦྱར། །དགེ་བ་འདི་ཡིས་བདག་གཞན་ཀུན། །འཇིག་རྟེན་འཇིག་རྟེན་འདས་པ་ཡི། །མཁའ་ལ་སྤྱོད་པའི་དཔལ་ཐོབ་ནས། །གཉིས་སུ་མེད་པར་རོལ་པར་ཤོག །དཔལ་རྡོ་རྗེ་རྣལ་འབྱོར་མའི་ ( ¡¶ ཞ ¡· + སུནྡྷུ་རའི་ ) དཀྱིལ་འཁོར་དུ་ ( ¡¶ ཞ ¡· + བདག་ཉིད་ ) འཇུག་ཅིང༌། དབང་དང་དངོས་གྲུབ་མ་ལུས་པ་བླང་བའི་ཆོ་ག་འདི་ནི། ལྕགས་ཕོ་རྟའི་ལོ་ཟླ་བ་བདུན་པའི་ཚེས་བཅོ་བརྒྱད་ཀྱི་ཉིན་པར་ཤང་ཏོའི་གཙུག་ལག་ཁང་དུ་སྦྱར་བའོ།། །།༄༅། །ཟ་བྱེད་རྡོ་རྗེ་མཁའ་འགྲོའི་སྒོ་ནས་སྡྀག་པ་སྦྱོང་བའི་ཆོ་ག་བཞུགས། ། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། །བཅོམ་ལྡན་འདས་ཟ་བྱེད་རྡོ་རྗེ་མཁའ་འགྲོའི་སྒོ་ནས།

སྡིག་པ་དང༌། སྒྲིབ་པ་དང༌། བར་དུ་གཅོད་པ་སེལ་བར་འདོད་པས་མེ་དང༌། ཏིལ་དང༌། ཅི་འབྱོར་པའི་མཆོད་པ་ ¡Ã མངོན་དུ་བྱས་ཤིང་ ( ¡¶ ཞ ¡· བཤམ་ནས ) ། སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས། མེའི་ཕུང་པོ་དང་མཆོད་རྫས་རྣམས་ཨ་མྲྀ་ཏས་བསངས། སྭ་བྷཱ་ཝས་སྦྱངས ༑ སྟོང་པའི་ངང་ལས་པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་རྒྱ་དང་ཚད་མ་ཉམས་པའི་ཐབ་ཁུང་དཀར་པོ་ཟླུམ་པོའི་དབུས་སུ། རྃ་ལས་ཡེ་ཤེས་ཀྱི་མེ་འབར་བར་བསྐྱེད་ནས། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་ནས། བྱིན་གྱིས་བརླབ ༑ མཆོད་རྫས་རྣམས་ཨོཾ་ཨཱཿཧཱུྃ་ལས་ལྷ་རྫས་ལས་གྲུབ་པའི་མཆོད་རྫས་དཔག་ཏུ་མེད་པར་བསྐྱེད་ལ། སོ་སོའི་སྔགས་ཀྱི་བྱིན་གྱིས་བརླབ། ¡Ã དེ་ནས་ཐབ་ཀྱི་ནང་དུ། པདྨ་དང་ཉི་མའི་སྟེང་དུ། ( ¡¶ ཞ ¡· ནས་མེའི་དབུས་སུ་ ) ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་ཕར་འཕྲོས། སེམས་ཅན་གྱི་དོན་བྱས། ཚུར་འདུས་ཤིང་ཡོངས་སུ་གྱུར་པ་ལས་རྡོ་རྗེ་མཁའ་འགྲོ། སྐུ་མདོག་མཐིང་ནག་ཞལ་གཅིག་ཕྱག་གཉིས་ཀྱིས་ཐུགས་ཀར་འདོད་པའི་རྒྱལ་པོའི་ཕྱག་རྒྱ་མཛད་པའི་གཡས་པས་རྡོ་རྗེ་དང༌། གཡོན་པས་དྲིལ་བུ་འཛིན་པ། སྤྱན་གསུམ་དང་ལྡན་པ། དབུ་སྐྲ་སེར་པོ་གྱེན་དུ་བརྫེས་པ། ཞལ་གདངས་ཤིང་རུས་པ་དང་རིན་པོ་ཆེ་དང་ཀླུ་ཆེན་པོ་བརྒྱད་ཀྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། ཞབས་གཡོན་བརྐྱང་བས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྐྱེད་ལ། གནས་གསུམ་དུ། ཨོྃ་ཨཱཿཧཱུྃ་གི་བྱིན་གྱིས་བརླབས་ནས། རང་གི་སྙིང་གའི་ཧཱུྃ་ལས་འོད་འཕྲོས་པས་འོག་མིན་གྱི་གནས་ནས་དེ་འདྲ་བའི་ཡེ་ཤེས་པ་སྤྱན་དྲངས་པར་བསམ་ཞིང༌། ཨོཾ་བཛྲ་ཌཱ་ཀ་བཛྲ་ས་མཱ་ཛཿཛཿཧཱུྃ་བྃ་ཧོཿཞེས་བརྗོད་པས་སྤྱན་དྲངས་པ་ལ་མེ་ཏོག་ལ་སོགས་པས་མཆོད། ཛཿཧཱུྃ་བྃ་ཧོཿས་དམ་ཚིག་པ་ལ་བསྟིམ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་སྤྱན་དྲངས། མེ་ཏོག་ལ་སོགས་ པས་མཆོད་ནས། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་

གསོལ ༑ ཞེས་གསོལ་བ་བཏབ་པས། རིགས་ལྔས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞྀང་ཡེ་ཤེས་ཀྱི་ཆུས་དབང་བསྐུར། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས། མི་བསྐྱོད་པས་དབུར ་བརྒྱན་ པར་བསམས་ལ ༑ ཨོཾ་བཛྲ་ཌཱ་ཀཱ་ཡ་ཨརྒྷཾ་པྲ་ཏཱིཙྪ་སྭཱ་ཧཱ། ལ་སོགས་པས་མཆོད་ནས། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁའ་ཆེན་པོ། །རྡོ་རྗེ་གསུམ་མཆོག་དཀྱིལ་འཁོར་གསུམ། །རྡོ་རྗེ་མཁའ་འགྲོ་ཕྱག ་འཚལ་བསྟོད ། ། ཅེས་པས་བསྟོད་ ནས ( ¡¶ ཞ ¡· + གསོལ་བ་བཏབ་པ་ནི ) ། བཅོམ་ལྡན་འདས་རྡོ་རྗེ་མཁའ་འགྲོས་བདག་གི་སྡིག་པ་དང་ ༑ སྒྲིབ་པ་དང༌། གྲིབ་མའི་ཉེས་པ་དང༌། བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། ཞེས་གསོལ་བ་གདབ། དེ་ནས་བདག་གི་སྡིག་པ་དང༌། སྒྲིབ་པ་དང༌། གྲིབ་མའི་ཉེས་པ་དང༌། བར་དུ་གཅོད་པ་ཐམས་ཅད་སྙིང་གར་བསྡུས་པ་ཀྃ་གི་རྣམ་པས་སྣ་སྒོ་ནས་ཐོན་པ་ཏིལ་ལ་ཐིམ་པས། མིའི་གཟུགས་རིད་པ་དང༌། སྡིག་པ་རྭ་ཅན་གྱི་རྣམ་པར་གྱུར་པ་བཅོམ་ལྡན་འདས་ཀྱི་ཞལ་དུ་ཕུལ་བ་བདུད་རྩིར་གྱུར་པ་གསོལ་བས་མཉེས་པར་བསམ་ཞིང༌། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷ་སྨིཾ་ཀུ་རུ་སྭཱ་ཧཱ། ཞེས་བརྗོད་ཅིང་ཏིལ་

( ¡¶ ཞ ¡· + མཐེབ་སྲིན་གྱིས་བླངས་ཏེ་ ) དབུལ། ཐོག་མ་དང་མཐའ་མར་བྷ་སྨིཾ་ཀུ་རུ། བདག་གི་སྡིག་པ་དང༌། སྒྲིབ་པ་དང༌། གྲིབ་མའི་ཉེས་པ་དང༌། ནད་དང༌། གནོད་པ་དང༌། བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་སྤེལ་ཚིག་དང་བཅས་པས་དབུལ། མཐར་སྔ་མ་བཞིན་དུ་མཆོད་པ་དང༌། བསྟོད་པ་བྱ། ( ¡¶ ཞ ¡· + མ་འབྱོར་བ་དང་ཉམས་པ་དང་ཞེས་སོགས་ཀྱིས་ ) བཟོད་པར་གསོལ། ཡི་གེ་བརྒྱ་པ་བརྗོད། ཨོཾ་བཛྲ་མུཿ ཞེས་བརྗོད་པས་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། ཐལ་བ་ཆུ་བོར་དོར་བས་ཆུ་ལ་གནས་པའི་སེམས་ཅན་རྣམས་ཀྱི་དོན་དུ་འགྱུར་རོ། །ཚུལ་འདི་ཉིད་གཞན་གྱི་དོན་ ¡Ã ལ་དམིགས་ཏེ། བྱས་པས ་གཞན་གྱི་དོན་དུ་ཡང་འགྱུར་རོ ། ( ¡¶ ཞ ¡· དུ་བྱས་ཀྱང་ཕན་ཡོན་དཔག་ཏུ་མེད་པ་ཡོད་དོ། །བཅོམ་ལྡན་འདས་ ) །ཟ་བྱེད་རྡོ་རྗེ་མཁའ་འགྲོའི་སྒོ་ནས་སྡིག་པ་སྦྱོང་བའི་ཆོ་ག ཆོས་རྗེ་ས་སྐྱ་ ¡Ã པའི་ ( ¡¶ ཞ ¡· པཎྜི་ཏའི་ ) གདམས་པ་འཕགས་པས་ཡི་གེར་བཀོད་ནས་རྒྱལ་བུ་ཇིམ་གྱིམ་ལ་ཕུལ་བའོ།། །།༄༅། །སྒྱུ་མ་བདེ་བ་ཆེན་པོའི་དཀྱིལ་འཁོར་གྱི་ཆོ་ག་ དབང་རྣམ་པར་རོལ་པ་ཞེས་བྱ་བ་བཞུགས་སོ། ། ༄༅། །དཔལ་སྒྱུ་མ་ཆེན་མོའི་དཀྱིལ་འཁོར་གྱི་ཆོ་ག་དབང་རྣམ་པར་རོལ་པ་ཞེས་བྱ་བ། སྒྱུ་མ་ཆེན་མོ་ལ་ཕྱག་འཚལ་ལོ། །སྣ་ཚོགས་སྒྱུ་མའི་ཐབས་ཚུལ་གྱིས། །སྲིད་པའི་སྒྱུ་མ་ལས་གྲོལ་ནས། །སྒྱུ་འཕྲུལ་དྲ་བ་གང་བརྙེས་པའི། ། སྒྱུ་མ་ཆེ་ལ་ཕྱག་འཚལ་ལོ། །སངས་རྒྱས་གར་མཁན་རོལ་པ་བཞིན། །རྡོ་རྗེ་སློབ་དཔོན་རྣམ་རོལ་པས། །སློབ་མ་བདེ་ལ་རོལ་བྱེད་པའི། །དབང་བསྐུར་རྣམ་པར་རོལ་པ་བཤད། །སློབ་དཔོན་དང་ནི་སློབ་མ་ཉིད། །ཕན་ཚུན་མཚན་ཉིད་ལྡན་རིག་ནས། །གནས་དུས་ཡོ་བྱད་ཕུན་ཚོགས་པས། །དབང་བསྐུར་བ་ཡི་ཆོ་ག་བརྩམ ༑ ༑ སྔོན་དུ་འགྲོ་དང་ལྷག་གནས་དང༌། །དཀྱིལ་འཁོར་དངོས་གཞིའི་བྱ་བ་དང་ ༑ ༑ དེ་བཞིན་མཇུག་གི་ཆོ་ག་སྟེ། །རྣམ་པ་བཞིས་ནི་ཡང་དག་བསྡུས། ། དེའང་ཇི་སྐད་བཤད་པའི་མཚན་ཉིད་དང་ལྡན་པའི་བླ་མ་ལ།

སྔགས་ཀྱི་ལམ་གྱིས་མཆོག་གི་བྱང་ཆུབ་དོན་དུ་གཉེར་བའི་སློབ་མ་རྣམས་ཀྱིས། ཕྱག་དང་མཎྜལ་སྔོན་དུ་སོང་བས། བྱང་ཆུབ་ཀྱི་བར་གྱི་བླ་མ་ཉིད་དུ་གསོལ་བ་བཏབ་ནས། དེ་ལ་དབང་བླང་བའི་བློས། ཁྱོད་ཞབས་པདྨ་སྤངས་ནས་ནི། །གཙོ་བོ་གཞན་ནས་སྐྱབས་མ་མཆིས། །འགྲོ་བའི་དཔའ་བོ་ཐུབ་ཆེན་གྱིས། །བློ་མཆོག་བདག་ནི་གནང་བར་མཛོད། །ཅེས་ལན་གསུམ་དུ་གསོལ་བ་གདབ་བོ། །བླ་མས་ཀྱང་ཡོ་བྱད་དང་ནུས་པ་དྲིས་ནས། ནུས་ཤིང་འབྱོར་པར་ཁས་ལེན་ན། ཁོ་བོས་ཇི་ལྟར་ནུས་པའི་རྗེས་སུ་གཟུང་གིས། ཁྱོད་ཀྱིས་ཀྱང་བག་ཡོད་པར་བྱོས་ཤིག་ཅེས་བསྒོས་ནས། སྔོན་ཆད་ལམ་ལ་མ་ཞུགས་ན། ཇི་ལྟར་སྤྲོ་བའི་དགེ་བསྙེན་གྱི་སྡོམ་པ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་བྱིན་ནས་སོ་སོའི་བསླབ་བྱའང་བསྟན་ལ་སློབ་ཏུ་གཞུག་གོ །དེ་ནས་སློབ་མ་ལ་གནོད་པར་བྱེད་པའི་བགེགས་ལ། ན་མས་སརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུངྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲི་ཧྞེ་དཾ་བ་ལིཾ་ཏ་ཡེ་སྭཱ་ཧཱའི་སྔགས་ཀྱིས་གཏོར་མ་བྱིན་ལ། ཏིང་ལོ་དང་ཆང་བུ་རྔན་པར་སྦྱིན་ཞིང་སུམྦྷའི་སྔགས་ཀྱིས་བསྡིགས་ནས་གུ་གུལ་གྱིས་བདུགཡུངས་དཀར་གྱིས་བྲབ། དྲག་པོའི་སྔགས་དང་ཏིང་ངེ་འཛིན་གྱིས་བསྐྲད་དོ། །དེ་ནས་དེའི་སྡིག་པ་ཀྃ་གི་རྣམ་པས་ཕྱུང་ཞིང་ཏིལ་ལ་བསྟིམ་པས། ཡེ་ཤེས་ཀྱི་མེ་དང་རྒྱ་མཚོར་དམིགས་པའི་མེ་དང་ཆུར་དོར་ཞིང༌། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷ་སྨིཾ་ཀུ་རུ་སྭཱ་ཧཱ། ཞེས་བརྗོད་པས་སྡིག་པ་སྦྱང་ངོ༌། །དེ་ནས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ་གིས། མངོན་པར་བསྔགས་པའི་ཆུས་བག་ཆགས་ཀྱི་དྲི་མ་བཀྲུས་ནས་གནས་གསུམ་ཡི་གེ་གསུམ་གྱིས་བསྲུང་ངོ༌། །སློབ་མ་གཟུང་བའོ། །དེ་ནས་བསྙེན་པའི་ཡོ་བྱད་སློབ་མས་སྦྱར་ནས་བུམ་པ་ལ་བརྟེན་པ་ལྷ་སྟ་གོན་ལྟར་རམ། མ་བརྟེན་པ་བསྐྱེད་རིམ་ལྟར་དངོས་སམ་རྨི་ལམ་དུ་གནང་བ་ཐོབ་ཀྱི་བར་རམ།

གཙོ་བོ་ལ ་འབུམ་ཕྲག་ བརྒྱད་དང༌། འཁོར་ལ་ཁྲི་ཕྲག་བརྒྱད་ཀྱི་བཟླས་པ་བྱའོ། །བསྙེན་པའོ།། །།དེ་ནས་དུར་ཁྲོད་དམ། ཆུ་འགྲམ་མམ། བས་མཐའ་ལ་སོགས་པ་དབེན་ཞིང་ཉམས་དགའ་ལ་འཚེ་བ་མེད་ཅིང་ཡོ་བྱད་ཕུན་སུམ་ཚོགས་པ་ཁ་དོག་དང་དབྱིབས་དང་མཚན་མ་བཟང་པོ་དང་ལྡན་པ་དཀྱིལ་འཁོར་གྱི་གཞིར་འོས་པར་ཤེས་པ་དང༌། ཐོག་མར་མངོན་པ་ལས་བསླངས་ནས་ལྷའི་རྣལ་འབྱོར་དང་ལྡན་པས་མཆོད་པ་དང་གཏོར་མ་བཤམས་ལ་ལེགས་པར་བྱུགས་པའི་མཎྜལ་གྱི་དབུས་སུ། མེ་ཏོག་གི་ཚོམ་བུ་ལྔ་བཀོད་པ། སྐད་ཅིག་གིས་དཀྱིལ་འཁོར་རྫོགས་པར་མོས་པར་ཡོངས་རྫོགས་སུ་བསྒྲུབས་ནས། གཏོར་མའི་བར་གྱིས་མཆོད་ལ། པུས་མོ་གཡས་པའི་ལྷ་ང་ས་ལ་བཙུགས་ཏེ། རྡོ་རྗེ་དྲིལ་བུ་འཛིན་པས། བདེ་གཤེགས་ཐམས་ཅད་བདག་ལ་དགོངས། ཁྱེད་རྣམས་མཆོད་པའི་ཕྱིར་དང་ནི། ། སློབ་མ་རྣམས་ལ་ཕན་ཕྱིར་དུ། །སྒྱུ་འཕྲུལ་ཆེན་མོ་ཞེས་བྱ་ཡི། །དཀྱིལ་འཁོར་བཟང་པོ་བྲི་བར་འཚལ། །བདག་ལ་བྱིན་རླབས་གནང་བར་མཛོད། །ཅེས་ལན་གསུམ་གསོལ་བ་བཏབ་པས། རྗེས་སུ་གནང་ཞིང་བྱིན་གྱིས་བརླབ་པར་བསྒོམས་ནས་གཤེགས་སུ་གསོལ་ཏེ་ཚོམ་བུ་རྣམས་བསྡུ་བའོ། །གནང་བ་ཞུ་བའོ། །དེ་ནས་དེ་ཉིད་དུ་སླར་ཡང་མེ་ཏོག་གི་ཚོམ་བུ་གཅིག་བཀོད་པ། པདྨ་དང་ཟླ་བའི་སྟེང་དུ་ལྃ་ལས་བྱུང་བའི་སའི་ལྷ་མོ་སེར་མོ་ཕྱག་གཉིས་ཀྱིས་རིན་པོ་ཆེའི་བུམ་པ་འཛིན་ཞིང་རྒྱན་ཐམས་ཅད་ཀྱིས་བརྒྱན་པ་ཕྱོགས་སྐྱོང་དང༌། གཞི་བདག་གིས་བསྐོར་བ་བསྐྱེད་ནས་གནས་གསུམ་བྱིན་གྱིས་བརླབས་ནས། ས་བོན་གྱི་འོད་དང་ལག་པ་གཡས་པ་ས་ལ་ལན་གསུམ་བསྣུན་པས་རང་བཞིན་དུ་གནས་པ་བཀུག་ནས་བསྟིམ་སྟེ་དབང་བསྐུར་ནས། རིན་ཆེན་འབྱུང་ལྡན་གྱི་རྒྱས་བཏབ་པ་ལ། གཏོར་མའི་བར་གྱིས་མཆོད་ནས་རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། །སྤྱོད་པའི་ཚུལ་དང་ཁྱད་པར་གྱིས། །ས་དང་ཕ་རོལ་ཕྱིན་པ་ལ། །ལྷ་མོ་ཁྱོད་ནི་དབང་དུ་གྱུར། །སྐྱོབ་པ་སངས་རྒྱས་ཐམས་ཅད་ཀྱིས།

།ཇི་ལྟར་བདུད་ཀྱི་སྡེ་བཅོམ་པ། །དེ་བཞིན་བདག་གིས་བདུད་སྡེ་ལས། །རྒྱལ་བར་བྱས་ཏེ་དཀྱིལ་འཁོར་བྲི། །ཞེས་ལན་གསུམ་བརྗོད་པའི་མཐར། རྡོ་རྗེ་སློབ་དཔོན་བདག་ལ་སློབ་མ་ཆེ་གེ་མོ་ཞེས་བྱ་བས་བསྐུལ་ནས། སེམས་ཅན་ཐམས་ཅད་སངས་རྒྱས་ཀྱི་ས་ལ་དགོད་པའི་ཕྱིར་ཕྱོགས་འདིར། སྒྱུ་མ་ཆེན་མོའི་དཀྱིལ་འཁོར་བཞེངས་ནས་དབང་བསྐུར་བར་བགྱིད་པར་འཚལ་ན་སའི་ཕྱོགས་འདི་བདག་ལ་གནང་ཞིང་གྲོགས་མཛད་དུ་གསོལ། ཞེས་གསོལ་བ་གདབ་ནས༌། ཕྱོགས་སྐྱོང་གཞི་བདག་དང་བཅས་པ་ལའང་གཏོར་མ་བྱིན་ནས། ས་ཕྱོགས་འདིར་གནས་ལྷ་དང་ཀླུ། ། གནོད་སྦྱིན་དྲི་ཟ་ལྷ་མ་ཡིན། །གང་དག་རྫུ་འཕྲུལ་ཆེ་ལྡན་པ། །རྡོ་རྗེའི་སྤྱན་དང་སྙན་ལྡན་རྣམས། །བདག་ལ་དགོངས་པར་མཛད་དུ་གསོལ། །བདག་མིང་འདི་ཞེས་བགྱི་བ་ཡིས། །བདེ་གཤེགས་རྣམས་ལ་མཆོད་པ་དང༌། །སེམས་ཅན་ཀུན་ལ་ཕན་པའི་ཕྱིར། །དགེ་བའི་ས་ཕྱོགས་འདི་ཉིད་དུ། །དཀྱིལ་འཁོར་དམ་པ་ཆེར་འབྱུང་བ། །སྒྱུ་འཕྲུལ་ཆེན་མོའི་རྒྱུད་ཀྱི་རྒྱལ། །དཀྱིལ་འཁོར་ཆེན་པོའི་ལས་བྱེད་པས ༑ ཁྱེད་ཀྱིས་བར་ཆད་མ་བྱེད་པར། །དགེ་བའི་གྲོགས་པོ་ཉིད་དུ་མཛོད། ། ཅེས་ལན་གསུམ་བརྗོད་པས་དེ་དག་ཐམས་ཅད་ཀྱིས་ཇི་ལྟར་དགའ་བ་བྱོས་ཤིག་ཅེས་གནང་བ་བྱིན་ནས་དེ་ཉིད་དུ་ཐིམ་པ་དང༌། སོ་སོའི་གནས་སུ་གཤེགས་པར་བསམ་མོ། །མི་མངོན་པ་ལས་བསླང་བ་སྟེ་ས་བསླང་བའོ། །དགུན་ཟླ་འབྲིང་པོ་ནས་བརྩམས་ཏེ། །ཟླ་བ་གསུམ་གསུམ་ལྟོ་འཕྱེའི་མགོ །ཤར་དང་ལྷོ་དང་ནུབ་དང་བྱང༌། །བལྟས་ཏེ་གཡོན་པའི་ཟུར་གྱིས་ཉལ། །པུས་མོ་ལྟོ་བ་རྐེད་ཙམ་དུ། ། དངོས་གྲུབ་རྗེས་མཐུན་ལྟོ་ནས་བརྐོ །ཞེས་པའི་ཚུལ་གྱིས་སོལ་བ་དང་གསེག་མ་དང་གྱོ་མོ་དང་རུས་པ་ལ་སོགས་པའི་ཟུག་རྔུ་རྣམས་ཕྱུངས་ནས། སྨན་དང་འབྲུ་དང་རིན་པོ་ཆེ་དང་བཅས་པའི་ས་བརྙན་བཟང་པོས་བཀང་ལ་བདུད་རྩི་འཁྱིལ་པའི་སྔགས་བཟླས་པའི་བུམ་པའི་ཆུས་དྲན་ཞིང་འཐས་པར་བརྡུངས་ཏེ་དབུས་མཐོ་ཞིང་ཤར་དང་བྱང་གཞོལ་བ་མེ་ལོང་གི་ངོས་ལྟར་འཇམ་པའི་ས་སྟེགས་ཇི་ལྟར་རིགས་པ་བྱའོ།

།བརྐོར་མི་རུང་བ་ལ་ནི། ཨོཾ་ཧ་ན་ཧ་ན་ཀྲོ་ངྷ་ཧཱུྃ་ཕཊ་ཀྱི་སྔགས་ཀྱིས་ཟུག་རྔུ་སྦྱངས་ནས་ས་བརྙན་བཟང་པོའི་ས་སྟེགས་བརྩིགས་པས་རུང་བ་ཉིད་དོ། །ཟུག་རྔུ་སྦྱང་བའོ། །དེ་ནས་སློབ་དཔོན་ ¡Ã གྱིས་ ( ¡¶ ལུ ¡· དཀྱིལ་འཁོར་གྱི་ ) དབུས་སུ་ཁ་ཤར་དུ་ཕྱོགས་ཏེ་འདུག་ལ། བྷུ་ཁཾ་དང་སྭ་བྷཱ་ཝས་ས་ཕྱོགས་སྟོང་པར་བསྒོམས་ནས་ཧཱུྃ་ལྃ་ཧཱུྃ་ལས་རྡོ་རྗེའི་ས་གཞིར་བསྐྱེད་ལ། ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ་གིས་བྱིན་གྱིས་བརླབས་པའི་སྟེང་དུ་པྃ་དང་རྃ་ལས་པདྨ་དང་ཉི་མའི་དབུས་སུ་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་བྱུང་བའི་སྲུང་བའི་འཁོར་ལོ་བརྟན་པར་བསྒོམས་ནས། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཕཊ་ཀྱིས་བྱིན་གྱིས་བརླབས་ཏེ ༑ དེའི་དབུས་སུ་རང་ཉིད་སྐད་ཅིག་གིས་དཔལ་ཧེ་རུ་ཀར་དམིགས་པའི་ཐུགས་ཀ་ནས་ཕུར་བུ་དང་ཐོ་བ་འཛིན་པའི་ཁྲོ་བོའི་ཚོགས་དུ་མ་སྤྲོས་པས་ཕྱོགས་སྐྱོང་བཅུ་འཁོར་དང་བཅས་པའི་བགེགས་ཀྱི་ཚོགས་སྲུང་འཁོར་གྱི་ཕྱི་རོལ་དུ་བཀུག་ལ་དཀར་པོའི་ཕྱོགས་རྣམས་ལམ་ལ་བཀོད་ཅིང༌། ནག་པོའི་ཕྱོགས་རྣམས་ཀྱི་སྤྱི་བོར་ཕུར་བུ་བཏབ་ནས། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ། སརྦ་དུཥྟཱཾ་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཧཱུྃ་ཕཊ། བཛྲ་ཀཱི་ལ་ཡ་བཛྲ་དྷ་རཨཱ་ཛྙཱ་པ་ཡ་ཏི་སརྦ་བིགྷྣན་ཀཱ་ཡ་ཝཱཀ་ཙིཏྟ། བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད་ནས་རྡོ་རྗེ་ཐོ་བས་བརྡུང་བར་བསམ་ཞིང༌། ཨོཾ་བཛྲ་མུཏྐ་ར་བཛྲ་ཀཱི་ལ་ཡ། ཨཱའ་ཀོ་ཏ་ཡ་ཧཱུྃ་ཕཊ། ཅེས་བརྗོད་པས་ལུས་ཐལ་བའི་ཕུང་པོར་གྱུར་ཞིང་སེམས་ཀྱི་སྒྲིབ་པ་སྦྱངས་ནས་མི་བསྐྱོད་པའི་ཞིང་དུ་སངས་རྒྱས། ཁྲོ་བོ་རྣམས་རྡོ་རྗེའི་ར་བའི་ཁ་ཁྱེར་ལ་འཁོད་ནས་སྲུང་བའི་ལས་མཛད་པར་བསམ་མོ། །བགེགས་སྦྱང་བ་སྟེ་ས་སྦྱངས་པའོ། །དེ་ནས་ཕྱོགས་བཞིར་འཁོད་པའི་ལས་ཀྱི་སློབ་མ་དང་བཅས་པའི་གཙོ་འཁོར་ལྔས་དཀྱིལ་འཁོར་རྫོགས་པར་བསྒོམས་ནས་མཐར་ལྷ་སོ་སོའི་ང་རྒྱལ་འཛིན་པས་སློབ་དཔོན་ཏིང་ངེ་འཛིན་ལས་བསླང་བའི་ཕྱིར།

ཕྱོགས་བཞིའི་སློབ་མས་རིམ་པ་བཞིན ༑ ༑ དེ་བཞིན་གཤེགས་པ་ཀུན་ཞི་བ། །དེ་བཞིན་གཤེགས་པ་ཀུན་གྱི་གནས ༑ ༑ ཆོས་ཀུན་བདག་མེད་པ་ཡི་མཆོག །དཀྱིལ་འཁོར་དམ་པ་བཤད་དུ་གསོལ ༑ ༑ མཚན་རྣམས་ཐམས་ཅད་ཡང་དག་རྫོགས། །མཚན་མིན་ཐམས་ཅད་རྣམས་སྤངས་པ། །ཀུན་ཏུ་བཟང་པོ་སྐུ་ཡི་མཆོག །དཀྱིལ་འཁོར་དམ་པ་བཤད་དུ་གསོལ། །ཞི་བའི་ཆོས་ནི་མཆོག་ལས་བྱུང༌། །ཡེ་ཤེས་སྤྱོད་པ་རྣམ་སྦྱོང་མཛད།། ཀུན་ཏུ་བཟང་པོ་གསུང་གི་མཆོག །དཀྱིལ་འཁོར་དམ་པ་བཤད་དུ་གསོལ། ། སེམས་ཅན་ཀུན་གྱི་སེམས་ཆེན་པོ། །རང་བཞིན་དག་པས་དྲི་མ་མེད། །ཀུན་བཟང་ཐུགས་མཆོག་ཁ་ལོ་བསྒྱུར། །དཀྱིལ་འཁོར་དམ་པ་བཤད་དུ་གསོལ། ། ཞེས་ལན་གསུམ་དུ་གསོལ་བ་བཏབ་པས། སློབ་དཔོན་ཏིང་ངེ་འཛིན་ལས་ལངས་ཏེ ༑ ཨོཾ་བཛྲོ་ཏིཥྛས་ཏིང་ངེ་འཛིན་གྱི་དཀྱིལ་འཁོར་ནམ་མཁའ་ལ་བཏེག་ལ། རང་ཉིད་གཙོ་བོ་ལས་བྱེ་བའི་ཧེ་རུ་ཀར་དམིགས་པའི་མིག་གཉིས་མ་དང་ཊ་ལས་ཉི་མ་དང་ཟླ་བ་ཧཱུྃ་གིས་མཚན་པར་དམིགས་ནས་གཡོན་ནས་གཡས་དང༌། གཡས་ནས་གཡོན་དུ་བལྟ་བས་བགེགས་རྣམས་ཚར་གཅད་པ་དང་རྗེས་སུ་གཟུང་བ་བྱས་ནས་རྐང་མཐིལ་ཨ་ལས་སྣ་ཚོགས་རྡོ་རྗེ་བལྟས་ཏེ་ཁྲོ་བོའི་འགྱིང་བཙལ་པ་ལན་གསུམ་བྱས་ནས་རྡོ་རྗེའི་འགྲོས་ཀྱིས་དབང་ལྡན་དུ་སོང་ལ། ཧཱུྃ་སོང་ཤིག་བགེགས་ཚོགས་མ་ལུས་ཀུན། །ལྷ་དང་ལྷ་མིན་གསང་བ་པ། །གནོད་པར་བྱེད་པའི་བགེགས་ཚོགས་རྣམས། །སྒྱུ་འཕྲུལ་ཆེན་མོའི་བདག་ཉིད་གཙོ། །བདེ་ཆེན་ཡེ་ཤེས་ལས་བྱུང་བའི། །ང་ནི་དཔལ་ལྡན་སྙིང་རྗེའི་སྟོབས། །བཀའ་ཡི་འཁོར་ལོ་རབ་སྦྱོར་བས། །གལ་ཏེ་བཀའ་ལས་འདས་གྱུར་ན། །རྡོ་རྗེ་རབ་ཏུ་འབར་བ་ཡིས ༑ ༑ མགོ་ནི་ཚལ་པ་བརྒྱར་འགས་ཤིང༌། །ཞིག་པར་འགྱུར་བ་གདོན་མི་ཟ། ། དེ་བས་གཞན་དུ་འགྲོ་བར་གྱིས། །ཞེས་ལན་གསུམ་བརྗོད་པས་བཀའ་བསྒོས་ནས ༑ སུམྦྷའི་སྔགས་དྲག་ཏུ་བརྗོད་ཅིང༌། རོལ་མོའི་སྒྲ་དང་བཅས་པས་བགེགས་བསྐྲད་ནས། ཤར་དུ་གཡས་བརྐྱང༌། ལྷོ་རུ་གཡོན་བརྐྱང༌། ནུབ་ཏུ་ས་ག

བྱང་དུ་ཟླུམ་པོ་ལ་སོགས་པའི་རྐང་སྟབས་དང་གོམས་སྟབས་ཀྱིས་དཀྱིལ་འཁོར་གྱི་ཁོར་ཡུག་ཀུན་ཏུ་བཅགས་པས་རྐང་རྗེས་རྣམས་སྣ་ཚོགས་རྡོ་རྗེ་གྱུར་པར་བལྟས་ལ། སླར་ཡང་དབུས་སུ་འཁོད་དེ། འདུག་སྟངས་ལག་སྟངས་བཞིན་གྱི་འགྱུར་ཚུལ་ངག་གི་འདྲེན་པ་རྣམས་ཇི་སྐད་བཤད་པའི་ཚུལ་རྣམས་བྱས་པས་ཀྱང་བྱིན་གྱིས་བརླབ་ཅིང་གཟུང་ངོ༌། །ས་གཟུང་བའོ།། །།སླར་ཡང་བགེགས་མི་འཇུག་པར་བྱ་བའི་ཕྱིར་སྲུང་བའི་འཁོར་ལོ་བརྟན་པར་དམིགས་ནས་སྔར་བཤད་པའི་ཆོ་གས་ཕྱོགས་མཚམས་རྣམས་སུ་རྡོ་རྗེ་ཕུར་བུ་ཡང་གདབ་བོ། །ས་གཟུང་བ་སྟེ་སའི་ཆོ་གའོ། །དེ་ནས་ལྷ་སྟ་གོན་ལ་འཇུག་པ་ནི་ཕྱེམ་རེད་ཀྱི་ཚེ་ཉེ་བར་མཁོ་བའི་ཡོ་བྱད་རྣམས་བསགས་ཤིང་བཤམས་ལ་སྔོན་དུ་འགྲོ་བའི་གཏོར་མས་དེར་ལྷགས་པའི་འབྱུང་པོའི་ཚོགས་ཚིམ་པར་བྱས་ནས་སྣོད་དུ་མི་རུང་བ་རྣམས་བསྐྲད་ལ་ལས་ཀྱི་སློབ་མས་རྣལ་འབྱོར་ལ་གནས་པར་གསོལ་བ་གདབ་སྟེ་ཡི་གེ་བརྒྱ་པས་རྒྱུད་སྦྱངས་ནས་དཀྱིལ་འཁོར་རྫོགས་པར་བསྒོམས་ལ་སྔགས་ཀྱི་བཟླས་པའང་ཅི་རིགས་པར་བྱའོ། །དེ་ནས་མཆོད་རྫས་རྣམས་བསང་ཞིང་སྦྱངས་ནས་བསྐྱེད་ཅིང་བྱིན་གྱིས་བརླབས་ཏེ། དཀྱིལ་འཁོར་གྱི་དབུས་སུ་མེ་ཏོག་ཚོམ་བུ་བཀོད་ལ། སའི་ལྷ་མོའི་ཆོ་ག་སྔ་མ་ཇི་ལྟ་བ་བཞིན་ དུ་བྱས་ཏེ་ས་ལྷག་པར་གནས་པའོ། །དེ་ནས་བསྒྲུབ་པའི་མཎྜལ་ལྟར་ཚོམ་བུའི་ དཀྱིལ་འཁོར་བསྒྲུབས་ནས་མཆོད་པའི་སྐབས་ལྟར་ཕྱི་དང༌། ནང་དང༌། བསྟོད་པ་དང༌། གཏོར་མའི་བར་གྱིས་མཆོད་ནས། པུས་མོ་གཡས་པའི་ལྷ་ང་ས་ལ་བཙུགས་ནས་རྡོ་རྗེ་དྲིལ་བུ་སྤོས་དང་བཅས་པ་འཛིན་པས། ཧེ་རུ་ཀ་དཔལ་བཅོམ་ལྡན་འདས། །སངས་རྒྱས་མཁའ་འགྲོ་ཡང་དག་ལྡན། །ཕྱོགས་བཞིའི་མཁའ་འགྲོ་མ་རྣམས་དང༌། །རིག་པའི་ལྷ་མོ་རྫུ་འཕྲུལ་ཅན། །བྱང་ཆུབ་སེམས་དཔའ་ལ་སོགས་ཀུན། །ཐམས་ཅད་བདག་ལ་དགོངས་སུ་གསོལ། །སློབ་མ་རྣམས་ལ་ཕན་ཕྱིར་དང༌། ཁྱེད་རྣམས་ལ་ཡང་མཆོད་པའི་ཕྱིར། །བདག་གིས་སྡིག་པ་འཇིག་བྱེད་པའི

༑ ༑ དཀྱིལ་འཁོར་ནངས་པར་འདྲི་འཚལ་ཏེ། །རྗེས་སུ་བརྩེ་བས་དགོངས་ནས་ནི། །བྱིན་གྱིས་བརླབ་པར་མཛད་དུ་གསོལ། །ཞེས་ལན་གསུམ་གསོལ་བ་བཏབ་པས་གནང་བ་བྱིན་པར་བསམ་མོ། །ལྷ་ལྷག་པར་གནས་པའོ། །དེ་ནས་བུམ་པ་བསང་ཞིང་སྦྱངས་ནས་པདྨ་དང་ཟླ་བའི་སྟེང་དུ་བྷཱུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་ལྷའི་གོས་ཀྱི་མགུལ་ཆིངས་དང་དཔག་བསམ་གྱི་ཤིང་གི་ཁ་རྒྱན་དང་བཅས་པ་དྲུག་གམ་གཉིས་བཤམས་ ( ¡¶ ལུ ¡· + པ་བཞིན་བསྐྱེད་ ) ལ། རྣམ་རྒྱལ་གྱི་བུམ་པར་མངོན་བྱང་ལས་གཙོ་བོ་དང་བུམ་པ་གཞན་བཞིར་འཁོར་རྣམས་མངལ་ནས་འབྱིན་པའི་ཚུལ་གྱིས་བསྐྱེད་པའམ། ཡང་ན་དེ་ཉིད་དུ་ཐམས་ཅད་བསྐྱེད་དོ། །ལས་ཐམས་ཅད་པའི་བུམ་པར་ཧཱུྃ་ལས་བདུད་རྩི་འཁྱིལ་པ། ཁྲོ་བོ་ཕྱག་གཉིས་པ། སྣ་ཚོགས་རྡོ་རྗེ་དང་དྲིལ་བུ་འཛིན་པ་དམིགས་ལ། ཐམས་ཅད་ལ་རིགས་ཀྱི་བདག་པོའི་རྒྱས་གདབ་པའི་བར་དུ་བྱ་སྟེ། བདུད་རྩི་འཁྱིལ་པ་ལ་ནི་དོན་ཡོད་གྲུབ་པས་དབུར་བརྒྱན་པའོ། །དེ་ནས་མཆོད་ཅིང་བསྟོད་ནས། དེ་དག་གི་རྒྱུད་བསྐུལ་བའི་ཕྱིར་རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བ་ལྷ་རྣམས་ཀྱི་ཐུགས་ཀར་ཕོག་པས་དགྱེས་ཤིང་དབང་དུ་གྱུར་པས་ཁ་དོག་དམར་པོར་གྱུར་ནས། སྐུའི་ཆ་ཐམས་ཅད་ལས་ཡེ་ཤེས་ཀྱི་བདུད་རྩི་བབ་པས་བུམ་པ་གང་བར་བསམ་ཞིང་ལྷ་ལྔའི་སྔགས་སྒྲུབ་ཐབས་བཞིན་དང༌། བདུད་རྩི་འཁྱིལ་པ་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཕཊ། ཅེས་ཅི་རིགས་པ་བཟླས་ནས་སླར་ཡང་མཆོད་ཅིང་བསྟོད་དེ་དུང་ཆོས་ཀྱི་ཆུ་བླུགས་པས་ཐམས་ཅད་འོད་དུ་ཞུ་བ་ལས་བྱུང་བའི་བདུད་རྩིའི་ཆུར་བལྟའོ། །བུམ་པ་ལྷག་པར་གནས་པའོ། །གཞན་ཡང་སློབ་མ་ལ་ཉེ་བར་མཁོ་བོའི་ཡོ་བྱད་ཀུན་ཡི་གེ་གསུམ་ལས་གྲུབ་པའི་རྫས་དྭངས་ཤིང་ཐོགས་པ་མེད་པར་བསྐྱེད་ནས། ཨོཾ་ཨཱཿཧཱུྃ་གིས་བྱིན་གྱིས་བརླབ་བོ། །ཡོ་བྱད་ལྷག་པར་གནས་པའོ། །དེ་ནས་བདག་བསྐྱེད་ཀྱི་དཀྱིལ་འཁོར་མཆོད་པའི་ཕྱིར།

ཚོགས་ཀྱི་འཁོར་ལོ་ལ་ལོངས་སྤྱད་ནས་ལྷག་མའི་གཏོར་མ་བྱས་ལ་གསང་བའི་རྫས་དང་ལྷ་རྣམས་མི་མངོན་པར་བྱ་བ་ནི་བར་སྐབས་ཀྱི་བྱ་བའོ།། །། དེ་ནས་ཁ་དང་གདོང་དག་པར་བཀྲུས་པའི་སློབ་མ་རྣམས་ཕྱག་འཚལ་ཞིང་མཎྜལ་ཕུལ་ནས་སྙིམ་པ་མེ་ཏོག་དང་བཅས་ཏེ་འཁོད་པ་རྣམས་ལ།སྔགས་ཀྱི་དངོས་གྲུབ་དོན་གཉེར་གང༌། །དཀྱིལ་འཁོར

་འདིར་ནི་ གཞུག་བྱ་སྟེ།། བསོད་ནམས་འདོད་པས་འདི་ལས་གཞན། །བདག་གཞན་འཇིག་རྟེན་ཕ་རོལ་གཉེར ༑ ༑ དད་པ་ཆེན་པོ་ལྡན་པ་དག །འཇིག་རྟེན་ཕ་རོལ་ལ་དམིགས་ནས།། བློ་ལྡན་དཀྱིལ་འཁོར་གཞུག་བྱ་སྟེ། །འདི་ཡི་འབྲས་བུ་གཉེར་མི་བྱ། །གལ་ཏེ་འདི་འབྲས་དོན་གཉེར་ན། །འཇིག་རྟེན་ཕ་རོལ་འགྲུབ་མི་འགྱུར། །འཇིག་རྟེན་ཕ་རོལ་ལ་དམིགས་ན། །འབད་པ་མེད་པར་འདི་འབྲས་འགྲུབ། །ཅེས་བརྗོད་ནས་དོན་བཤད་དེ། སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ཀྱིས་དབང་དོན་དུ་གཉེར་བའི་ཡིད་དང་ལྡན་པར་བྱས་པ་རྣམས་འོད་ཀྱི་ཚུལ་གྱིས་སློབ་དཔོན་གྱི་ཞལ་དུ་ཞུགས་པ་ཐུགས་ཀའི་ཡེ་ཤེས་ཀྱི་མེས་སྦྱངས་ཏེ་ཡུམ་གྱི་མཁར་བྱང་ཆུབ་ཀྱི་སེམས་ཀྱི་རྣམ་པར་བབས་པ་ཧེ་རུ་ཀར་གྱུར་པ་ལས་ཡེ་ཤེས་པ་དང་རོ་གཅིག་པར་བྱས་ཏེ། དབང་བསྐུར་ཞིང་རིགས་བདག་གི་རྒྱས་གདབ་པ་སྤྲོས་ནས་སོ་སོའི་གནས་སུ་དགོད་དོ། །དེ་ལྟར་ནང་གི་དབང་གིས་སྦྱངས་པའི་སློབ་མ་རྣམས་ཀྱིས་གོང་དུ་ཕུལ་བའི་མཎྜལ་དབང་གི་ཡོན་དུ་དམིགས་ལ། དགའ་ཆེན་ཁྱོད་བདག་སྟོན་པ་བས། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་ཏུ་གསོལ། །ཞེས་ལན་གསུམ་དུ་ཁྱད་པར་ཅན་གྱི་དོན་དུ་ཞུ་བའི་ཕྱིར་གསོལ་བ་འདེབས་པ་རྣམས་ལ། བུ་ཚུར་ཐེག་པ་ཆེན་པོ་ལ། ཁྱོད་ནི་ཚུལ་ཆེན་སྣོད་ཡིན་ཏེ། །གསང་སྔགས་སྤྱོད་ཚུལ་ཆོ་ག་ནི། ཁྱོད་ལ་ཡང་དག་བསྟན་པར་བྱ ༑ ༑ སངས་རྒྱས་དུས་གསུམ་ལས་འདས་པ། །སྐུ་གསུང་ཐུགས་ཀྱི་རྡོ་རྗེ་ཅན ༑ ༑ མཉམ་ཉིད་ཡེ་ཤེས་ཐོབ་པ་ནི། །རྡོ་རྗེ་སྔགས་རབ་བསྒོམས་པས་སོ། ། གསང་སྔགས་སྤྱོད་པ་མཉམ་མེད་དེ། །ཧེ་རུ་ཀ་དཔལ་སྦྱོར་བ་ཡིས།

།བདུད་སྡེ་ཤིན་ཏུ་མི་བཟད་པའི། །དཔུང་ཆེན་དག་ཀྱང་དེ་ཡིས་བཅོམ། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡིས་བློ་གྲོས་འདི་གྱིས་ཤིག །ཅེས་བརྗོད་ནས་དོན་བཤད་པས་གསང་སྔགས་ལ་སྤྲོ་བ་བསྐྱེད་པར་བྱའོ། །དེ་ནས་རྒྱུན་བཤགས་སྔོན་དུ་འགྲོ་བའི་བྱང་ཆུབ་ཀྱི་སེམས་དང་སྡོམ་པ་གཟུང་བའི་ཕྱིར། བདག་ གི་སྡིག་པ་བགྱིས་པ་དང༌། །བགྱིད་དུ་སྩལ་དང་ཡི་རང་བ། །སངས་རྒྱས་ སྤྱན་སྔར་བདག་གིས་ནི། །མ་ལུས་སོ་སོར་བཤགས་པར་བགྱི། །སངས་རྒྱས་བྱང་ཆུབ་སེམས་དཔའ་དང༌། །རང་རྒྱལ་དགྲ་བཅོམ་འགྲོ་རྣམས་ཀྱི། །ཚོགས་ ལ་བདག་ནི་ཡི་རང་ངོ༌། །སྒྱུ་འཕྲུལ་གཙོ་བོ་ཡབ་ཡུམ་དང༌། །མཁའ་འགྲོ་མ་ དང་བཅས་པ་དང༌། །ཆོས་མཆོག་ལ་ཡང་སྐྱབས་སུ་མཆི། །དུས་གསུམ་བདེ་ བཤེགས་ཐམས་ཅད་དང༌། །བྱང་ཆུབ་སེམས་དཔའ་ཐམས་ཅད་ཀྱིས། །བྱང་ཆུབ་སེམས་མཆོག་བསྐྱེད་པ་ལྟར། །དེ་བཞིན་བདག་གིས་སེམས་བསྐྱེད་དོ། ། མ་ལུས་བཞུགས་པ་འགྲོ་བའི་མགོན། །བདེ་གཤེགས་བླ་མེད་སངས་རྒྱས་རྣམས ༑ ༑ བདག་ལ་གཟིགས་ནས་དགོངས་སུ་གསོལ། །བདག་གིས་འདི་ཉིད་ནས་བཟུང་ནས། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །སངས་རྒྱས་རྣལ་འབྱོར་སྡོམ་པ་ནི། །ཡང་དག་ཉིད་དུ་གཟུང་བར་བགྱི། །རྡོ་རྗེ་རིགས་མཆོག་ཆེན་པོ་ལ། །རྡོ་རྗེ་དྲིལ་བུ་ཕྱག་རྒྱ་ཡང་ ༑ ༑ ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི ༑ ༑ རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། ། ཉིན་རེ་ཞིང་ནི་ལན་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་མཆོག་དག་པ་ལ། །ཕྱི་ནང་གསང་བ་ཐེག་པ་གསུམ ༑ ༑ དམ་པའི་ཆོས་ཀྱང་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི།། མཆོད་པའི་ལས་ཀྱང་ཅི་ནུས་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌།

།སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །གཉིས་སུ་མེད་པའི་ཚངས་སྤྱོད་དང༌། ། རང་གི་དམ་ཚིག་བསྲུང་བར་བགྱི། །བདག་གི་དགེ་བའི་ལས་རྣམས་ཀྱིས། ། སངས་རྒྱས་མྱུར་དུ་བསྒྲུབ་བྱ་སྟེ། །སེམས་ཅན་འཁོར་བའི་རྒྱ་མཚོ་ལས། །བླ་མེད་གནས་སུ་བསྒྲལ་བར་བགྱི། །ཞེས་ལན་གསུམ་བརྗོད་དུ་གཞུག་གོ །ཡང་ན་སྟ་གོན་གྱི་སྐབས་སུ་རྒྱུན་བཤགས་སྔོན་དུ་འགྲོ་བའི་སེམས་བསྐྱེད་ཙམ་བྱས་ནས། སྡོམ་པ་གཟུང་བ་རྒྱས་པར་དངོས་གཞིའི་སྐབས་སུ་མཛད་དེ་འདི་ནི་མཛེས་པར་མཐོང་ངོ༌། །དེ་ནས་ལས་ཐམས་ཅད་པའི་བུམ་པའི་ཆུས་སློབ་མའི་གནས་གསུམ་དུ་ཐིག་ལེ་བྱ་ཞིང་ཡི་གེ་གསུམ་ལས་བྱུང་བའི་འཁོར་ལོ་དང་ ༑ པདྨ་དང༌། རྡོ་རྗེ། ས་བོན་སོ་སོས་མཚན་པ་བསྐྱེད་ནས་དེ་ལས་འཕྲོས་པའི་འོད་ཀྱིས་སངས་རྒྱས་རྣམས་ཀྱི་སྐུ་གསུང་ཐུགས་མཚན་མའི་རྣམ་པ་སྤྱན་དྲངས་པ་བསྟིམ་པས་རྒྱས་བཏབ་ཅིང་བྱིན་གྱིས་བརླབས་ནས་མཆོད་པའི་གནས་སུ་གྱུར་པ་ལ་མེ་ཏོག་ལ་སོགས་པས་མཆོད་དོ། །དེ་ནས་སྐལ་བ་དང་དངོས་གྲུབ་ཀྱི་ལྟས་བརྟག་པའི་ཕྱིར། བ་བྱུང་ལྔ་དང་དྲི་བཟང་པོས་ཁྱེ་མ་མེད་པར་བྱུགས་པར་མེ་ཏོག་གི་ཚོམ་བུ་གཅིག་བཀོད་དེ། སོར་བཅུ་གཉིས་ཀྱི་ཚད་དང་ལྡན་པའི་སོ་ཤིང༌། ཨོཾ་ཛི་ཧྭ། བཛྲ་སཾ་བརྔྷ་ནིའི་སྔགས་ཀྱིས་བྱིན་པ་ཐལ་མོ་སྦྱར་བས་བླངས་ནས། སོའི་དྲི་མ་བསལ་ནས་འཆོས་ལ་སྡིག་པ་ཐམས་ཅད་སྐྱུག་པའི་བསམ་པས་ཁ་ཤར་རམ་བྱང་དུ་བལྟས་ཏེ། འདོར་དུ་བཅུག་པའི་རྩེ་མོ་ཤར་དུ་ཕྱོགས་ན་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་གཏེར། མཚམས་སུ་དངོས་གྲུབ་ཕྲ་མོ། བདག་ཉིད་ལ་ཕྱོགས་ན་མཆོག་གི་དངོས་གྲུབ་འགྲུབ་པར་ལུང་བསྟན་ཏོ།། །།དེ་ནས་ལས་ཐམས་ཅད་པའི་བུམ་པའི་ཆུས་སྐྱོར་ཆུ་སྦྱིན་ཞིང༌། ཨོཾ་ཧྲཱིཿབི་ཤུངྔྷ་སརྦ་དྷརྨཱ་སརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤན་ཨཱ་པ་ན་ཡ་ཧཱུྃ་ཕཊ།

ཅེས་བརྗོད་དེ་འཐུང་དུ་བཅུག་པས་ནང་གི་དྲི་མ་སྦྱོང་ངོ༌། །དེ་ནས་རྡོ་རྗེའི་མདུད་པ་གསུམ་དང་ལྡན་པའི་སྲུང་སྐུད་བྱིན་གྱིས་བརླབས་པ་སྐྱེས་པའི་དཔུང་པ་གཡོན་པ་དང༌། བུད་མེད་ཀྱི་གཡས་པར་བཅིངས་ནས། འཇིག་རྟེན་དུ་ནི་ཀུན་མཁྱེན་དག ༑ ཨུ་དུམྦཱ་རའི་མེ་ཏོག་ལྟར། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ༌། །སྔགས་ཀྱི་སྤྱོད་པའི་ཚུལ་འདི་ནི། །དེ་བས་ཀྱང་ནི་རྙེད་དཀའ་སྟེ། །གང་གིས་མཉམ་མེད་སེམས་ཅན་དོན། །བླ་ན་མེད་པ་བྱེད་པར་ནུས།། གཉིས་མེད་ཟབ་མོའི་སྤྱོད་ཚུལ་འདི། །སེམས་ཅན་སངས་རྒྱས་ཐོབ་བྱེད་པའོ།། དང་པོ་བསྐལ་པ་གྲངས་མེད་ནས། །བསགས་པའི་སྡིག་པ་གང་དང་གང༌། །དེ་ཀུན་ཟད་པར་འགྱུར་བ་ནི། །ཟབ་མོའི་དཀྱིལ་འཁོར་མཐོང་བས་སོ། །ཞེས་བརྗོད་པའི་དོན་བཤད་ལ་སྤྲོ་བ་མི་ཉམས་པར་བྱའོ། །དེ་ནས་ཡི་གེ་གསུམ་གྱིས་མངོན་པར་བསྔགས་པའི་ཀུ་ཤ་ངྷཱིཿདང་ཧས་ལག་པ་གཡས་དང་གཡོན་དུ་བྱིན་པ་སྔས་དང་སྟན་དུ་བཅུག་ནས་གཞོགས་གཡས་པ་འོག་ཏུ་ཕབ་སྟེ་རྣམ་པར་རྟོག་པ་སྤངས་ནས་ལྷ་དང་བླ་མ་ཡིད་ལ་དྲན་བཞིན་པས་ཉལ་དུ་བཅུག་ལ་རྨི་ལམ་མཐོང་བ་ནངས་པར་སྨྲོས་ཤིག་ཅེས་བསྒོས་ནས་བཏང་ལ། ནངས་པར་རྨི་ལམ་བརྗོད་པའི་ཚེ་བགེགས་དང་ལྡན་པར་རིག་ན་དྲག་པོའི་སྦྱིན་སྲེག་གམ་ཁྲོ་བོའི་སྔགས་དང་རྣལ་འབྱོར་གྱིས་སྦྱང་བ་དང་སྡིག་པ་དང་བར་ཆད་དང་ལྡན་པ་ལ་ཞི་བའི་སྦྱིན་སྲེག་གམ་སྤྱན་གྱི་རྣལ་འབྱོར་གྱིས་སྦྱང་ཞིང་བཟང་པོ་མཐོང་ན་སྤྲོ་བ་བསྐྱེད་དོ།། སློབ་མ་ལྷག་པར་གནས་པའོ། །དེ་ནས་སློབ་མ་རྣམས་རང་གི་གནས་སུ་དོང་བའི་མཐར ༑ ཚོམ་བུའི་དཀྱིལ་འཁོར་ལ་མཆོད་ཅིང་བསྟོད་ནས། བཛྲོ་ཏིཥྛའི་སྔགས་དང་ཕྱག་རྒྱས་ནམ་མཁའ་ལ་བཏེག་སྟེ་དེ་ཉིད་དུ་བཞུགས་སུ་གསོལ་ནས་མགྲོན་གཤེགས་སུ་གསོལ་ཏེ་གཏོར་མ་བཏང་ལ། རང་གི་གནས་གསུམ་བསྲུངས་ནས་ཉལ་བའི་རྣལ་འབྱོར་གྱིས་གནས་པར་བྱའོ། །ནངས་པར་ལྡང་བའི་རྣལ་འབྱོར་གྱིས་ལྡང་ངོ༌།

།ལྷག་པར་གནས་པ་སྟ་གོན་གྱི་ཆོ་གའོ། །དེ་ནས་ཐོ་རངས་ཀྱི་ཆ་ལ་མན་ངག་བཞིན་བརྐྱང་བ་དང་བསྐོར་བའི་ལས་ཀྱི་ཐིག་གིས་ཆ་རྣམ་པར་ཕྱེ་ནས་ཇི་ལྟར་འབྱོར་པའི་རྡུལ་ཚོན་དྲང་བ་བདེ་ཞིང་ཁ་དོག་བཟང་བ་བསྒྲུབས་པ་རྣམས་ཀྱི་དཀར་པོ་ལ་ཨོྃ་བྲིས་ལ། དཀྱིལ་འཁོར་གྱི་དབུས་དང༌། སྔོན་པོ་ལ་ཧཱུྃ། སེར་པོ་ལ་ཏྲཾ། དམར་པོ་ལ་ཧྲཱིཿ ལྗང་གུ་ལ་ཨཱཿབྲིས་པ་རྣམས་ཤར་ནས་རིམ་པ་བཞིན་བཀོད་ལ་ཐིག་སྐུད་སྦོམས་སུ་སྒོའི་ཉི་ཤུ་ཆ། ཆུར་དཀྱིལ་འཁོར་གྱི་ཉིས་འགྱུར་གྱི་ཚད་དང་ལྡན་པ་སོ་སོའང་ལྔ་སྒྲིལ་དུ་བྱ་ཞིང༌། འཇུར་མདུད་དང་སྦོམ་ཕྲ་དང་རིང་ཐུང་གི་ཉེས་པ་དང་བྲལ་བ་ཁ་དོག་ལྔས་བསྒྱུར་བ་རྣམས་ཚོན་སོ་སོའི་སྟེང་དུ་བཞག་པའི་ཁོར་ཡུག་ཏུ ་མཆོད་ པ་དང་གཏོར་མ་བཤམས་ནས་རང་གི་ ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 338PAGE 339 EMBED CorelDRAW.Graphic.9 EMBED CorelDRAW.Graphic.9 EMBED CorelDRAW.Graphic.9 