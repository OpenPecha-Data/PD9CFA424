མཁྱེན་ཡེ་ཤེས་ཕུང་པོ་ཅན། །སྲིད་པའི་འཁོར་ལོ་རྣམ་སྦྱང་བ། །དེ་རིང་ཚིག་གི་རིན་ཆེན་གྱི། །གཙོ་བོ་བདག་ལ་བཀའ་དྲིན་སྐྱོབས། ཁྱོད་ཞབས་པདྨོ་སྤངས་ནས་ནི། །གཙོ་བོ་གཞན་ལ་སྐྱབས་མ་མཆིས། །འགྲོ་བའི་དཔའ་བོ་ཐུབ་ཆེན་གྱིས

༑ ༑ བདག་ལ་ངེས་པར་དབང་བསྐུར་ཅིག །ཅེས་ལན་གསུམ་དུ་གསོལ་བ་བཏབ་པས་སྔར་བཞིན་དུ་སློབ་མའི་གདོང་གཡོགས་ཏེ། བསམ་གཏན་གྱི་འདུག་སྟངས་ཀྱིས་གནས་སུ་བཅུག་ལ། གསུམ་པའི་དུས་སུ་མྱོང་བའི་བཞི་པའི་ཡེ་ཤེས་འོད་གསལ་གྱི་རྗེས་ལ་འབྱུང་བའི་ཟུང་དུ་འཇུག་པའི་ཡེ་ཤེས་ཀྱིས་ཟུང་འཇུག་གི་རང་བཞིན་མཚོན་པའི་ཕྱིར། སློབ་དཔོན་གྱིས་ཚིག་གིས་ངོ་སྤྲད་པར་བྱ་སྟེ། དངོས་པོ་ཐམས་ཅད་དང་བྲལ་བ། །ཕུང་པོ་ཁམས་དང་སྐྱེ་མཆེད་དང༌།། གཟུང་དང་འཛིན་པ་རྣམ་པར་སྤངས། །ཆོས་བདག་མེད་པས་མཉམ་པ་ཉིད། ། རང་སེམས་གདོད་ནས་མ་སྐྱེས་པ། །སྟོང་པ་ཉིད་ཀྱི་རང་བཞིན་ནོ། །ཞེས་བརྗོད་ནས་དོནབཤད་དེ། འཛིན་པ་མེད་པའི་ངང་ལ་མཉམ་པར་འཇོག་ཏུ་བཅུག་ནས། སོ་སོ་རང་གིས་རིག་པའི་ཡེ་ཤེས་ཚུལ་བཞིན་དུ་སྐྱེས་པའི་མཐར། སྐུ་གསུང་ཐུགས་དབྱེར་མི་ཕྱེད་པ། རྡོ་རྗེ་སེམས་དཔའི་རང་བཞིན་དུ་གྱུར་པ་སྒོམ་དུ་གཞུག་གོ །དེ་ནས་གདོང་གཡོགས་པ་ཕྱེ་ལ། དོན་དམ་པའི་དཀྱིལ་འཁོར་དུ་དབང་བཞི་པ་ཐོབ་པས། དྲི་མ་བག་ཆགས་དང་བཅས་པ་དག་པར་བྱས་ནས། ཟུང་དུ་འཇུག་པའི་ལམ་བསྒོམ་པ་ལ་དབང་ཞིང༌། ངོ་བོ་ཉིད་ཀྱི་སྐུ་མངོན་དུ་བྱེད་པའི་སྐལ་བ་དང་ལྡན་པར་བྱས་སོ་ཞེས་བརྡ་སྤྲད་ནས། ཟུང་དུ་འཇུག་པའི་རིམ་པ་ལ་སློབ་ཏུ་གཞུག་གོ །དབང་བཞི་པའོ། །དངོས་གཞིའི་ཆོ་གའོ ༑༑ ༑༑ དམ་ཚིག་བསྡུས་ཏེ་ཁས་བླང་དང༌། །ཡོན་འབུལ་བ་གཉིས་སློབ་མའི་ལས ༑ ༑ དཀྱིལ་འཁོར་མཆོད་དང་དངོས་གྲུབ་བླང༌། །བཟོད་པར་གསོལ་དང་ལྷག་ཆད་བསྐང༌། །སྨོན་ལམ་གདབ་དང་གཤེགས་སུ་གསོལ། །དཀྱིལ་འཁོར་བསྡུ་ཞིང་ཕུར་བུ་དབྱུང༌། །བདག་ཉིད་ཡོངས་སུ་བསྲུང་བ་སྟེ། །རྗེས་ཀྱི་བྱ་བ་རྣམ་པ་བཅུ། །དེ་ལ་ཐུན་མོང་དང་ཐུན་མོང་མ་ཡིན་པའི་དམ་ཚིག་དང༌། རྡོ་རྗེ་སློབ་དཔོན་གྱིས་གང་ཇི་སྐད་གསུངས་པ་ཐམས་ཅད་བསྒྲུབ་པའི་བསམ་པས། སྔ་མ་བཞིན་དུ་ལན་གསུམ་དུ་དམ་བཅའོ། །དེ་ནས་རྡོ་རྗེ་ཕྲེང་བ་ལས། །བདག་ལ་དངོས་གྲུབ་མཆོག་སྩལ་ལགས།

།ཏིང་འཛིན་ཀུན་གྱི་འབྲས་བུའང་སྩལ། ། སེམས་ཅན་ཀུན་ལ་ཅི་འདོད་པར། །དངོས་གྲུབ་བླ་ན་མེད་པ་སྩལ། །ཞེས་ཚིག་གི་གཏང་རག་ཕུལ་ནས། དངོས་སུ་ཅི་འབྱོར་པའི་ཡོན་དང༌། ཡིད་ཀྱིས་ཀྱང་ལུས་དང་ལོངས་སྤྱོད་དང༌། དགེ་བའི་རྩ་བ་ཐམས་ཅད་གོང་དུ་བརྗོད་པའི་ཚིག་ལན་གསུམ་བརྗོད་པས་དབུལ་བར་བྱའོ། །དེ་ནས་བླ་མས་དཀྱིལ་འཁོར་གྱི་འཁོར་ལོ་ལ། ཕྱི་དང་གསང་བ་དང༌། ཡིད་ལས་བྱུང་བའི་མཆོད་པ་རྣམས་ཀྱིས་མཆོད་ནས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཉེ་བར་གནང་བར་གསོལ་བ་བཏབ་ལ། ཆད་པའམ་ནི་ལྷག་པའི་ཚིག ། བདག་གིས་བརྗོད་དང་གང་བགྱིས་པ། །གང་ཕྱིར་ལུས་ཅན་སྐྱབས་མཛད་པ།། མགོན་པོ་ཁྱོད་ཀྱིས་བཟོད་པར་གསོལ། །མ་རྙེད་པ་དང་མ་ཤེས་པ། །མ་ནུས་པ་ཡང་བཟོད་པར་མཛོད། །མ་ཚང་བའམ་འགལ་བགྱིས་པ། །དེ་ཀུན་བཟོད་པ་མཛད་པར་རིགས། །ཞེས་ལན་གསུམ་བརྗོད་པས། ནོངས་པ་སྤྱད་པ་བཟོད་པར་གསོལ་ནས་ལྷག་ཆད་ཀྱི་ཉེས་པ་བསྐང་བའི་ཕྱིར། ཞི་བའི་སྦྱིན་སྲེག་བྱ་བའམ ༑ མ་འགྲུབ་ན་ཡི་གེ་བརྒྱ་པ་ཡང་ནས་ཡང་དུ་བརྗོད་པར་བྱའོ། །དེ་ནས་ལས་བསགས་པ་འབྲས་བུ་དང་ལྡན་པར་བྱ་བའི་ཕྱིར། སེམས་ཅན་ཐམས་ཅད་བདེར་གྱུར་ཅིག །སེམས་ཅན་ཐམས་ཅད་སྐྱོན་མེད་པར། །གང་གི་ལམ་གྱིས་གྲོལ་འགྱུར་བའི། །དེས་ནི་སངས་རྒྱས་ཉིད་ཐོབ་ཤོག །ཅེས་བྱ་བ་ལ་སོགས་པ་ཤིན་ཏུ་རྒྱ་ཆེ་བའི་སྨོན་ལམ་གདབ་པར་བྱའོ། །དེ་ནས་སྤྱན་དྲངས་པའི་ཡེ་ཤེས་པ་ལ་དམིགས་ཏེ། ཨོཾ་ཁྱོད་ཀྱིས་སེམས་ཅན་དོན་ཀུན་མཛོད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པའི་མཐར་ཨོཾ་བཛྲ་མུཿཞེས་བརྗོད་ནས། ཡེ་ཤེས་པ་གཤེགས་སུ་གསོལ་ལ། དམ་ཚིག་པ་བདག་ལ་བསྡུས་ནས། ཨ་ཀཱ་རོའི་མཐར། ཨོཾ་གི་ལི་གི་ལི་ཧཱུྃ་ཛཿསྭཱ་ཧཱ། ཞེས་བརྗོད་ཅིང་གཡས་པའི་སྲིན་ལག་གིས་དབང་ལྡན་གྱི་རྩིག་པ་བཤིག་ལ། རྡུལ་ཚོན་མ་ལུས་པར་བསྡུས་ལ་རིན་པོ་ཆེའི་སྣོད་དུ་བཞུགས་ནས།

རོལ་མོའི་སྒྲ་དང་བཅས་པས་རྒྱ་མཚོར་འབབ་པའི་ཆུ་བོ་ཆེན་པོར་དོར་བར་བྱའོ། །དེ་ནས་ཕྱོགས་བཅུར་བཏབ་པའི་རྡོ་རྗེ་ཕུར་བུ་རྣམས་མཆོད་ནས། གཡོན་བརྐྱང་པ་ཡི་སྟབས་ཀྱིས་གནས། །སྐམ་པའི་ཕྱག་རྒྱས་ཕྱོགས་བཅུ་རུ། །གནས་པ་ཡི་ནི་ཕུར་བུ་དག །གསང་སྔགས་བརྗོད་ཅིང་དབྱུང་བར་བྱ། །ཨོཾ་བཛྲ་ཀཱི་ལ། ཨུཏྐཱི་ལ་ཡ་སརྦ་བིགྷྣན་བཛྲ་དྷ་ར་ཨཱ་ཛྙཱ་པ་ཡ་ཏི་ཧཱུྃ་ཧཱུྃ་ཕཊ་ཕཊ་ཧོ། ཞེས་གསུངས་པ་ལྟར་ཕྱུང་ནས། རིན་པོ་ཆེའི་སྣོད་དུ་བཞག་པ་ལ་དྲིའི་ཆུས་གཏོར་ཞིང༌། ཨོཾ་ཨཱཿཧཱུྃ་སཏྭ་ཨརྠཾ། ཨ་མུ་ཀ་སྱ་ཤཱནྟིཾ་ཀུ་རུ་སྭ་སྟི་སྭཱ་ཧཱ་ཞེས་བརྗོད་ནས། ཕུར་བུའི་ཡེ་ཤེས་པ་རྣམས་གཤེགས་སུ་གསོལ་ལ། དཀྱིལ་འཁོར་གྱི་གནས་ཐམས་ཅད་བ་བྱུང་གིས་ལེགས་པར་བྱུགས་ནས། རྗེས་མི་མངོན་པར་བྱའོ། །དེ་ནས་རྡོ་རྗེ་སློབ་དཔོན་གྱིས། གནོད་མཛེས་ཀྱི་སྔགས་བརྗོད་ཅིང་ཡི་གེ་གསུམ་གྱིས་གནས་གསུམ་མངོན་པར་བསྲུངས་ནས་དགའ་སྟོན་ཆེན་པོ་ལ་ལོངས་སྤྱོད་ཅིང་ཇི་ལྟར་བདེ་བར་གནས་པར་བྱའོ། །དེ་དག་གིས་ནི་དབང་གི་བྱ་བ་ཡོངས་སུ་རྫོགས་ཏེ། ཐོག་མར་སྨིན་པར་བྱེད་པ་རྒྱུའི་དབང་ངོ༌། །དེ་ནས་བླ་མས་དམ་ཚིག་དང་སྡོམ་པ་རྒྱས་པར་སྦྱིན་ཞིང༌། སློབ་མས་དེ་ལ་བསླབས་པས་དབང་གི་དམ་ཚིག་དང་ཡེ་ཤེས་མི་ཉམས་པར་བྱས་ཤིང༌། རིམ་པ་གཉིས་འཁོར་དང་བཅས་པ་བསྟན་པ་ལ་བསླབས་པས། དབང་གི་དོན་གོམས་ཤིང་རྟོགས་པ་གོང་ནས་གོང་དུ་འཕེལ་བར་བྱེད་པ་ནི་གྲོལ་བར་བྱེད་པའི་ལམ་ཡིན་ལ། དེ་ཉིད་དབང་གི་དོན་ཉམས་སུ་ལེན་པའི་ཕྱིར་ལམ་གྱི་དབང་ཡིན་ནོ། །གོམས་པ་མཐར་སོན་པའི་ཚེ། དེ་བཞིན་གཤེགས་པ་ཐམས་ཅད་འདུས་ཏེ་གཤེགས་ནས། དབང་བསྐུར་བ་མཛད་པའི་ཚེ་ཕྱི་དང་ནང་གི་མངོན་པར་བྱང་ཆུབ་པའི་རིམ་པ་ཡོངས་སུ་རྫོགས་ནས། རྣམ་པ་ཐམས་ཅད་ཀྱི་མཆོག་དང་ལྡན་པའི་རྡོ་རྗེ་འཛིན་པ་ཆེན་པོའི་གོ་འཕང་མངོན་དུ་བྱེད་པ་འདི་ནི་འབྲས་བུའི་དབང་ཡིན་ཏེ། དབང་གསུམ་གྱིས་རྒྱུ་དང་ལམ་དང་འབྲས་བུའི་ཆོས་མ་ལུས་པ་ཡོངས་སུ་བསྡུས་པ་ཡིན་ནོ།

།ཟབ་ཅིང་རྒྱ་ཆེ་རྣམ་པར་བཀོད་ལེགས་འདུས་པའི་རྒྱ་མཚོར་རྒྱུད་སྡེའི་ཀླུང༌། །བྱེ་བ་ཕྲག་བརྒྱ་ཀུན་ནས་འདུས་པ་ཤིན་ཏུ་གཞལ་བར་དཀའ་བའི་ཀློང་ ༑ ༑ ཀླུ་སྒྲུབ་ཀླུ་ཡི་དབང་པོས་དབང་མཛད་དེས་བཀོད་བསྟན་བཅོས་རིན་ཆེན་གླིང༌། །མན་ངག་ནོར་བུས་ཆེར་བཀྲ་ལས་འོངས་དབང་རབ་གསལ་བ་བདག་གིས་གླེང༌། །འདི་འདྲའི་ཚུལ་ལ་ཚུལ་བཞིན་རབ་འདུན་རྣམ་དཔྱོད་བློ་ཡི་དབྱིག་ལྡན་པ། །རིན་ཆེན་རྒྱལ་མཚན་དཔལ་ཞེས་བྱ་བས་ཡང་ནས་ཡང་དུ་རབ་བསྐུལ་བས། །བདག་གིས་སྦྱར་མོད་ཚུ་རོལ་མཐོང་བ་བྱིས་པའི་བློ་ཡི་ངང་ཚུལ་བས། །འདི་ལ་འགལ་གང་དེ་ལ་དེ་ལྟར་གཟིགས་པ་རྣམས་ཀྱིས་བཟོད་པར་དགོངས། །དགེ་བ་གང་ཞིག་ཉེ་བར་བསྐྲུན་པས་མ་ལུས་འགྲོ་བའང་དབང་འདི་ཡིས། །གང་དག་ཇི་བཞིན་སྨིན་པར་བྱས་ནས་ཀུན་ནས་དགེ་བའི་རིམ་གཉིས་ཀྱི། །རྣལ་འབྱོར་མཆོག་གིས་ཚོགས་གཉིས་དཔལ་རབ་རབ་ཏུ་རྫོགས་ནས་སྲིད་ཞིའི་དཔལ། །སྐུ་གཉིས་ཟུང་འཇུག་རྣམ་ཀུན་མཆོག་ལྡན་རྡོ་རྗེ་འཆང་དབང་ཉིད་གྱུར་ཅིག། །། དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སུམ་ཅུ་རྩ་གཉིས་ཀྱིདཀྱིལ་འཁོར་དུ་དབང་བསྐུར་བའི་ཚུལ། སློབ་དཔོན་བདག་ཉིད་ཆེན་པོ་མི་འཕྲོགས་པའི་མཁྱེན་རབ་དང་ཐུགས་རྗེ་ཅན། འཕགས་པ་ཀླུ་སྒྲུབ་ཀྱི་ཞལ་སྔ་ནས་འོངས་པ ༑ གྲུབ་པ་བརྙེས་པའི་སློབ་དཔོན་ཀླུའི་བྱང་ཆུབ་དང༌། སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས་གསལ་བར་མཛད་པའི་ཆོ་ག་དང་མཐུན་པར། ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲའི་ཞལ་སྔ་ནས། ཆོས་ཀྱི་རྗེ་མཁྱེན་རབ་ཀྱི་དབང་ཕྱུག ས་སྐྱ་པཎྜི་ཏ་ཆེན་པོ་ཉིད་ཀྱིས་ནོས་པ་ལས་ཐོབ་ཅིང༌། ཐོབ་པ་བཞིན་དུ་གསལ་བར་བྱས་པ། དཀྱིལ་འཁོར་གྱི་ཆོ་ག་དབང་རབ་ཏུ་གསལ་བ་ཞེས་བྱ་བ་འདི་ནི། འགྲོ་བའི་བླ་མ་དེ་ཉིད་ཀྱི་ཞབས་ཀྱི་པདྨ་ལ་གུས་པས་གཏུགས་པ། བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། ཆུ་ཕོ་ཁྱིའི་ལོ། སྨལ་པོའི་ཟླ་བ་ལ ༑ རྒྱལ་པོའི་ཕོ་བྲང་ཁའི་ཕིང་ཧུར་ཞེས་བྱ་བར་སྦྱར་བ་འདི་ཡོངས་སུ

་རྫོགས་ས ོ།།གསང་བ་འདུས་པ་འཕགས་སྐོར་གྱི་དབང་གི་བརྒྱུད་པ་ནི། རྡོ་རྗེ་འཆང་དབང༌། ཕྱག་ན་རྡོ་རྗེ། ཨིནྡྲ་བྷཱུ་ཏི། རྒྱ་མཚོ་ཀླུའི་དབང་པོ།(《 ཞ 》+ ལྷོ་ཕྱོགས་རྒྱ་མཚོའི་ ) ཀླུ་ལས་བྱུང་བ་ཡེ་ཤེས་ཀྱི་མཁའ་འགྲོ་མ། རྒྱལ་པོ་བི་སུ་ཀལྤ། བྲམ་ཟེ་ཆེན་པོ་ས་ར་ཧ། སློབ་དཔོན་ཀླུ་སྒྲུབ། ཨཱརྱ་དེ་ཝ། ཀླུའི་བྱང་ཆུབ། ཟླ་བ་གྲགས་པ། རོལ་པའི་རྡོ་རྗེ ༑ སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། པྲ་བྷ་ཀ་ར་དེ་ཝ། དྷརྨཱ་ཀ་ར་ཤཱནྟི། བིཀྵ་ཏ་དེ་ཝ། ཁ་ཆེ་པཎ་ཆེན། བླ་མ་ཆོས་ཀྱི་རྗེ་ས་སྐྱ་པཎྜི་ཏའི་བར་དུའོ།། །།༄༅། །གསང་འདུས་ཡེ་ཤེས་ཞབས་ཀྱི་རྣམ་ཐར་དང་བརྒྱུད་པའི་རིམ་པ་བཞུགས་སོ། ། ༄༅། །ཨོཾ་སྭསྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྔོན་བྱུང་བ་རྒྱ་གར་ལྷོ་ཕྱོགས་ཀྱི་ཡུལ། ཨོ་ཌི་བི་ཤ་ཞེས་བྱ་བར་རྒྱལ་པོ་བི་སུ་ཀལྤ་ཞེས་བྱ་བ་བྱུང་སྟེ། དེ་སངས་རྒྱས་ལ་དད་པས་ཉན་ཐོས་དང་ཐེག་པ་ཆེན་པོའི་ཆོས་མང་དུ་མཉན་ཡང༌། འདི་ལས་ཀྱང་ཆེས་ཟབ་པའི་ཆོས་གཞན་ཡོད་གྲང་སྙམ་དུ་སེམས་ཤིང་འཁོད་པའི་ཚེ། མཚན་གཅིག་གི་རྨི་ལམ་དུ་བུད་མེད་གཅིག་ན་རེ། འདི་ནས་ནུབ་བྱང་གི་མཚམས་ན་ཨཽ་ཌི་ཡ་ན་ཞེས་བྱ་བ་ཡོད་ཀྱིས་དེར་སོང་ཤིག་དང༌། སྐྱེ་བ་འདིར་རྡོ་རྗེ་འཛིན་པར་འགྱུར་རོ། །ཞེས་ཟེར་ནས་མི་སྣང་བར་གྱུར་ཏོ། །དེ་ནས་གཉིད་སད་མ་ཐག་ཏུ ༑ ཨཽ་ཌི་ཡན་གྱི་ཕྱོགས་སུ་ཕྱིན་པ་དང༌། དེར་སླེབ་ནས་སྔར་རྨི་ལམ་དུ་བྱུང་བ་དང་འདྲ་བའི་བུད་མེད་ཞིག་དང་ཕྲད་པས། འདི་ནི་སྤྲུལ་པའོ་སྙམ་ནས་ཞབས་ལ་ཕྱག་འཚལ་བསྙེན་བཀུར་བྱས་ནས། བདག་རྗེས་སུ་གཟུང་བར་ཞུ་ཞེས་ཞུས་ནས་གསོལ་བ་བཏབ་པས། དེས་དཀྱིལ་འཁོར་ཆེན་པོར་དབང་བསྐུར་ནས། གསང་བ་འདུས་པ་བཤད་པའི་རྒྱུད་དང་བཅས་པ་མ་ལུས་པ་གནང་ངོ༌། །རྒྱལ་པོ་དེས་ཀྱང་འབད་པ་བྱས་པས་དངོས་གྲུབ་བརྙེས་ཏེ། དེས་འཛམ་བུའི་གླིང་དུ་ས་ར་ཧ་ལ་སོགས་པ་ལ་སྤེལ་ནས། སློབ་དཔོན་འཕགས་པ་ཀླུ་སྒྲུབ་ལ་སོགས་པ་རྣམས་ཀྱང་དེའི་རྗེས་སུ་བྱུང་ངོ༌།

།ཞེས་གྲག་ གོ ༑ ཕྱིས་བྱུང་བ་སློབ་དཔོན་སངས་རྒྱས་ཡེ་ཤེས་ཞབས་ཞེས་བྱ་བ་འདི་ནི། རྒྱ་གར་ཤར་ལྷོའི་ཡུལ་(《 ལུ 》 མཚམས་ ) སིནྡྷུ་ར་ཞེས་བྱ་བར། རྒྱལ་པོ་གྷ་པ་རུ་པྲ་བྷ་ཝ་ཞེས་བྱ་བའི་སྲས་སུ་འཁྲུངས་སོ། །དེའང་བྱིས་པ་ཉིད་ནས་གཟུགས་དང༌། ཤེས་རབ་དང་ཀུན་ཏུ་སྤྱོད་པ་རྣམ་པར་དག་པར་གྱུར་ནས་སྒྲ་དང་སྡེབ་སྦྱོར་དང༌། ལུགས་ཀྱི་བསྟན་བཅོས་ལ་སོགས་པ་ལ་རབ་ཏུ་མཁས་པར་སྦྱངས་སོ། །ཆེར་སྐྱེས་པ་དང་རྒྱལ་སྲིད་མཆིལ་མའི་ཐལ་བ་བཞིན་དུ་དོར་ནས། ན་ལེནྡྲའི་ཕྱོགས་གཅིག་ཏུ་གྲོང་ཁྱེར་རྡོ་འཇོག་ཅེས་བྱ་བར། རྒྱལ་པོ་ཤྲཱི་དྷརྨ་པཱ་ལ་ཞེས་བྱ་བས་བརྩིགས་པ་ཏྲི་ཀ་དྷྲུ་ཞེས་བྱ་བའི་གཙུག་ལག་ཁང་དུ་མང་པོས་བཀུར་བའི་སྡེ་པར་གཏོགས་པ། ཚུལ་ཁྲིམས་དང་ཡོན་ཏན་དུ་མས་མཛེས་པ། མཁན་པོ་རྣམ་པར་སྣང་མཛད་བཟང་པོ་ཞེས་བྱ་བའི་སློབ་མའི་མཆོག ཐུགས་རྗེ་དང་བྱང་ཆུབ་ཀྱི་སེམས་ལ་རབ་ཏུ་གོམས་པས། བྱང་ཆུབ་སེམས་དཔའི་སྤྱོད་པ་ལ་རབ་ཏུ་གཞོལ་བ། གཞུང་ལུགས་དུ་མའི་ཕ་རོལ་ཏུ་སོན་ཅིང་བདེ་བར་གཤེགས་པའི་གསུང་རབ་དུ་མའི་མཛོད་འཛིན་ལ། བྱེ་བྲག་ཏུ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསལ་བར་འཆད་པ། སློབ་དཔོན་བདག་ཉིད་ཆེན་པོ་སེང་གེ་བཟང་པོ་ཞེས་བྱ་བ་མཉེས་པར་བྱས་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་མང་དུ་གསན་ཅིང་མཁྱེན་པར་མཛད་ནས། བྲམ་ཟེའི་རིགས་ཀྱི་དགེ་སློང་མ་ཡོན་ཏན་བཤེས་གཉེན་གྱི་དོན་དུ་སྡུད་པའི་འགྲེལ་པ་ཡང་མཛད་ལ། གཞན་ཡང་འཆད་པ་དང་རྩོམ་པའི་བྱ་བ་མང་དུ་མཛད་དོ། །དེ་ནས་ཡུལ་དབུས་ནས་ནུབ་བྱང་དུ་དཔག་∶ཚད་སུམ་བརྒྱ་(《 ལུ 》 ཉིས་བརྒྱ་སུམ་བཅུ་ ) བགྲོད་པ་ན། ཨཽ་ཌི་ཡ་ན་ཞེས་བྱ་བ་མཁའ་འགྲོའི་ཚོགས་ཀྱི་བྱིན་གྱིས་བརླབས་པ་དེར་བྱོན་ནས། ནོར་བུ་གླིང་དུ་སྐུ་འཁྲུངས་པའི་སློབ་དཔོན་ཕྱག་རྒྱ་ཆེན་པོ་གྲུབ་པ་དཔལ་སྣ་ཚོགས་གཟུགས་ཅན་ཞེས་ཀྱང་གྲགས་ལ། གསང་མཚན་སྒེག་པའི་རྡོ་རྗེ་ཞེས་བྱ་བའི་དྲུང་དུ་བཞུགས་ནས།

གསང་སྔགས་ཀྱི་དཀྱིལ་འཁོར་དུ་མར་དབང་བསྐུར་བ་ཡང་ནོས་ལ། རྒྱུད་སྡེ་མང་པོ་ཡང་གསན་ནོ། །དེ་ནས་ཡང་དེ་ཉིད་ཀྱི་ཕྱོགས་ཤིག་ན། བསམ་གྱིས་མི་ཁྱབ་པའི་མན་ངག་ཐོབ་པ་རྣལ་འབྱོར་པ་གུ་རུ་ཞེས་བྱ་བ་ལས། རྣལ་འབྱོར་བླ་ན་མེད་པའི་དབང་བསྐུར་དང༌། རྒྱུད་དང་མན་ངག་དུ་མ་གསན་ཅིང་མཁྱེན་པར་མཛད་དོ། །དེ་ནས་ཡང་མཚན་ཅིག་གི་མནལ་ལམ་དུ་ཨཽ་ཌི་ཡན་གྱི་བྱང་ཕྱོགས་ན་རིགས་ངན་གྱི་བུ་མོ་ཛཱ་ཏི་ཛ་བ་ཞེས་བྱ་བའི་རིགས་སུ་སྐྱེས་པ་རྣལ་འབྱོར་མ་ལཀྵྨཱི་སེ་ན་ཞེས་བྱ་བ་ཡོད་ཀྱི། དེའི་དྲུང་དུ་སོངས་ཤིག་དང༌། ཁྱོད་ཀྱི་དོན་འགྲུབ་པར་འགྱུར་རོ། ། ཞེས་ལུང་བསྟན་པ་ཐོས་ནས་སད་པའི་ཚེ་དེར་བྱོན་ནས། དེ་མཉེས་པར་བྱས་ཏེ། གདམས་པ་དང་རྗེས་སུ་བསྟན་པ་མང་དུ་གསན་ནོ། །དེ་ནས་ཡང་རྒྱ་གར་ནུབ་ཕྱོགས་ཛཱ་ལནྡྷ་རའི་གྲོང་ཁྱེར་དཀོན་མཆོག་འཛིན་ཅེས་བྱ་བ་ན། ཛམྦྷ་ལ་གྲུབ་པ་ཆུ་བོའི་རྒྱུན་ལྟ་བུའི་ཏིང་ངེ་འཛིན་ཐོབ་པའི་སློབ་དཔོན་བྱིས་པའི་ཞབས་ཞེས་བྱ་བའི་དྲུང་དུ་བྱོན་ནས་མཉེས་པར་བྱས་ཏེ། ཤེས་རབ་ཀྱི་རྒྱུད་གཙོ་བོར་གྱུར་པའི་རྒྱུད་དང༌། གཞུང་མང་དུ་གསན་ཅིང༌། མཁྱེན་པར་མཛད་ནས་ནན་ཏན་དུ་མཛད་དོ། །དེ་ནས་ཡང་རྒྱ་གར་ལྷོ་ཕྱོགས་ཀོང་ཀ་ན་ཞེས་བྱ་བར་ཐབས་ཀྱི་རྒྱུད་ལ་རབ་ཏུ་མཁས་པ། ཏིང་ངེ་འཛིན་མཆོག་དང་ལྡན་པ་སློབ་དཔོན་ཆེན་པོ་བ་ལི་པ་ཏ་ཞེས་བྱ་བ་བཞུགས་པ་ལ། སློབ་མ་བྲམ་ཟེ་ས་ར་ཧ་དང༌། རྗེའུ་རིགས་མཉྫུ་ཤྲཱི་ལ་སོགས་པ་རྫུ་འཕྲུལ་དང་ལྡན་པའི་འཁོར་ཡང་དུ་མ་ཡོད་ལ། དེ་རྣམས་ཀྱི་འཚོ་བའི་ཡོ་བྱད་ལྷ་མོ་ནོར་རྒྱུན་མས་གསེར་མན་ཆ་བཅུ་དང༌། མུ་ཏིག་ཆུན་པོ་རེ་དང༌། ཀརྴ་པ་ནི་སུམ་བརྒྱ་སྦྱོར་རོ། །བླ་མ་དེའི་དྲུང་དུ་འོངས་(《 ཞ 》 བྱོན་ ) ནས ༑ (《 ཞ 》+ དཔལ་ ) གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་དབང་ཡང་མནོས་ལ་རྩ་བའི་རྒྱུད་ཚར་བཅོ་བརྒྱད་གསན། བཤད་རྒྱུད་དང་སྒྲུབ་ཐབས་མན་ངག་དང་བཅས་པ་དུ་མ་གསན་ནོ།

།དེ་ལྟ་ནའང་གསང་བ་འདུས་པའི་རྩ་རྒྱུད་ལ་དཀའ་བའི་གནས་བཅོ་བརྒྱད་བྱུང་ནས། བླ་མ་ལས་ཞུས་ཀྱང་ཐེ་ཚོམ་མ་ཆོད་པས། དཔལ་རྡོ་རྗེ་གདན་དུ་བྱོན་ནས ༑ བྱང་ཆུབ་ཆེན་པོ་ལ་གསོལ་བ་བཏབ་པས། ནམ་མཁའ་ལས་སྒྲ་ཞིག་བྱུང་ནས། རིགས་ཀྱི་བུ་ཁྱོད་འཇམ་པའི་རྡོ་རྗེ་ཚོལ་ཅིག་དང་དེས་བྱིན་གྱིས་བརླབས་ཏེ། ཐེ་ཚོམ་མ་ལུས་པ་བྲལ་བར་འགྱུར་རོ། །ཞེས་ལུང་བསྟན་པ་ཐོས་ནས། སློབ་དཔོན་བ་ལི་པ་ཏ་ལ་ཞུས་ནས། འཇམ་པའི་རྡོ་རྗེ་རྒྱའི་ཡུལ་རི་བོ་རྩེ་ལྔ་ལ་བཞུགས་པས་དེར་མཆི་བར་ཞུས་པས་གནང་ནས། རྡོ་རྗེ་གདན་ལས་ལམ་ཕྱུང་སྟེ། བྱང་ཕྱོགས་སུ་བྱོན་པ་དང༌། ཀུ་པའི་ཚལ་ཞེས་བྱ་བའི་ནགས་མཐོང་བ་ཞིག་ན། ཁང་བུ་ཞིག་གི་དྲུང་ན་བུད་མེད་ཅིག་དང༌། ཁྱི་མོ་ཞིག་གནས་པ་དང༌། དེ་དང་ཉེ་བ་ན་བཙུན་པ་ཞིག་ཆོས་གོས་ཀྱིས་ཐོད་བྱས་ནས་ཞིང་རྨོད་ཅིང་འདུག་པ་གཟིགས་པས། ཀྱེ་མ་རབ་ཏུ་བྱུང་བ་བུད་མེད་དང་བཅས་ཤིང་ཞིང་རྨོད་པ་འདི་འདྲ་བྱུང་བས་(《 ལུ 》+ སངས་རྒྱས་ཀྱི་ ) བསྟན་པ་ཉམས་སོ་སྙམ་དུ་དགོངས་ནས་ཐུགས་སྐྱོ་བར་གྱུར་ཏོ། །དེ་ལྟ་ནའང་ཉི་མའི་གུང་དུས་ལ་བབ་པས། དེར་བྱོན་ནས་བསོད་སྙོམས་མཛད་པར་དགོངས་པ་དང༌། བཙུན་པ་དེ་ན་རེ། སློབ་དཔོན་ལ་ཆོས་སྟོན་ཟོ་ལ་སོང་ཟེར་བ་དང༌། སློབ་དཔོན་གྱིས་བཞུགས་པ་དང༌། བཙུན་པ་དེས་བུད་མེད་ལ་རབ་ཏུ་བྱུང་བ་འདི་ལ་དྲོ་དྲངས་ཤིག་ཅེས་བསྒོ་བས། བུད་མེད་དེས་ཉ་རྒྱ་ཁྱེར་ནས་ཆུ་ཕྲན་གཅིག་ལ་ཉ་བཤོར་ཏེ་དེ་བཙོས་ནས། ཁྱི་མོའི་མདུན་དུ་ཤིང་ལོ་བཞག་ནས་ཆོས་སྟོན་དྲོངས་ཤིག་ཅེས་བསྒོ་བས། ཁྱི་མོ་སྐྱུགས་པ་དང༌། དེ་སྔར་གྱི་ཉ་དང་བཅས་ཏེ་དྲངས་པས་སློབ་དཔོན་གྱི་ཆེད་དུ་དམིགས་པའི་ཤ་དང༌། མི་གཙང་བར་དགོངས་ནས་མ་གསོལ་ལོ། །ལོ་རྒྱུས་གཞན་ལས་ནི། བུད་མེད་དེས་བྱེའུ་མང་པོ་བསད་ནས་ཤ་ཚོད་བྱས་ཏེ། དྲངས་པས་མ་གསོལ་བ་དང༌། བུད་མེད་དེས་སེ་གོལ་གཅིག་གཏོགས་པས་ཚོད་མ་ལས་བྱེའུ་རྣམས་འཕུར་ཏེ་སོང་བས།

སློབ་དཔོན་ཡང་ཐེ་ཚོམ་དུ་གྱུར་ཏོ། །ཞེས་གྲག་གོ །དེ་ནས་བཙུན་པ་དེ་ན་རེ། ཀྱེ་མ་འཛམ་བུ་གླིང་པ་ཟེར་ནས། ཕལ་པའི་ཟས་བྱིན་ཞེས་བསྒོ་བས་འབྲས་ཆན་ཞོ་དང་བཅས་པ་དྲངས་པ་དང༌། སློབ་དཔོན་གྱིས་གསོལ་ནས། ཡང་གཤེགས་པར་དགོངས་པ་དང༌། བཙུན་པ་དེ་ན་རེ་ད་འདི་ནས་ཕར་སོང་ཡང་དོ་ནུབ་སྡོད་ས་མི་རྙེད་ཀྱིས། སང་སོང་ཤིག་ཟེར་བ་དང་བཞུགས་སོ། །བཙུན་པ་དེ་ནི་གཞན་དུ་སོང་ངོ༌། །དེར་སློབ་དཔོན་གྱིས་གསང་བ་འདུས་པ་ཞལ་ཏོན་དུ་བཏོན་པ་དང༌། གང་དུ་སློབ་དཔོན་གྱིས་མི་ཤེས་པའི་སར་སླེབས་པ་དང༌། བུད་མེད་དེ་མི་མགུ་བའམ

༑ མ་རངས་པའི་རྣམ་འགྱུར་རེ་བྱས་པ་དང༌། སློབ་དཔོན་གྱིས་འདི་གཞན་གྱི་སེམས་ཤེས་པའི་མངོན་ཤེས་དང་ལྡན་པར་ངེས་སྙམ་ནས། འདིས་ཐེ་ཚོམ་ཆོད་པར་འགྱུར་སྙམ་དུ་དགོངས་ཏེ། ཕྱག་འཚལ་ནས་གསོལ་བ་བཏབ་པ་དང༌། བུད་མེད་དེ་ན་རེ་ངས་མི་ཤེས། ད་ཅིའི་བཙུན་པ་དེ་(《 ལུ 》+ ངའི་སྐྱེས་པ་ཡིན་པས་ཁོང་ ) ཤིན་ཏུ་མཁས་པ་ཡིན་པས་དེ་ལ་ཞུས་ཤིག་ཟེར་རོ། །དེ་གར་སོང་དྲིས་པས་ཆང་ཉོར་སོང་ཟེར་རོ། །ནམ་འོང་དྲིས་པས། ཕྱེམ་རེད་འོང་ཟེར་བ་དང་བསྒུགས་པས་ཕྱེམ་རེད་ཆང་གིས་བཟི་ནས་འཁྱོལ་བཞིན་པ་འོང་བ་གཟིགས་པས། མ་དད་ཀྱང་ང་རྒྱལ་བཅག་སྟེ་ཕྱག་བཙལ་ནས་བདག་ལ་གསང་བ་འདུས་པ་བཤད་པར་ཞུ་ཞེས་གསོལ་བ་བཏབ་པས། དབང་བསྐུར་ལོངས་ཤིག་ཅེས་བསྒོའོ། །བདག་གིས་དབང་བསྐུར་ཐོབ་ཅེས་བརྗོད་པས། ང་ཉིད་ཀྱི་དབང་བསྐུར་ཐོབ་དགོས་ཞེས་གསུངས་པས། སློབ་དཔོན་གྱིས་ཡོ་བྱད་བཙལ་ནས་དབང་བསྐུར་ཞུས་སོ། །ལོ་རྒྱུས་གཞན་ལས་ནི་ཀརྴ་པ་ན་ཡོད་པ་བུད་མེད་ལ་གཏད་པས ༑ བུད་མེད་ཀྱིས་རྣམ་པར་སྤྲུལ་ཏེ་ཡོ་བྱད་སྦྱར་ཞེས་གྲག་གོ །དེར་སྟོན་ར་བའི་ཚེས་བརྒྱད་ཀྱི་མཚན་མོ་སྤྱིལ་པོ་གཞལ་མེད་ཁང་དུ་སྤྲུལ། དེའི་དབུས་སུ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་∶བཞུགས་པ་(《 ལུ 》 སྤྲུལ་ནས་ ) མངོན་སུམ་དུ་བསྟན་ནས། བཙུན་པ་དེའང་དཀྱིལ་འཁོར་གྱི་དྲུང་དུ་སྔར་གྱི་རྣམ་པ་དེ་ཉིད་ཀྱིས་བཞུགས་ནས། སློབ་དཔོན་ལ་ཁྱོད་ང་ལས་དབང་ལེན་ནམ། དཀྱིལ་འཁོར་ལས་ལེན་ཞེས་དྲིས་པས། སློབ་དཔོན་གྱིས་དཀྱིལ་འཁོར་ཡང་བཙུན་པ་དེ་ཉིད་ཀྱི་སྤྲུལ་པ་ཡིན་པར་དགོངས་བཞིན་དུ། ལྷའི་རྣམ་པ་ལ་མོས་པར་གྱུར་ནས། དཀྱིལ་འཁོར་ལས་དབང་ལེན་པར་ཞུས་པས། འོ་ན་ལོངས་ཤིག་ཅེས་གསུངས་ནས། དཀྱིལ་འཁོར་ལས་དབང་ཡོངས་སུ་རྫོགས་པར་བླངས་སོ། །ལོ་རྒྱུས་གཞན་ལས་ནི། དཀྱིལ་འཁོར་ལས་དབང་ལེན་ཞེས་ཞུས་པས། དཀྱིལ་འཁོར་མི་སྣང་བར་གྱུར་ནས།(《 ལུ 》+ དཀྱིལ་འཁོར་ངའི་སྤྲུལ་པ་ཡིན་གསུངས་ནས་

) དེར་དཀྱིལ་འཁོར་བཙུན་པས་སྤྲུལ་པར་དགོངས་ནས་ཕྱག་བཙལ་ཏེ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན་ཞེས་པ་ལ་སོགས་པས་བསྟོད་ནས་བཟོད་པར་གསོལ་ཞིང༌། གསོལ་བ་བཏབ་པ་དང༌། ཐོ་རངས་ཐུགས་ཀ་ནས་དཀྱིལ་འཁོར་སྤྲོས་ཏེ། འཛུམ་པ་མཛད་ནས་ལེགས་ཞེས་གསུངས་ནས་དབང་བསྐུར་བ་མཛད་དོ་ཞེས་གྲག་གོ །དེ་ནས་གསང་བ་འདུས་པའི་དོན་བསྡུས་པ་ཞལ་གྱི་ལུང་ལ་སོགས་པ་བརྩམས་ཤིང༌། རྒྱུད་ཀྱི་དཀའ་བའི་གནས་ཐམས་ཅད་རྟོགས་པར་མཛད་དོ། །དེར་སློབ་དཔོན་ཐུགས་ཚིམ་ཞིང་མཉེས་ནས། ད་བདག་གིས་ཡོན་ཞིག་འབུལ་བར་འཚལ་བས། ཅི་བཞེད་ཅེས་ཞུས་པས། གང་ཡང་མི་འདོད་གསུང་ངོ༌། །ཅིས་ཀྱང་བཞེད་པར་ཞུ་ཞེས་གསོལ་བས། འོ་ན་ནམ་མཐོང་བ་དང་ཕྱག་འཚལ་བའི་ཡོན་དེ་ཕུལ་ཅིག་གསུངས་ནས། སློབ་དཔོན་གྱིས་ཀྱང་དེ་ཉིད་དམ་བཅས་ནས་ཡོན་ཕུལ་ལོ། །དེ་ནས་བཙུན་པ་དེའི་ཞལ་ནས ༑ ཁྱོད་ཀྱང་ཟས་ཀྱི་སྤྱོད་པ་དང༌། །ང་ལ་ཅུང་ཟད་འཁྲུལ་རྟོག་པས། །གཟུགས་ཅན་ཕུང་པོ་རང་ཉིད་ཀྱིས། །ཚེ་འདི་ཉིད་ལ་འགྲུབ་མི་འགྱུར། །ཡིད་ནི་རྡོ་རྗེའི་སྐུ་གྱུར་ནས།། བར་དོ་ཉིད་དུ་གྲོལ་བར་འགྱུར། །ཞེས་གསུངས་ནས། ད་ཁྱོད་ཀྱིས་བསྒྲུབ་པ་བྱས་ཀྱང་ ༑ ཚེ་འདི་ལ་འཚང་རྒྱ་བར་མི་འགྱུར་གྱིས། བཤད་པས་གཞན་ལ་ཕན་པར་གྱིས་ཤིག་དང༌། བར་དོར་གྲོལ་བར་འགྱུར་རོ། །ཞེས་གསུངས་ནས་མི་སྣང་བར་གྱུར་ཏོ། ། དེར་སློབ་དཔོན་གྱིས་རྡོ་རྗེ་གདན་གྱི་བྱང་ཤར་རི་བོའི་ཕུག་ཅེས་བྱ་བ་ན་ཆོས་ཀྱི་མྱུ་གུ་ཞེས་བྱ་བར་བཞུགས་པ་དང༌། སངས་རྒྱས་ཡེ་ཤེས་ཞབས་ཀྱིས་འཇམ་པའི་དབྱངས་ལས་མངོན་སུམ་དུ་དབང་ཐོབ་ཅིང༌། ཆོས་མ་ལུས་པ་གསན་ཞེས་པའི་སྒྲ་གྲགས་པས་འཇིག་རྟེན་ཁྱབ་ནས། རྒྱལ་པོ་དང༌། པཎྜི་ཏ། སློབ་དཔོན་ལ་སོགས་པ་དཔག་ཏུ་མེད་པ་འདུས་སོ། །དེ་དག་ལའང་སྐལ་བ་དང་ལྡན་པ་རྣམས་ལ་དབང་བསྐུར་ནས། འཇམ་པའི་དབྱངས་ཀྱི་དགོངས་པ་དང༌། མཐུན་པའི་རྒྱུད་ཉིད་དང༌། ཞལ་གྱི་ལུང་ལ་སོགས་པ་གནང་ཞིང༌། གནས་གཞན་དག་ཏུའང་གཤེགས་ཤིང་བཤད་པ་མཛད་དོ།

།དེ་ནས་སྔར་གྱི་སློབ་དཔོན་བ་ལི་ཏའང་བྱོན་ནས་ཆོས་གསན་པར་བཞེད་པ་དང༌། སློབ་དཔོན་གྱིས་ཁྱེད་ངའི་སློབ་དཔོན་ཡིན་པས་ཆོས་འཆད་པ་མི་འཐད་གསུངས་ནས། འབེལ་གཏམ་གྱིས་ཐེ་ཚོམ་རྣམས་ཆོད་པར་མཛད་ནས། དེའི་དོན་དུ་སྒྲུབ་པའི་ཐབས་ཀུན་ཏུ་བཟང་པོ་མཛད་དོ། །སྤྱིར་སློབ་དཔོན་གྱིས་ལུང་དང་མཐུན་པའི་ཆོས་བཅུ་བཞི་མཛད་དེ ༑ ཀུན་ཏུ་བཟང་པོའི་སྒྲུབ་ཐབས། ཀུན་ཏུ་བཟང་མོའི་སྒྲུབ་ཐབས་སྦྱིན་སྲེག་གི་ཆོ་གགཏོར་མ། ཚོགས་འཁོར། དཀྱིལ་འཁོར་གྱི་ཆོ་ག་ཉིས་བརྒྱ་ལྔ་བཅུ་པ། ཡེ་ཤེས་ཆེན་པོ། ཚིགས་སུ་བཅད་པའི་མཛོད། གྲོལ་བའི་ཐིག་ལེ། བདག་བསྒྲུབ་པ། བྱང་ཆུབ་ཀྱི་སེམས་ཀྱི་ཐིག་ལེ། དཔལ་བཤེས་ཀྱི་རྣམ་བཤད་བཞི་པ་ལ་འཇུག་པ། ཆུ་སྦྱིན་གྱི་སྒྲུབ་ཐབས་རྣམས་སོ། །དེ་ལྟར་སློབ་དཔོན་གྱིས་བཤད་པ་དང༌། བསྟན་བཅོས་མང་དུ་མཛད་པས། སློབ་མ་དཔག་ཏུ་མེད་པ་བྱུང་ལ། དེ་རྣམས་ལས་མཆོག་ཏུ་གྱུར་པ་ནི་བཅོ་བརྒྱད་ཡོད་ཅིང་ ༑ མཐོང་བའི་ཆོས་ལ་མྱ་ངན་ལས་འདས་པ་བཞི་ཡོད་དེ། མར་མེ་མཛད་བཟང་པོ། རབ་ཏུ་ཞི་བའི་བཤེས་གཉེན། སྒྲ་གཅན་འཛིན་བཟང་པོ། བདེ་བ་ཆེན་པོའི་རྡོ་རྗེའོ། །དེ་ལྟར་ཆོས་ཀྱི་སྣང་བས་སྐྱེ་རྒུའི་ཡིད་སྣང་བར་མཛད་ཅིང་བཞུགས་པ་ལ་རེ་ཞིག་གི་ཚེ། ཚོགས་པ་མང་པོ་ལ་ཆོས་འཆད་ཅིང་བཞུགས་པ་ན་(《 ཞ 》《 ལུ 》+ སྔར་གྱི་བླ་མ་བཙུན་པ་ ) ཆང་གིས་བཟི་ནས་(《 ལུ 》+ མཆིལ་ལྷམ་ཕྲག་པ་ལ་བཀལ་ནས་ ) འཁྱོལ་བཞིན་པ་མདུན་ནས་གཤེགས་པ་གཟིགས་སོ། །དེ་ལ་ཕྱག་མཛད་ན་གཞན་མ་དད་ཀྱིས་དོགས་ནས། ཕྱག་མ་མཛད་པར་དེ་མདུན་ནས་ཡོལ་བ་དང༌། ཕྱི་བཞིན་འབྲངས་ནས་བྱོན་པས། བླ་མ་དེ་མཆོད་རྟེན་ཞིག་གི་གྲིབ་མ་ལ་ཞབས་བརྐྱང་ནས་བཞུགས་པ་མཐོང་བ་དང༌། ཞབས་ལ་ཕྱག་འཚལ་བས། བླ་མའི་ཞལ་ནས་ཁྱོད་ང་ལ་དབང་གི་ཡོན་དུ་ནམ་མཐོང་བ་ན་ཕྱག་འཚལ་བར་ཁས་བླངས་ནས། དེ་རིང་མི་འཚལ་བ་ཅི་ཡིན། ཞེས་གསུངས་པས་སློབ་དཔོན་གྱིས་མ་དགོངས་པར། བདག་གིས་མ་མཐོང་ཞེས་ཞུས་པས།

བླ་མའི་ཞལ་ནས་སའི་སྙིང་པོ་གཙྪ་ཞེས་གསུངས་པ་དང༌། སློབ་དཔོན་གྱི་སྤྱན་ས་ལ་ལྷུང་ངོ༌། །དེར་བཟོད་པ་གསོལ་ཞིང་གསོལ་བ་བཏབ་པ་དང༌། རྒྱང་གྲགས་གཅིག་གི་ཁོར་ཡུག་སྒྲིབ་པ་མེད་པར་སྣང་བའི་སྤྱན་གནང་ངོ༌། །དེ་ཕྱིན་ཆད་ཡེ་ཤེས་ཀྱི་སྤྱན་ཞེས་གྲགས་སོ། །ལོ་རྒྱུས་གཞན་ལས་ནི། སློབ་དཔོན་གྱི་སློབ་མ་བྲམ་ཟེ་ཡེ་ཤེས་ཞབས་ཞེས་བྱ་བ་གཅིག་ལ་དེ་ལྟར་བྱུང་གི སློབ་དཔོན་ཉིད་མ་ཡིན་ནོ་ཞེས་གྲག་གོ །དེ་ནས་ཡང་དུས་གཅིག་གི་ཚེ། སློབ་དཔོན་རྡོ་རྗེ་གདན་དང་ཉེ་བ་ཞིག་ན་སྤྱིལ་པོ་ཞིག་མཛད་ནས། སྒྲུབ་པ་མཛད་ཅིང་བཞུགས་པའི་ཚེ། གཞན་ཐམས་ཅད་རྡོ་རྗེ་གདན་དུ་དུས་བཟང་ལ་ཕྱག་འཚལ་བ་དང༌། མཆོད་པ་བྱེད་པ་ལ། སློབ་དཔོན་གྱིས་མ་གཤེགས་པས་ཐམས་ཅད་ཀྱིས་སྨོད་པར་གྱུར་པའི་གཏམ་རྒྱལ་པོ་དྷརྨ་པཱ་ལ་ཞེས་བྱ་བས་ཐོས་པས། རྒྱལ་པོས་སློབ་དཔོན་ཡིན་པར་མ་དགོངས་པར་མི་རིགས་པར་བྱེད་པ་ནི། འདི་ཚར་གཅད་དགོས་ཟེར་ནས། རྒྱལ་པོས་སྤྱིལ་པོའི་ནང་དུ་ཕྱིན་ནས་བལྟས་པས། འཇམ་དཔལ་གྱི་སྐུ་གཅིག་ལས་གཞན་པ་མ་མཐོང་ན། ཕྱིར་བྱུང་ནས་ཉེ་གནས་པ་ལ་དྲིས་པས་བཞུགས་ཟེར་སྐད། ཡང་ནང་དུ་ཕྱིན་ནས་བལྟས་པས། སློབ་དཔོན་བཞུགས་པ་མཐོང་ནས། རྡོ་རྗེ་གདན་ལ་ཕྱག་མི་འཚལ་བ་ཅི་ཡིན་བྱས་པས། ངས་འདི་ཉིད་ནས་བྱེད་པ་ཡིན་གསུང་ངོ༌། །ཇི་ལྟར་བྱེད་དྲིས་པས ༑ སློབ་དཔོན་གྱིས་མདུན་དུ་རྡོ་རྗེ་གདན་ལ་ཤཱཀྱ་ཐུབ་པ་མངོན་སུམ་དུ་བཞུགས་པ་སྣང་བར་བྱས་ནས་ཕྱག་བྱས་པས། རྒྱལ་པོ་ངོ་མཚར་དུ་གྱུར་ནས། སློབ་དཔོན་ལ་བཟོད་པར་གསོལ་ཞིང་བླ་མཆོད་དུ་བཞུགས་པར་ཞུས་པས། མ་གནང་བར་གཞན་དུ་གཤེགས་སོ། །རྒྱལ་པོ་སློབ་དཔོན་གྱི་སྤྱིལ་པོའི་ཤུལ་དུ་སྔར་ཇི་ལྟར་མཐོང་བའི་བཀོད་པ་བྱས་པའི་ལྷ་ཁང་ཡང་བྱས་སོ། །དེ་ལྟར་སྐུ་དེས་གཞན་དོན་དཔག་ཏུ་མེད་པ་མཛད་ནས་འདས་ཏེ། བར་དོར་མཆོག་གི་དངོས་གྲུབ་གྲུབ་པ་ཡིན་ནོ། །དེའི་སློབ་མ་ནི་མར་མེ་མཛད་བཟང་པོ་ཡིན་ལ།

དེ་ནས་རིམ་པ་བཞིན་དཔལ་སྡེ་བི་མ་ལ་གུཔྟ། རཏྣ་བཛྲ། རཏྣ་ཀཱིརྟི། པནྡ་པ། གཉན་ལོ་ཙཱ་བ། གནམ་ཁའུ་བ་སྐུ་མཆེད། བླ་མ་ཆོས་རྗེ་ས་སྐྱ་པ་ཡབ་སྲས་རྣམས་ལ་རིམ་པ་བཞིན་དུ་བརྒྱུད་དོ། །∶གང་ལ་འཇམ་དབྱངས་ཉིད་ཀྱིས་ (《 ལུ 》 ཕྱིས་བདག་གི་དབང་བསྐུར་བ་ནོས་པའི་བརྒྱུད་པ་ནི། བཅོམ་ལྡན་འདས་འཇམ་དཔལ། སློབ་དཔོན་སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། ཐ་ཁ་ན། བྷུ་ཤཱ་ན་པ། ངག་གི་དབང་ཕྱུག་གྲགས་པ། བྷི་མེ་ཤན་ཏི། བྷྲིང་ཀ་ར་ས་ཏཱ། ཤཱ་དྷ་ཀ་ར་ཝརྨ། ཇོ་བོ་རིན་ཆེན་བཟང་པོ། སྐྱང་པོ་ཆོས་ཀྱི་བློ་གྲོས། གཅུང་ཞང་ཁྲི། དམྱལ་པ་རྒྱོགས་སྟོན། མཁུན་རྩི་གཞོན་ནུ་རིན་ཆེན། རྩང་རོང་པ་ཤེས་རབ་གཞོན་ནུ། སློབ་དཔོན་དཀོན་མཆོག་མཁར། གཡག་སྟེངས་དབང་ཕྱུག་རིན་ཆེན། ཁམས་སྟོན་ཤཱཀྱ་རྡོ་རྗེ། བླ་མ་མངོན་པ་བ་དབང་ཕྱུག་བརྩོན་འགྲུས་སོ། །བླ་མ་ཆོས་ཀྱི་རྒྱལ་པོ། ཆོས་རྗེ་རིན་པོ་ཆེ་པའོ། །བཅོམ་ལྡན་འདས་ཀྱི་ ) རྗེས་བཟུང་∶བ(《 ལུ 》 བའི ) ། །ཡེ་ཤེས་ཞབས་ཀྱི་རྣམ་པར་ཐར་པ་དང༌། །བླ་མ་བརྒྱུད་པའི་རིམ་པ་གང་ཡིན་པ། །མཐོང་དང་ཐོས་ཚུལ་འཕགས་པས་བྲིས་པ་ཡིན། །ས་ཕོ་རྟའི་ལོ་སྟོན་ཟླ་ཐ་ཆུངས་ལ་རྒྱལ་བུ་གོ་པེ་ལའི་ཕོ་བྲང་དུ་བྲིས་པའོ། །(《 ལུ 》+ དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་བའི་ཆོ་ག་འདི་ལ། བླ་མ་བརྒྱུད་པའི་རིམ་པའི་ལུགས་གཅིག་ནི། ཐམས་ཅད་མཁྱེན་པ་བཅོམ་ལྡན་འདས་འཇམ་པའི་རྡོ་རྗེ༑ སློབ་དཔོན་སྒྲིབ་པ་མེད་པས་དུས་གསུམ་གཟིགས་པའི་སངས་རྒྱས་ཡེ་ཤེས་ཞབས་ཆེན་པོ། པནྚི་ཏ་མར་མེ་མེད་མཛད་བཟང་པོ། སློབ་དཔོན་ཀུན་དགའ་སྙིང་པོ། པནྚི་ཏ་རཏྣ་ཨ་ཀ་ར་ཤན་ཏི་པ། རྒྱ་གར་གྱི་མཁན་པོ་པདྨ་ཀ་ར་བར་མ། སྒྲ་བསྒྱུར་གྱི་ལོ་ཙྪ་བ་རིན་ཆེན་བཟང་པོ། དེ་མན་ཆད་གཞན་དུ་གསལ་བ་ཡིན་ནོ། །ཆོས་ཀྱི་རྗེ་རིན་པོ་ཆེ་པའི་ཕྱག་དཔེ་ལ་བྲིས་པ་ཡིན་ནོ།། །།མཾ་ག་ལཾ།། །། ) ༄༅། །གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས་བཞུགས།

། ༄༅། །དཔལ་གསང་བ་འདུས་པ་ལྷ་བཅུ་དགུའི་སྒྲུབ་ཐབས་རིན་པོ་ཆེའི་ཕྲེང་བ་ཞེས་བྱ་བ། འཇམ་པའི་རྡོ་རྗེ་ལ་ཕྱག་འཚལ་ལོ། །ཤིན་ཏུ་རྣམ་དག་ཡེ་ཤེས་རྒྱ་མཚོ་ཡོན་ཏན་གཏེར་གྱུར་བཅོམ་ལྡན་འདས། །གསེར་གྱི་མདོག་མཚུངས་གཡས་ཞལ་མཁའ་དང་གཡོན་པ་ཟླ་མདངས་ཕྱག་དྲུག་གི །དང་པོ་གཉིས་ཀྱིས་ཡུམ་ལ་འཁྱུད་ཅིང་གཡས་གཉིས་རལ་གྲི་གསུམ་པས་མདའ། །གཡོན་པ་གཉིས་ཀྱིས་ཨཏྤལ་གཞུ་བསྣམས་འཇམ་པའི་རྡོ་རྗེའི་ཞབས་ལ་འདུད། །མགོན་པོ་དེ་ལ་མཆོག་ཏུ་དད་པས་དེ་ཡི་སྒྲུབ་ཐབས་དེ་ཉིད་ཀྱིས། །རྗེས་སུ་བཟུང་བས་ཡེ་ཤེས་སྤྱན་ལྡན་སངས་རྒྱས་ཡེ་ཤེས་ཞབས་ཀྱིས་ནི། ། ལེགས་པར་མཛད་པའི་རྗེས་སུ་འབྲངས་ནས་ཚིག་ཉུང་དོན་ནི་རབ་གསལ་བ། །སྒྲུབ་ཐབས་རིན་ཆེན་ཕྲེང་བ་འདིས་ནི་མགྲིན་པ་བརྒྱན་ཕྱིར་སྤེལ་བར་བྱ། །དཀྱིལ་འཁོར་ཆེན་པོར་ཡོངས་སུ་སྨིན་ཅིང༌། བླ་མ་ལས་གནང་བ་ཐོབ་པའི་སྔགས་པས། བཅོམ་ལྡན་འདས་འཇམ་པའི་རྡོ་རྗེ་བསྒོམ་པའི་རིམ་པ་ནི། ནུབ་མོ་འོད་གསལ་གྱི་ངང་ལ་ཉལ། ནངས་པར་ཐོ་རངས་ཀྱི་ཚེ། བདག་ཉིད་སྐད་ཅིག་གིས་ཐིག་ལེའི་རྣམ་པར་གནས་པ་ལས ༑ ཐིག་ལེ་བཞི་མཚམས་བཞིར་འཕྲོས་ནས། ལྷ་མོ་བཞིར་གྱུར་ཏེ། སེམས་ཅན་གྱི་ཁམས་ན་གནས་པ་ལ་སོགས་པའི་གླུས་བསྐུལ་ཏེ། སླར་ཡང་ཐིག་ལེ་ཉིད་ལ་ཐིམ་ནས། དེ་ཡོངས་སུ་གྱུར་པ་ལས་རང་ཉིད་འཇམ་པའི་རྡོ་རྗེར་དམིགས་པའི་ཐུགས་ཀར་ཨ་ལས་ཟླ་བའི་སྟེང་དུ་མྃ་གྱི་ཡི་གེ་བསམས་ལ། དེའི་སྣང་བས་དྲི་མ་གསུམ་དག་པར་བྱས་ཏེ། ལྷའི་ཚོགས་ཡང་དག་པར་བཀུག་ནས་དེ་དག་གིས་ཡེ་ཤེས་ཀྱི་ཆུས་བདག་བཀྲུས་པར་བསམ་ཞིང་དངོས་སུ་ཁྲུས་བྱའོ། །དེ་ནས་ལྷ་རྣམས་གཤེགས་སུ་གསོལ་ལོ། །སྔོན་དུ་བྱ་བའི་རིམ་པའོ།། །། དེ་ནས་སྔ་དྲོའི་ཐུན་ལ་འཇུག་པའི་ཕྱིར། དངོས་གཞི་བསྐྱེད་པའི་རིམ་པ་བསྒོམ་པ་བརྗོད་པར་བྱའོ། །དེའང་བསམ་གཏན་གྱི་འདུག་སྟངས་ཀྱིས་གནས་ལ་སྐྱབས་སུ་འགྲོ་བ་དང༌། སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཏུ་སེམས་བསྐྱེད་ནས

༑ རང་ཉིད་འཇམ་པའི་རྡོ་རྗེ་དམིགས་པའི་ཐུགས་ཀར་ཟླ་བ་ལ་གནས་པའི་མྃ་ལས་འོད་ཟེར་གྱི་ཚོགས་ལྕགས་ཀྱུའི་རྣམ་པ་སྤྲོས་པས་ལྷ་དང་བླ་མ་སྤྱན་དྲངས་ལ་མངོན་སུམ་ལྟར་དམིགས་ཏེ། བརྗོད་པར་འགྱུར་བའི་དོན་རྣམས་དྲན་བཞིན་པས ༑ འདི་སྐད་ཅེས། དཔལ་ལྡན་མི་ཤེས་ཀུན་སྤངས་དྲི་མེད་གཟི་བརྗིད་ལྡན།། དཔག་མེད་རིགས་ཀྱི་སྤྲུལ་པ་རྣམས་ཀྱིས་རབ་བརྒྱན་ཞིང༌། །ཤེས་རབ་ཡན་ལག་འདུས་པ་འབར་ཞིང་རབ་མཛེས་པ། །འཇམ་དཔལ་གང་དེ་མཆོད་ཅིང་དེ་ལ་ཕྱག་འཚལ་ལོ། །གང་ཞིག་ཐོག་མེད་སྲིད་པའི་ཆུ་ཀླུང་དུ། །མ་ལུས་ཀུན་རྟོག་གིས་བསགས་རྙོག་པ་རྣམས། །ཐུགས་རྗེ་ཆེ་ལྡན་སྤྱན་སྔར་དེ་དག་ནི། །ཆོ་ག་བཞིན་དུ་ཐམས་ཅད་བཤགས་པར་བགྱི། །རྫོགས་སངས་རྒྱས་དང་བྱང་ཆུབ་སེམས་དཔའ་དང་ ༑ ༑ འཕགས་པ་གཞན་གྱིས་དགེ་བ་གང་མཛད་པ། །དེ་དག་ཀུན་ལ་ཡང་དག་རྗེས་ཡི་རངས། །བྱང་ཆུབ་ཏུ་ནི་ཡོངས་སུ་བསྔོ་བར་བགྱི། །ཡིད་ཀྱི་རོལ་པ་དྲི་མེད་ཟླ་འདྲ་བསྒྲུབས། །སྙིང་རྗེ་དམ་པ་མཐའ་ཡས་པ་ཡི་ཐབས། །རང་གི་ཡིད་ལ་གནས་པར་གྱུར་པ་ཡི། །བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། ། རྟོག་པ་མ་ལུས་པ་ལས་ངེས་གྲོལ་ཞིང༌། །སེམས་དཔའ་དམ་པ་ཀུན་གྱི་ཕུན་ཚོགས་གཞི། །དངོས་པོ་ཐམས་ཅད་རོ་གཅིག་ངོ་བོ་ཉིད༌། །དམ་པའི་ཆོས་ལ་རྟག་ཏུ་སྐྱབས་སུ་མཆི། །འཆིང་བ་རྣམས་ལས་ཡང་དག་གྲོལ་འགྱུར་ཞིང༌། །སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །རབ་ཏུ་དགའ་སོགས་ས་ལ་རབ་ཞུགས་པའི། །བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། །བསམ་དང་རྣམ་པར་སྨིན་པ་དག་གྱུར་ཅིང༌། །སྒྲིབ་པ་ཀུན་གྱི་བག་ཆགས་ཡང་དག་འབྱིན། ། ལྷག་པར་མོས་པས་རྣམ་པར་བརྒྱན་པ་ཡི། །སེམས་ནི་བྱང་ཆུབ་དམ་པ་བསྐྱེད་པར་བགྱི། །བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། །སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ། །རྫོགས་སངས་རྒྱས་བདག་མ་ལུས་ངོ་བོའི་བློས ༑ ༑ ཡང་དག་ཉིད་དུ་ད་ནི་གནས་པར་བགྱི། །ཞེས་རེ་རེ་ལའང་ལན་གསུམ་གསུམ་དུ་བརྗོད་པའི་མཐར་ཚོགས་ཀྱི་ཞིང་གཤེགས་སུ་གསོལ་ལོ།

།དེ་ནས་སེམས་ཅན་ཐམས་ཅད་བདེ་བ་དང་ཕྲད་པ་དང༌། སྡུག་བསྔལ་དང་བྲལ་བ་དང༌། ཉམས་པ་མེད་པའི་བདེ་བ་དང་ལྡན་པར་འདོད་པ་དང༌། ཆགས་པ་དང་སྡང་བ་མེད་པའི་ཚད་མེད་པ་བཞི་དང༌། བླ་ན་མེད་པའི་བྱང་ཆུབ་ལ་དགོད་པར་འདོད་པའི་བྱང་ཆུབ་ཀྱི་སེམས་བསྒོམ་པར་བྱའོ། །བསོད་ནམས་ཀྱི་ཚོགས་བསགས་པའོ ༑ ༑ དེ་ནས་རྣམ་པར་ཐར་པའི་སྒོ་གསུམ་དྲན་པར་བྱས་པའི་མཐར། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱདྨ་ཀོ྅་ཧཾ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསམ་པ་ནི་ཡེ་ཤེས་ཀྱི་ཚོགས་བསགས་པའོ། །དེ་ནས་སྟོང་པའི་ངང་ལས་ནམ་མཁའི་ཁམས་དེ་ཉིད་དུ་སྔོན་གྱི་སྨོན་ལམ་གྱི་མཐུས་རང་གི་སེམས་ཉིད་ཡི་གེ་ཧཱུྃ་དུ་རྣམ་པར་སྤྲུལ་ཏེ། དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པར་བལྟས་ལ། དེ་ལས་འཕྲོས་པའི་འོད་ཟེར་གྱི་ཕུང་པོ་ལས་བྱུང་བའི་རྡོ་རྗེའི་ས་གཞི་དང་ ༑ ར་བ་དང༌། དྲ་བ་དང༌། གུར་དང༌། བླ་རེ་དང༌། དུས་མཐའི་མེ་ལྟ་བུའི་ཡེ་ཤེས་ཀྱི་མེ་དཔུང་རབ་ཏུ་འབར་བར་བསམ་མོ། །དེའི་དབུས་སུ་པདྨ་དང་ཉི་མ་ལ་གནས་པའི་བྷྲཱུྃ་གྱི་ཡི་གེ་ཡོངས་སུ་གྱུར་པ་ལས། རྡོ་རྗེ་རིན་པོ་ཆེའི་རང་བཞིན་ལས་གྲུབ་པའི་སྲུང་བའི་འཁོར་ལོ་རྩིབས་བཅུ་པ་ཡངས་ཤིང་རྒྱ་ཆེ་བར་བསམ་ མོ

༑ ༑ དེའི་ནང་དུ་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ་བསམས་ལ། སོ་སོའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བལྟས་ནས། དེ་དག་ལས་སྣ་ཚོགས་པའི་འོད་ཟེར་འཕྲོས་པས། དོན་གཉིས་བྱས་ནས་སླར་འདུས་ཏེ། སོ་སོ་ལ་ཐིམ་ནས་ཡོངས་སུ་གྱུར་པ་ལས་འཆད་པར་འགྱུར་པའི་ཁྲོ་བོ་རྣམས་བསྐྱེད་པར་བྱའོ། །དེའང་དབུས་སུ་རང་ཉིད་འཇིགས་བྱེད་དང༌། ཨུ་མ་མཉམ་པར་མནན་པའི་རྡོ་རྗེ་ཧཱུྃ་མཛད། ཕྱག་གཡས་ཀྱི་གཉིས་པས་རྡོ་རྗེ། གསུམ་པས་རལ་གྲི། གཡོན་གྱི་གཉིས་པས་ཞགས་པ། གསུམ་པས་ལྕགས་ཀྱུ། ཤར་དུ་གཤིན་རྗེ་གཤེད་སྐུ་མདོག་སྔོན་པོ། གཡས་པས་ཐོ་བ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ། རྣམ་པར་སྣང་མཛད་ཀྱི་དབུ་རྒྱན་ཅན། ལྷོར་ཤེས་རབ་མཐར་བྱེད་སྐུ་མདོག་དཀར་པོ། ཞལ་གཡས་སྔོ་གཡོན་དམར་བ། གཡས་པས་དབྱུག་ཏོ་དང་རལ་གྲི། གཡོན་པས་པདྨ་དང་རིན་པོ་ཆེ་འཛིན་པ། ནུབ་ཏུ་པདྨ་མཐར་བྱེད་སྐུ་མདོག་དམར་པོ། ཞལ་གཡས་སྔོ་གཡོན་དཀར་བ། གཡས་པས་པདྨ་དང་རལ་གྲི། གཡོན་པས་འཁོར་ལོ་དང་རིན་པོ་ཆེ་འཛིན་པ། འོད་དཔག་མེད་ཀྱི་དབུ་རྒྱན་ཅན། བྱང་དུ་བགེགས་མཐར་བྱེད་སྐུ་མདོག་ལྗང་གུ། ཞལ་གཡས་སྔོ་གཡོན་དཀར་བ། གཡས་པས་སྣ་ཚོགས་རྡོ་རྗེ་དང་རལ་གྲི། གཡོན་པས་པདྨ་དང་རིན་པོ་ཆེ་འཛིན་པ། དོན་ཡོད་གྲུབ་པས་དབུར་བརྒྱན་པའོ།། བྱང་ཤར་དུ་མི་གཡོ་བ། གཡས་པས་རལ་གྲི་དང་རྡོ་རྗེ། གཡོན་པས་འཁོར་ལོ་དང་ཞགས་པ་འཛིན་པ། ཤར་ལྷོར་འདོད་པའི་རྒྱལ་པོ་གཡས་པས་ལྕགས་ཀྱུ་དང་རལ་གྲི། གཡོན་པས་རིན་པོ་ཆེ་དང་མདའ་འཛིན་པ། ལྷོ་ནུབ་ཏུ་དབྱུག་པ་སྔོན་པོ་ཅན་གཡས་དབྱུག་པ་སྔོན་པོ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ ༑ ནུབ་བྱང་སྟོབས་པོ་ཆེ་གཡས་པས་རྡོ་རྗེ་རྩེ་གསུམ་པ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ།(《 ལུ 》+ རྣམ་པར་སྣང་མཛད་ཀྱི་དབུ་བརྒྱན་པ། ) སྟེང་དུ་གཙུག་ཏོར་འཁོར་ལོས་སྒྱུར་བ་སྐུ་མདོག་སེར་པོ།

ཞལ་གཡས་སྔོ་གཡོན་དཀར་བ ༑ གཡས་པས་འཁོར་ལོ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པ། རྣམ་པར་སྣང་མཛད་ཀྱིས་དབུར་བརྒྱན་པ། འོག་ཏུ་གནོད་མཛེས་གཡས་པས་རྡོ་རྗེ་དང་རལ་གྲི། གཡོན་པས་རིན་པོ་ཆེ་དང་པདྨ་འཛིན་པའོ། །ཧཱུྃ་མཛད་ལ་སོགས་པའི་ཁྲོ་བོ་བདུན་ནི་སྐུ་མདོག་སྔོན་པོ་གཡས་དཀར་གཡོན་དམར་བ་ཡིན་ལ ༑ རིགས་ཀྱི་བདག་པོ་གོང་དུ་མ་བསྟན་པ་རྣམས་ནི། མི་བསྐྱོད་པས་དབུར་བརྒྱན་པ་ཡིན་ནོ། །ཐམས་ཅད་ཀྱང་ཞལ་གསུམ་ཕྱག་དྲུག་པ། ཕྱག་དང་པོ་གཉིས་ཀྱིས་འཁྱུད་པའི་ཚུལ་དུ་མཛད་ཅིང༌། ལྷག་མ་བཞིས་སོ་སོའི་ཕྱག་མཚན་འཛིན་པ། རིན་པོ་ཆེ་དང་སྦྲུལ་གྱིས་བརྒྱན་ཞིང༌། སྟག་གི་ལྤགས་པའི་ཤམ་ཐབས་ཅན། དབུ་སྐྲ་སེར་པོ་གྱེན་དུ་འབར་བ། འཛུམ་ཁྲོའི་རྣམ་པ་ཅན། གཡོན་བརྐྱང་བའི་གནས་པས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་མོ ༑ ༑ དེ་ནས་བདག་ཉིད་ཀྱི་ཐུགས་ཀའི་ཧཱུྃ་ལས་འོད་འཕྲོས་ནས། ཁྲོ་བོ་རྣམས་ལ་ཕོག་པས། དེ་རྣམས་ཀྱི་རྒྱུད་བསྐུལ་ནས། བསྲུང་བའི་ཕྲིན་ལས་ལ་བརྩོན་པར་མཛད་ཅིང༌། སོ་སོའི་ཐུགས་ཀ་ནས་འོད་ཟེར་འཕྲོས་པས་འཁོར་ལོ་གཡས་ཕྱོགས་སུ་བསྐོར་ནས། དེའི་སྒྲ་དང་མེའི་འོད་ཀྱིས་བགེགས་དང་ལོག་པར་འདྲེན་པ་རྣམས་བསྐྲད་པར་བསམ་ཞིང༌། ཨོཾ་སུམྦྷ་ནི་སུམྦྷ་ཧཱུྃ། གྲི་ཧྣ་གྲི་ཧྣ་ཧཱུྃ། གྲི་ཧྣཱ་པ་ཡ་གྲི་ཧྣཱ་པ་ཡ་ཧཱུྃ། ཨཱ་ན་ཡ་ཧོ། བྷ་ག་ཝཱན་(《 ཞ 》+ བཛྲ་ ) བདྱཱ་རཱ་ཛ་ཧཱུྃ། ཞེས་ཅི་རིགས་པ་བརྗོད་པས་བདག་ཉིད་བྱང་ཆུབ་མ་ཐོབ་ཀྱི་བར་དུ། བར་དུ་གཅོད་པ་ཐམས་ཅད་ལས་ངེས་པར་བསྲུང་བར་བསམ་མོ། །ལྷ་བསྐྱེད་པའི་སྔོན་དུ་འགྲོ་བ་ནི་འདི་ཙམ་ཞིག་ཡིན་ལ། གལ་ཏེ་ཕ་རོལ་གྱི་སྦོད་གཏོང་བཟློག་པར་འདོད་ན། རང་ཉིད་དབུས་སུ་གཙུག་ཏོར་འཁོར་ལོས་སྒྱུར་བར་བསམ་ཞིང༌། སྟེང་དུ་ཧཱུྃ་མཛད་བསྒོམ་པ་གཙོ་བོ་འཕོ་བའི་གནད་དང༌། བདག་ཉིད་ཀྱི་སྙིང་གར་ཉི་མའི་སྟེང་དུ་ཧཱུྃ་ལས་རྡོ་རྗེའི་ནང་དུ་བདག་ཉིད་ཀྱི་རྣམ་ཤེས་ཧཱུྃ་དུ་བསམས་ལ་དེའི་མཐར

༑ བསྒྲུབ་བྱའི་མིང་གི་ཡི་གེ་དང་པོ་བསམས་ཏེ། དེ་བསྲུང་བར་བསམ་པ་ནི་བསྲུང་བྱ་སྦ་བའི་གནད་དང༌། ཁྲོ་བོ་རྣམས་ཤིན་ཏུ་ཁྲོས་པའི་ཚུལ་ཅན། ཞལ་ཕྱི་རོལ་ན་གཟིགས་ནས། ཐུགས་ཀ་ནས་རང་རང་འདྲ་བའི་ཁྲོ་བོ་དུ་མ་འཕྲོས་ཏེ་ཕ་རོལ་གྱི་སྲུང་མ་དང༌། བདག་ལ་རྦད་པའི་གདོན་རྣམས་ཚར་གཅད་པར་བསམ་པ་ལྷའི་རྣམ་པའི་གནད་དང༌། འཁོར་ལོ་གཡོན་དུ་འཁོར་བས་དགྲ་བགེགས་ཕྱེ་མར་བརླག་པ་འཁོར་ལོའི་གནད་དང་ཨུཥྞཱི་ཥའི་སྔགས་བཟླ་བ་སྔགས་ཀྱི་གནད་དེ། གནད་ལྔ་དང་ལྡན་པའོ། །སྔགས་ནི་ཨོཾ་ཨུཥྞཱྀ་ཥ་བཛྲ་ཙཀྲ་ཝརྟི། སརྦ་ལོ་ཀ ལོ་ཀོཏྟ་ར་ནི། ཡནྟྲ་མནྟྲ། ཏནྟྲ་བི་ཤ་ཙུརྞ། པྲ་ཡོ་གི་ཏ་ནི། མ་མ་ཀྲྀ་ཏེ་ཡེ་ན་ཀེ་ན་ཙི་ཏ།∶ཀྲིཏྟ་(《 ཞ 》 ཀྲི་ཏན་ 《 ལུ 》 ཙིད་ཏྲི་ན་མ་ ) ནི་ཀཱ་རི་∶ཎི་པ་ཏ་ནི་(《 ཞ 》 ཏ། ནེ་ཏྲ་ན། ) སརྦནྟུ། ཙྪིནྡ་ཙྪིནྡ། བྷིནྡ་བྷིནྡ། ཙུ་རུ་ཙུ་རུ། མུ་རུ་མུ་རུ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། ཀམྦྷ་ཡ་ཀམྦྷ་ཡ། བི་དྷྭནྶ་ཡ། བི་དྷྭནྶ་ཡ། ཤ་ཏ་ས་ཧ་སྲ། བི་ཙུརྞ་ཡ། ཨུཥྞཱི་ཥ་བཛྲ་ཙཀྲ་ཝརྟི། བྷྲཱུྃ་བྷྲཱུྃ་བྷྲཱུྃ།∶ཧཱུྃ་ཧཱུྃ་(《 ཞ 》《 ལུ 》 དྷྲྃ་ཧྲུྃ་དྷྲུྃ་ ) ཧཱུྃ། ཞེས་ཅི་ནུས་པ་བཟླས་པའི་མཐར ༑ བདག་ཉིད་བསྲུང་བའི་སྤེལ་ཚིག་དང༌། དགྲ་བགེགས་ལའང་དམོད་པའི་ཚིག་བརྗོད་པར་བྱའོ། །འདི་ནི་རང་ལ་བསྲུང་བའི་མཆོག་ཏུ་འགྱུར་ཞིང༌། གཞན་གྱི་སྦྱོར་བ་ཕྱིན་ཅི་ལོག་ཕྱིར་བཟློག་པའི་མཆོག་ཏུ་འགྱུར་རོ། །སྲུང་བའི་འཁོར་ལོ་བསྒོམ་པ་མན་ངག་གི་རིམ་པའོ།། །། དེ་ནས་ལྷ་བསྐྱེད་པའི་སྔོན་དུ་རྟེན་གཞལ་ཡས་ཁང་བསྐྱེད་པའི་ཕྱིར། དབུས་ཀྱི་ཁྲོ་བོ་ཞུ་བ་སྃ་ལས་རྡོ་རྗེ་སྃ་གྱིས་མཚན་པ་ལས། འོད་ཟེར་སྤྲོས་བསྡུས་གཅིག་ཏུ་གྱུར་པ་ལས། ཀུན་ཏུ་བཟང་པོ་སྐུ་མདོག་དཀར་པོ་ཞལ་གསུམ་ཕྱག་དྲུག་པ། ཞལ་གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་རང་སྣང་གི་རིག་མ་ལ་འཁྱུད་པ། གཡས་ཀྱི་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་པས་པདྨ་དང་རིན་པོ་ཆེ་འཛིན་པ།

ཞི་ཞིང་སྒེག་པའི་ཉམས་ཅན། རིན་པོ་ཆེ་དང་དར་གྱིས་བརྒྱན་པ་བསྐྱེད་ལ། གནས་གསུམ་དུ་ཡི་གེ་གསུམ་བཀོད་དེ། འོད་ཟེར་གྱི་ཚོགས་མངོན་པར་སྤྲོས་པས་སེམས་ཅན་གྱི་དོན་བྱས། སླར་འདུས་ཏེ་གཅིག་ཏུ་འགྱུར་པ་ལས། ཆོས་ཀྱི་འབྱུང་གནས་གྲུ་གསུམ་པ། གདེངས་ཁ་གྱེན་དུ་ཕྱོགས་པ་རྣམ་པར་ཐར་པའི་སྒོ་གསུམ་གྱི་རང་བཞིན་དུ་གྲུབ་བར་བསམ་མོ། །དེའི་ནང་དུ་པྃ་ལས་པདྨའི་ནང་དུ་ཧཱུྃ་ལས་སྣ་ཚོགས་རྡོ་རྗེ། ལྟེ་བར་བྷྲཱུྃ་ལས་འཁོར་ལོ་དཀར་པོ ༑ བྷྲཱུྃ་གྱི་མཚན་པ་ལས་འོད་ཟེར་སྤྲོས་བསྡུས་གཅིག་ཏུ་གྱུར་པ་ལས། རྣམ་པར་སྣང་མཛད་སྐུ་མདོག་དཀར་པོ། ཞལ་གསུམ་ཕྱག་དྲུག་པ། ཞལ་གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་ཡུམ ་ལ་འཁྱུད་ ཅིང༌། གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་པ་རིན་པོ་ཆེ་དང་པདྨ་འཛིན་པ། རིན་པོ་ཆེ་དང་དར་གྱིས་བརྒྱན་པར་བསྐྱེད་ལ། ཡི་གེ་གསུམ་གྱིས་སྐུ་གསུང་ཐུགས་བྱིན་གྱིས་བརླབས་ནས། རང་འོད་ཀྱི་རིག་མ་དང་སྙོམས་པར་ཞུགས་པས་བདེ་བ་ཆེན་པོ་རྗེས་སུ་ཆགས་པའི་མེས། རྣམ་པར་སྣང་མཛད་ཡབ་ཡུམ་འོད་དུ་ཞུ་བ་ལས་བྱུང་བའི་གཞལ་ཡས་ཁང་གྲུ་བཞི་སྒོ་བཞི་རྩིག་པ་ལྔ་དང་ལྡན་པ། རྩིག་པའི་སྟེང་གི་རིན་པོ་ཆེའི་ཕ་གུ་སེར་པོ་ལ། དྲ་བ་དང༌། དྲ་བ་ཕྱེད་པ་དང༌། ཟླ་བ་རླུང་གིས་བསྐྱོད་པ་དང༌། དྲིལ་བུ་གཡེར་ཁའི་ཕྲེང་བ་དང༌། རྔ་ཡབ་ནོར་བུའི་ཡུ་བ་ཅན་འཕྱང་བ། ཕ་གུའི་སྟེང་ན་ཀྲ་མ་ཤཱིརྵའི་མདའ་ཡབ་དང༌། རིན་པོ་ཆེའི་དྲ་བ་སེང་མའི་པུ་ཤུ་ཡོད་པ། འོག་འདོད་ཡོན་གྱི་སྣམ་བུའི་སྟེང་དུ་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས། ཀུན་ནས་དགའ་བའི་ཟུར་གྱི་མིག་གིས་ལྟ་ཞིང་སྒེག་པ་དང་བཅས་པའི་རྩེད་འཇོའི་ཚུལ་གྱིས་མཆོད་པར་བྱེད་པ། ནང་ཀ་བ་བརྒྱད་དང་ལྡན་པའི་ཤར་ལ་སོགས་པའི་ཕྱོགས་བཞིར་ཀ་བ་གཉིས་གཉིས་རིམ་པ་བཞིན། འཁོར་ལོ་དང་རིན་པོ་ཆེ་དང་པདྨ་དང་རལ་གྲིས་མཚན་པ་རྣམས་ཀྱིས་རིན་པོ་ཆེའི་གདུང་ཟླུམ་བཏེག་པའི་སྟེང་ན།

གདུང་མི་མངས་རིས་སུ་བྲིས་པས། དབུས་ཀྱི་ཕོ་བྲང་ལ་ལེ་ཚེ་དགུ་པར་གསལ་བའི་ཤར་དཀར། ལྷོར་སེར། ནུབ་དམར། བྱང་ལྗང༌། དབུས་སྔོན་པོ། ལྷ་སྣམ་ནི་གསེར་གྱི་མདོག་ཏུ་སྣང་བ་ཉིད་དོ། །གདུང་གི་སྟེང་དུ་རིན་པོ་ཆེའི་རང་བཞིན་གྱིས་ཕྱུར་བུར་ཕུབ་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་མཚན་པ། ཕྱི་རོལ་སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང༌། གདུགས་དང༌། རི་དྭགས་ཀྱིས་བརྒྱན་པ། དཀྱིལ་འཁོར་གྱི་གྲྭ་བཞི་དང༌། སྒོ་ཁྱུད་ཀྱི་མཚམས་བརྒྱད་དུ། རྡོ་རྗེ་ཕྱེད་པ་དང་བཅས་པའི་ཟླ་བ་ཚེས་པས་མཚན་པ། གཞན་ཡང་རྒྱན་དང༌། ལྷབ་ལྷུབ་དུ་མས་བརྒྱན་པའི་གཞལ་ཡས་ཁང་པའི་ནང་དུ་ལྷའི་གནས་བཅུ་དགུ་པདྨ་རབ་ཏུ་རྒྱས་པའི་གདན་རྣམས་ལ། ཉི་མའི་དཀྱིལ་འཁོར་བརྒྱད་དང༌། ཟླ་བའི་དཀྱིར་འཁོར་བཅུ་གཅིག་གི་གདན་རྣམས་བསམ་མོ། །དེ་ནས་བརྟེན་པ་ལྷ་བསྐྱེད་པའི་ཕྱིར། གདན་དབུས་མར་ཉི་མའི་སྟེང་དུ་ཨ་ལས་ཟླ་བའི་དཀྱིལ་འཁོར་དབྱངས་ཡིག་ཨཱ་ལི་བཅུ་དྲུག་ཕྲག་གཉིས་ཀྱིས་མཚན་པ། དེའི་སྟེང་དུ་ཀ་ལས་ཟླ་བའི་དཀྱིལ་འཁོར་གསལ་བྱེད་ཀཱ་ལི་སུམ་ཅུ་རྩ་བཞི། ཡ་ར་ལ་ཝ་ཌ་ཌྷ་དང་བཅས་པ་ཕྲག་གཉིས་ཀྱིས་མཚན་པ། དེ་གཉིས་ཀྱི་བར་དུ་རང་གི་སེམས་ཉིད་ཧཱུྃ་དུ་གྱུར་པར་བསམས་པ་ལས། འོད་ཟེར་ཁ་དོག་ལྔ་འཕྲོས་པས་སེམས་ཅན་གྱི་དོན་བྱས། ཚུར་འདུས་ཏེ་གཅིག་ཏུ་གྱུར་པ་ལས་རྡོ་རྗེ་དཀར་པོ་རྩེ་ལྔ་པར་བསྐྱེད་ལ། ཨོཾ་བཛྲ་ཨཱཏྨ་ཀོ྅ཧཾ། ཞེས་བརྗོད་ནས། རྡོ་རྗེའི་ང་རྒྱལ་བྱའོ། །དེ་ནས་གསུམ་ཀ་ཡོངས་སུ་གྱུར་པ་ལས། བདག་ཉིད་རྡོ་རྗེ་འཛིན་པ་སྐུ་མདོག་དཀར་པོ་ཞལ་གསུམ་ཕྱག་དྲུག་པ། ཞལ་གཡས་སྔོ་བ་གཡོན་དམར་བ། ཕྱག་དང་པོ་གཉིས་ཀྱིས་འོད་ཀྱི་རིག་མ་རྡོ་རྗེ་དབྱིངས་ཀྱི་དབང་ཕྱུག་མ་ལ་འཁྱུད་ཅིང༌། གཡས་ཀྱི་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་པ་གཉིས་ཀྱིས་པདྨ་དང་རིན་པོ་ཆེ་འཛིན་པ།

མཚན་དང་དཔེ་བྱད་འབར་ཞིང་རིན་པོ་ཆེས་བརྒྱན་པ། དར་གྱི་ན་བཟས་ཀླུབས་པའི་བདག་ཉིད་བསམ་ཞིང༌། འདོད་ཆགས་ལས་བྱུང་བའི་བདེ་བ་ཆེན་པོའི་ཐབས་ཁྱད་པར་དུ་འཕགས་པས་སེམས་ཅན་ཐམས་ཅད་བླ་ན་མེད་པའི་གོ་འཕང་ལ་དགོད་པར་འདོད་པས་ཡབ་ཡུམ་སྙོམས་པར་ཞུགས་པ་ལས་བདེ་བ་ཆེན་པོའི་སྒྲ་ནམ་མཁའི་ཁམས་ཁྱབ་པར་གྲགས་པས། དེ་བཞིན་གཤེགས་པ་རིགས་ལྔ་ཡབ་ཡུམ་སྤྱན་དྲངས་ནས། ཡབ་རྣམས་རང་ཉིད་རྡོ་རྗེ་འཛིན་པའི་སྐུ་ལ་ཐིམ་པས། གཟི་བརྗིད་ཕུན་སུམ་ཚོགས་ཤིང༌། བདེ་བ་ཆེན་པོས་ཡོངས་སུ་གང་བས་ཡུམ་དགའ་བར་བྱས ༑ ཡུམ་རྣམས་རིག་མ་ལ་ཐིམ་པས། རིག་མ་གཟི་བརྗིད་དང་ལྡན་ཞིང་བདེ་བ་ཆེན་པོས་ཡོངས་སུ་གང་བས་ཡབ་མཉེས་པར་བྱས་ནས། སླར་ཡང་སྙོམས་པར་ཞུགས་པའི་བདེ་བ་ཆེན་པོའི་སྒྲས་ནམ་མཁའི་མཐས་གཏུགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ནས། ཞལ་དུ་ཞུགས། སྙིང་ཁར་འདོད་ཆགས་ཆེན་པོའི་མེས་འོད་དུ་ཞུ། བྱང་ཆུབ་ཀྱི་སེམས་ཐིག་ལེའི་རྣམ་པས་ཡབ་ཀྱི་རྡོ་རྗེའི་ལམ་ནས་ཡུམ་གྱི་མཁར་བབས། དེ་ཡོངས་སུ་གྱུར་པ་ལས་ལྷ་བཅུ་དགུའི་དཀྱིལ་འཁོར་ཅིག་ཅར་བསྐྱེད་དོ། །སླར་ཡང་རྡོ་རྗེ་འཛིན་པའི་ཐུགས་ཀའི་ས་བོན་ལས་འོད་ཟེར་གྱི་ཚོགས་འཕྲོས་པས། འཇིག་རྟེན་གྱི་ཁམས་མ་ལུས་པ་ལ་ཕོག སངས་རྒྱས་ཀྱི་ཞིང་ཡོངས་སུ་དག་པ་གཞལ་ཡས་ཁང་དང༌། སེམས་ཅན་ཡོངས་སུ་སྨིན་པར་བྱས་ནས། སེམས་ཅན་རྣམས་འོད་ཟེར་དེ་ཉིད་ཀྱིས་བཀུག ཞལ་དུ་ཞུགས། ཐུགས་ཀར་འོད་དུ་ཞུ། སྐུའི་དབྱིབས་བརྒྱུད། བྷ་གའི་དཀྱིལ་འཁོར་གྱི་ལྷ་རྣམས་ལ་གཉིས་སུ་མེད་པར་ཐིམ་ནས། དེ་བཞིན་གཤེགས་པའི་ངོ་བོར་གྱུར་པར་བསམ་མོ། །ཡང་ས་བོན་ལས་འོད་ཟེར་འཕྲོས་པས་ཆོས་ཀྱི་དབྱིངས་ཀྱིས་ཀླས་པའི་སངས་རྒྱས་ཐམས་ཅད་བཀུག་ནས། སྔར་བཞིན་ཞལ་དུ་ཞུགས། སྙིང་གར་འོད་དུ་ཞུ་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་བྷ་གའི་དཀྱིལ་འཁོར་གྱི་ལྷ་རྣམས་ལ་དབང་བསྐུར་བས་ལྷ་རྣམས་རེ་རེའང་ཕུང་པོ་ལྔ་དང་

༑ འབྱུང་བ་བཞི་དང་ ༑ སྐྱེ་མཆེད་བཅུ་གཉིས་རྣམ་པར་དག་པ་ལྷ་ཉི་ཤུ་རྩ་གཅིག་གི་ངོ་བོར་བསམ་མོ ༑ ༑ དེ་ནས་བྷ་གའི་ལྷ་རྣམས་ལ་དམིགས་ལ། ཨོཾ་ཨཱཿབིགྷྣཱན་ཏ་ཀྲྀཏ་ཧཱུྃ། ཞེས་པ་ལ་སོགས་པའི་སྔགས་རྣམས་བསམ། ཡང་ན་ཧཱུྃ་ཧཱུྃ་ཧཱུྃ་ཧཱུྃ། རྃ་ཁྃ་ཧྃ་བྃ་ཧཱུྃ་ཛཿ ཏཱྃ་པྃ་མྃ་ལྃ་ཁྃ་ཛི་ྃཨཱྃ་བྷྲཱུྃ་ཧཱུྃ། ཞེས་པའི་ས་བོན་རྣམས་བརྗོད་ལ། བགེགས་མཐར་བྱེད་ནས་གཙོ་བོའི་བར་རིམ་པ་བཞིན་སྤྲོས། རེ་རེའང་དཔག་ཏུ་མེད་པར་གྱུར་ནས། སྣོད་ཡོངས་སུ་དག་པའི་གཞལ་ཡས་ཁང་རྣམས་སུ། ལྷ་བཅུ་དགུའི་དཀྱིལ་འཁོར་གྱི་འཁོར་ལོའི་ཚོགས་སུ་གྱུར་པར་བསམ་མོ། །དེ་ནས་ཡབ་ཡུམ་སྙོམས་པར་ཞུགས་ནས། བདེ་བའི་སྒྲས་དེ་བཞིན་གཤེགས་པ་ཐམས་ཅད་ཀྱི་བདེ་བ་ཆེན་པོའི་རང་བཞིན། ཨོཾ་ཨཱཿཧཱུྃ་གི་ཡི་གེ་ཧོ་གཉིས་ཀྱིས་མཐའ་བརྟེན་པ་སྤྱན་དྲངས་ཏེ། ཞལ་དུ་ཞུགས་པས་ཡོངས་སུ་སྦྱངས་པའི་གསེར་དང་དངུལ་ཆུ་ལྟར་འདྲེས་ནས་ཡབ་ཡུམ་གཉིས་ཀ་ཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེ་གཅིག་ཏུ་གྱུར་པར་བསམ་མོ། །དེ་ནས་ཐིག་ལེ་དེ་ལས་ཐིག་ལེ་ཕྲ་མོ་བཞི་མཚམས་བཞིར་འཕྲོས་པ་ལས་ཚད་མེད་པ་བཞིའི་རང་བཞིན། ལྷ་མོ་བཞིར་གྱུར་ནས། ཐིག་ལེ་ལས་བསླང་བའི་ཕྱིར། གླུས་བསྐུལ་བ་ནི། སྤྱན་གྱིས་འདི་སྐད་དུ། སེམས་ཅན་ཁམས་ལ་གནས་པའི་དབང་ཕྱུག་ཁྱོད་ནི་རྡོ་རྗེའི་ཐུགས། །དགའ་བའི་ཡིད་འོང་དོན་ཆེན་འདོད་པ་བདག་ལ་བསྐྱབ་ཏུ་གསོལ། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། །སེམས་ཅན་ཡབ་(《 ཞ 》+ ཆེན་གཉེན་ ) མཆོག་བདག་ལ་དགྱེས་པར་མཛད་དུ་གསོལ། །མཱ་མ་ཀཱིས། རྡོ་རྗེའི་སྐུ་ཁྱོད་བཀའ་ཡི་འཁོར་ལོ་སེམས་ཅན་ཀུན་ལ་ཕན། །སངས་རྒྱས་དོན་དུ་བྱང་ཆུབ་དོན་དམ་རབ་ཏུ་ཕན་བཞེད་སྟོན། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། འདོད་ཆགས་དམ་ཚིག་ཆགས་པས་བདག་ལ་དགྱེས་པར་མཛད་དུ་གསོལ། ། གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ།

། འཇིག་རྟེན་དག་གི་དོན་དང་དགོངས་པ་མཛད་པར་རབ་ཏུ་བརྩོན། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། །དགའ་བའི་སྤྱོད་པ་ཀུན་དུ་བཟང་པོས་བདག་ལ་དགྱེས་པར་མཛད་དུ་གསོལ། །སྒྲོལ་མས། ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་དོན་ཆེ། །ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་ཉིད་ཐུགས་བརྩེ་བ། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། །ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛད་དུ་གསོལ། །ཞེས་པ་རྣམས་ཀྱི་གླུས་བསྐུལ་ནས། ལྷ་མོ་རྣམས་འོད་ཟེར་དུ་གྱུར་ཏེ། སླར་ཐིམ་ནས་ཡོངས་སུ་གྱུར་པ་ལས། མྃ་གྱི་ཡི་གེར་གྱུར། དེ་ཞུ་བ་ལས་རལ་གྲི་ཆང་ཟུང་ལ་མྃ་གྱིས་མཚན་པར་བལྟས་ལ། དེ་ལས་འཇམ་པའི་རྡོ་རྗེའི་སྐུ་དུ་མ་སྤྲོས་པས། སེམས་ཅན་གྱི་དོན་བྱས། ཚུར་འདུས་ནས་གཅིག་ཏུ་གྱུར་པ་ལས། བདག་ཉིད་འཇམ་པའི་རྡོ་རྗེ་གསེར་བཙོ་མའི་ཁ་དོག་དང་མཚུངས་པ། ཞལ་གསུམ་ཕྱག་དྲུག་པ། ཞལ་གཡས་སྔོ་བ་གཡོན་དཀར་བ། ཕྱག་དང་པོ་གཉིས་ཀྱིས་ཡུམ་འཇམ་པའི་རྡོ་རྗེ་མ་ལ་འཁྱུད་པ། གཡས་ཀྱི་འོག་མ་གཉིས་ཀྱིས་རལ་གྲི་དང་མདའ། གཡོན་གྱི་འོག་མ་གཉིས་ཀྱིས་ཨུཏྤལ་དང་གཞུ་བསྣམས་པ། རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་ཞིང༌། དར་གྱི་ན་བཟས་ཀླུབས་པ། མཚན་དང་དཔེ་བྱད་ཀྱིས་སྤྲས་པ། ཡུམ་གྱི་སྐུ་མདོག་དང་ཕྱག་མཚན་ནི་ཡབ་དང་འདྲ་བའོ། །གཉིས་ཀའང་གཉིས་སུ་མེད་པའི་སྦྱོར་བས་གནས་པ

༑ སྤྲུལ་པའི་འོད་ཟེར་དུ་མ་འཕྲོ་བར་བསམས་ལ། ཨོཾ་དྷརྨ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པའི་སྔགས་ཀྱི་བྱིན་གྱིས་བརླབ་བོ། །བསྙེན་པའོ། །དེ་ནས་ཡབ་ཡུམ་གཉིས་ཀའི་མིག་ལ་སོགས་པའི་གནས་སུ་ཟླ་བའི་དཀྱིལ་འཁོར་གྱི་གདན་ལ། མིག་ཏུ་ཀྵི་ལས་སའི་སྙིང་པོ་དཀར་པོ། ཞལ་གཡས་སྔོ་གཡོན་དམར་བ ༑ ཕྱག་གཡས་པ་གསུམ་ན་འཁོར་ལོ་རྡོ་རྗེ་པདྨ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པ། རྣ་བར་ཛྲཱིཾ་ལས་ཕྱག་ན་རྡོ་རྗེ་སྔོན་པོ། ཞལ་གཡས་ དཀར་གཡོན་དམར་བ། ཕྱག་གཡས་པ་གསུམ་ན་རྡོ་རྗེ་རིན་ཆེན་འཁོར་ལོ། གཡོན་པ་གསུམ་ན་དྲིལ་བུ་པདྨ་རལ་གྲི་འཛིན་པ། སྣར་ཁྃ་ལས་ནམ་མཁའི་སྙིང་པོ་སེར་པོ། ཞལ་གཡས་སྔོ་གཡོན་དཀར་བ། ཕྱག་གཡས་པ་གསུམ་ན་རིན་པོ་ཆེ་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་པདྨ་རལ་གྲི་འཛིན་པ། ལྕེ་ལ་ལྃ་ལས་འཇིག་རྟེན་དབང་ཕྱུག་དམར་པོ། ཞལ་གཡས་སྔོ་གཡོན་དཀར་བ། ཕྱག་གཡས་པ་གསུམ་ན་པདྨ་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པ། ལུས་ལ་ཀྃ་ལས་སྒྲིབ་པ་རྣམ་སེལ་ལྗང་གུ། ཞལ་གཡས་སྔོ་གཡོན་དཀར་བ། ཕྱག་གཡས་པ་གསུམ་ན་རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་པ་གསུམ་ན་དྲིལ་བུ་པདྨ་ནོར་བུ་འཛིན་པ། ཡིད་སྃ་ལས་ཀུན་ཏུ་བཟང་པོ་སྔོན་པོ། ཞལ་གཡས་དཀར་གཡོན་དམར་བ། ཕྱག་གཡས་པ་གསུམ་ན་རྡོ་རྗེ་པདྨ་འཁོར་ལོ། གཡོན་པ་གསུམ་ན་དྲིལ་བུ་རིན་པོ་ཆེ་རལ་གྲི་འཛིན་པའོ། །སྙིང་གར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཐུགས་རྡོ་རྗེ་སྔོན་པོ། ཞལ་གཡས་དཀར་གཡོན་དམར། ཕྱག་གཡས་པ་གསུམ་ན་རྡོ་རྗེ་རལ་གྲི་མདའ། གཡོན་པ་གསུམ་ན་དྲིལ་བུ་ཨུཏྤ་ལ་གཞུ་འཛིན་པ། མགྲིན་པར་ཨཱཿལས་པདྨ་ཨཱཿས་མཚན་པ་ལས། གསུང་རྡོ་རྗེ་འོད་དཔག་མེད་དང་མཚུངས་པ། སྤྱི་བོར་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་སྐུ་རྡོ་རྗེ་རྣམ་པར་སྣང་མཛད་དང་མཚུངས་པ། ཐམས་ཅད་ཀྱི་རྒྱན་དང་ཆ་ལུགས་ནི་གཙོ་བོ་དང་མཚུངས་པ་རང་སྣང་གི་ཡུམ་དང་བཅས་པ།

ཐམས་ཅད་ཀྱི་ཐུགས་ཀར་ཟླ་བ་ལ་རང་རང་གི་ཕྱག་མཚན་ལ་སོ་སོའི་ས་བོན་གྱིས་མཚན་པ་བསམ་མོ། །ཉེ་བར་སྒྲུབ་པའོ། །དེ་ནས་ཐུགས་རྡོ་རྗེའི་ཐུགས་ཀའི་ཧཱུྃ་ལས་ཐུགས་རྡོ་རྗེ་དཔག་ཏུ་མེད་པ་སྤྲོས། སེམས་ཅན་གྱི་དོན་བྱས་སླར་འདུས་ནས་མདུན་གྱི་ནམ་མཁར་བཞུགས་པར་བསམ། སླར་ཡང་འོད་ཟེར་འཕྲོས་ནས་རང་བཞིན་གྱི་གནས་ནས་ཐུགས་རྡོ་རྗེ་དཔག་ཏུ་མེད་པ་སྤྱན་དྲངས་ནས། སྤྲུལ་པ་རྣམས་དང་ལྷན་ཅིག་བཞུགས་པར་བསམས་ལ། བདག་ཉིད་ཀྱི་སྙིང་ག་ནས་སྤྲུལ་པའི་མཆོད་པའི་ལྷ་མོ་རྣམས་ཀྱིས་མཆོད་ནས། ཐུགས་རྡོ་རྗེ་རྣམས་ཀྱི་ཐུགས་ཀར་ཐིམ་པར་བསམས་ལ། དཔལ་ལྡན་རྡོ་རྗེའི་ཐུགས་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་ནི། །རྡོ་རྗེ་ཐུགས་ཀྱིས་མཛད་དུ་གསོལ། །ཞེས་པ་ལ་སོགས་པས་(《 ཞ 》 + ཡེ་ཤེས་པ་ལ་ ) གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་བསྒོམས་པས ༑ ༑ དེང་བདག་བྱིན་གྱིས་བརླབས་ནས་ནི། །རྡོ་རྗ ེ་ཐུགས་ ཀྱི་མཛད་དུ་གསོལ།། ཞེས་པ་ལ་སོགས་པས་གསོལ་བ་བཏབ་པས། སྤྲུལ་པ་དང་ཡེ་ཤེས་པའི་ཐུགས་རྡོ་རྗེའི་ཚོགས་ཐམས་ཅད་བདག་ཉིད་ཀྱི་སྙིང་གའི་ཐུགས་རྡོ་རྗེ་ལ་ཐིམ་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བྱིན་གྱིས་བརླབ་བོ།། དེ་བཞིན་དུ་མགྲིན་པའི་གསུང་རྡོ་རྗེའི་ཐུགས་ཀའི་ཨཱཿལས་སྤྲུལ་པའི་སྤྲོ་བསྡུ་དང་ ༑ ཡེ་ཤེས་པ་སྤྱན་དྲང་བ་དང༌། མཆོད་པ་སྔར་བཞིན་བྱས་ལ། དཔལ་ལྡན་ཆོས་ཀྱི་གསུང་མངའ་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་ནི། །རྡོ་རྗེ་གསུང་གིས་མཛད་དུ་གསོལ། །ཞེས་སྤྲུལ་པ་ལ་གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། །ཞེས་པ་ལ་སོགས་པ་ཡེ་ཤེས་པ་ལ་གསོལ་བ་བཏབ་པས། སྤྲུལ་པ་དང་ཡེ་ཤེས་པ་རྣམས་རང་གི་མགྲིན་པའི་གསུང་རྡོ་རྗེ་ལ་ཐིམ་ནས།

དེ་བཞིན་གཤེགས་པ་ཐམས་ཅད་ཀྱི་གསུང་གི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ལ་བྱིན་གྱིས་བརླབ་བོ། །དེ་བཞིན་དུ་སྤྱི་བོའི་སྐུ་རྡོ་རྗེའི་ཐུགས་ཀའི་ཨོཾ་ལས་སྤྲུལ་པའི་སྤྲོ་བསྡུ་དང༌། ཡེ་ཤེས་པ་སྤྱན་དྲང་བ་དང༌། མཆོད་པ་སྔར་བཞིན་དུ་བྱས་ལ། དཔལ་ལྡན་རྡོ་རྗེའི་སྐུ་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་སྐུ་ཡིས་མཛད་དུ་གསོལ། །ཞེས་སྤྲུལ་པ་ལ་གསོལ་བ་བཏབ་པ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། །ལ་སོགས་པས་ཡེ་ཤེས་པ་ལ་གསོལ་བ་བཏབ་པས། སྤྲུལ་པ་དང་ཡེ་ཤེས་པ་རྣམས་རང་གི་སྤྱི་བོའི་སྐུ་རྡོ་རྗེ་ལ་ཐིམ་ནས། དེ་བཞིན་གཤེགས་པ་ཐམས་ཅད་ཀྱི་སྐུའི་རང་བཞྀན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ལ་བྱིན་གྱིས་བརླབ་བོ། ། སྒྲུབ་པའོ། །དེ་ནས་བདག་ཉིད་ཀྱི་སྙིང་གར་ཟླ་བའི་སྟེང་དུ་ཡེ་ཤེས་སེམས་དཔའ་རང་དང་འདྲ་བའི་ཐུགས་ཀར་ཟླ་བ་ལ་གནས་པའི་ཏིང་ངེ་འཛིན་སེམས་དཔའ་མྃ་གྱི་ཡི་གེར་བལྟས་ལ། དེ་ལས་འོད་ཟེར་གྱི་ཚོགས་སྤྲོས་པས། རང་བཞིན་གྱི་གནས་ནས། དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ལ། ས་བོན་ལས་སྤྲོས་པའི་སྤྲུལ་པའི་ལྷ་མོ་མེ་ཏོག་མ་ལ་སོགས་པ་དང༌། གཟུགས་རྡོ་རྗེ་མ་ལ་སོགས་པ་དཔག་ཏུ་མེད་པས་(《 ལུ 》+ མངོན་པར་ ) མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་གསོལ་བ་བཏབ་པས། རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བའི་ཆུ་རྒྱུན་གྱིས་དབང་བསྐུར། དྲི་མ་ཐམས་ཅད་སྦྱངས། ཆུ་ལྷག་མ་ཡར་ལུད་པས། དབང་བསྐུར་བའི་ལྷ་དང་བཅས་པ་རོ་གཅིག་ཏུ་གྱུར་པ་ལས ༑ ཡབ་ཡུམ་གཉིས་ཀ་ལ་རིགས་ཀྱི་བདག་པོ་མི་བསྐྱོད་པས་དབུར་བརྒྱན་པར་བསམ་མོ། །སྒྲུབ་པ་ཆེན་པོའོ། །དང་པོར་སྦྱོར་བའི་ཏིང་ངེ་འཛིན་ཏོ། །དེ་ནས་ཡབ་ཡུམ་གཉིས་ཀའི་སྤྱི་བོར་ཨོཾ།

མགྲིན་པར་ཨཱཿ སྙིང་གར་ཧཱུྃ། ལྟེ་བར་སྭཱ། བརླ་གཉིས་ལ་ཧཱའི་ཡི་གེ་བསམ། ཡུམ་གྱི་བྷ་ག་ཨ་ལས་པདྨ་དམར་པོ། འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཡབ་ཀྱི་གསང་བའི་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་དང་ལྡན་པ། ལྟེ་བ་ལ་ཧཱུྃ་གིས་མཚན་པ། བུ་ག་ཕཊ་ཀྱིས་བཀག་པར་བསྒོམས་ལ། ཐབས་ཤེས་རབ་སྙོམས་པར་ཞུགས་པ་ལས་དགའ་བ་གསུམ་པོ་སྔོན་དུ་སོང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བར་བྱས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བྱིན་གྱིས་བརླབ་བོ། །དེ་ནས་བདེ་བ་ཆེན་པོའི་སྒྲ་སྦྱོར་མཚམས་ནས་གྲག་པས། ནམ་མཁའི་མཐས་གཏུགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ནས་ཞལ་དུ་ཞུགས། སྙིང་གར་འདོད་ཆགས་ཆེན་པོའི་མེས་འོད་དུ་ཞུ། རྡོ་རྗེའི་ལམ་ནས་འཕྲོས། ཡུམ་གྱི་མཁར་ཐིག་ལེ་བཅུ་དགུར་གྱུར། དེ་ལས་ས་བོན་དེ་ཡོངས་སུ་གྱུར་པ་ལས་ལྷ་བཅུ་དགུ་བསྐྱེད་དོ། །དེ་ནས་དབྱུང་བ་ནི་བྷ་གའི་དབུས་ཀྱི་གཙོ་བོ་ལ་དམིགས་ལ། ཨོཾ་ཨཱཿབཛྲ་དྷྲྀཀ་ཧཱུྃ། ཞེས་བརྗོད་པས། གཙོ་བོ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། ནམ་མཁའི་མཐའ་ཀླས་པའི་སེམས་ཅན་∶གྱི་(《 ཞ 》《 ལུ 》 ཐམས་ཅད་ཀྱི་ ) དོན་བྱས། ཉོན་མོངས་པ་ཞེ་སྡང་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། སླར་འདུས་ནས་རང་ལ་ཐིམ་ནས། བདག་ཉིད་མི་བསྐྱོད་པའི་རང་བཞིན་འཇམ་པའི་རྡོ་རྗེ་གཟི་བརྗིད་མཐའ་ཡས་པ་དང་ལྡན་པར་བསམ་མོ། །དེ་ནས་རྣམ་པར་སྣང་མཛད་ལ་དམིགས་ནས། ཨོཾ་ཨཱ༔ཛི་ན་ཛིཀ་ཧཱུྃ། ཞེས་བརྗོད་པས་དབྱུང། དཔག་ཏུ་མེད་པར་གྱུར། དེ་སྤྲོས་པས་སེམས་ཅན་ཐམས་ཅད་ཀྱི་གཏི་མུག་སྦྱངས། མེ་ལོང་ལྟ་བུའི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ཤར་གྱི་པདྨ་དང་ཟླ་བའི་སྟེང་དུ་རྣམ་པར་སྣང་མཛད་སྐུ་མདོག་དཀར་པོ། ཞལ་གཡས་སྔོ་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི།

གཡོན་གྱི་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པར་བསམ་མོ། །དེ་ནས་རིན་ཆེན་འབྱུང་ལྡན་ལ་དམིགས་ལ། ཨོཾ་ཨཱཿརཏྣ་དྷྲྀཀ་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་སེར་སྣ་སྦྱངས། མཉམ་པ་ཉིད་ཀྱི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ལྷོ་ཕྱོགས་ཀྱི་པདྨ་དང་ཉི་མའི་སྟེང་དུ་རིན་ཆེན་འབྱུང་ལྡན་སེར་པོ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་གྱིས་པདྨ་དང་འཁོར་ལོ་འཛིན་པར་བསམ་མོ། ། དེ་ནས་འོད་དཔག་ཏུ་མེད་པ་ལ་དམིགས་ནས། ཨོཾ་ཨཱཿཨཱ་རོ་ལིཀ་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་འདོད་ཆགས་སྦྱངས། སོ་སོར་རྟོག་བའི་ཡེ་ཤེས་ལ་བཀོད། སླར་འདུས་ཏེ་གཅིག་དུ་གྱུར་ནས། ནུབ་ཕྱོགས་ཀྱི་པདྨ་དང་ཉི་མའི་སྟེང་དུ་འོད་དཔག་ཏུ་མེད་པ་དམར་པོ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག ་མ་གཉིས་ ཀྱིས་པདྨ་དང་རལ་གྲི། གཡོན་གྱིས་འཁོར་ལོ་དང་རིན་པོ་ཆེ་འཛིན་པར་བསམ་མོ། །དེ་ནས་དོན་ཡོད་གྲུབ་པ་ལ་དམིགས་ནས། ཨོཾ་ཨཱཿཔྲ་ཛྙཱ་དྷྲྀཀ་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས ༑ སེམས་ཅན་རྣམས་ཀྱི་ཕྲག་དོག་སྦྱངས། བྱ་བ་གྲུབ་པའི་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། བྱང་ཕྱོགས་ཀྱི་པདྨ་དང་ཉི་མའི་སྟེང་དུ་དོན་ཡོད་གྲུབ་པ་ལྗང་གུ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་རལ་གྲི་དང་རྡོ་རྗེ་རྒྱ་གྲམ། གཡོན་གྱིས་པདྨ་དང་རིན་པོ་ཆེ་འཛིན་པ། ཐམས་ཅད་ཀྱང་ཕྱག་དང་པོ་གཉིས་ཀྱིས་འཁྱུད་པའི་ཚུལ། རྒྱན་དང་ཆ་ལུགས་ཐམས་ཅད་གཙོ་བོ་དང་མཚུངས་པ་ཉིད་དོ། །དེ་ནས་སངས་རྒྱས་སྤྱན་ལ་དམིགས་ལ ༑ ཨོཾ་ཨཱཿམོ་ཧ་ར་ཏི་ཧཱུྃ། ཞེས་བརྗོད་ནས ་ཕྱུང་ལ ། དཔག་ཏུ་མེད་པ ་སྤྲོས ། སེམས་ཅན་རྣམས་ཀྱི་སའི་ཁམས་སྦྱངས། བྱམས་པ་ཚད་མེད་པ་དང༌། ཐབས་ཀྱི་ཕ་རོལ་ཏུ་ཕྱིན་པ་ལ་བཀོད།

སླར་འདུས་ཏེ་གཅིག་ཏུ་གྱུར་ནས། ཤར་ལྷོར་པདྨ་དང་∶ཉི་མའི་(《 ཞ 》《 ལུ 》 ཟླ་བའི་ ) སྟེང་དུ་སངས་རྒྱས་སྤྱན་མ་དཀར་མོ། ཞལ་གཡས་སྔོ་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་གྱི་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པར་བསམ་མོ། །དེ་ནས་མཱ་མ་ཀཱི་ལ་དམིགས་ལ། ཨོཾ་ཨཱཿདྭེ་ཥ་ར་ཏི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཆུའི་ཁམས་སྦྱངས། སྙིང་རྗེ་དང་སྟོབས་ལ་བཀོད ༑ སླར་འདུས་ཏེ་གཅིག་ཏུ་གྱུར་ནས། ལྷོ་ནུབ་ཏུ་པདྨ་དང་ཟླ་བའི་སྟེང་དུ་མཱ་མ་ཀཱི་སྔོན་མོ། ཞལ་གཡས་དཀར་གཡོན་དམར་བ། ཕྱག་གཡས་ཀྱི་འོག་མ་གཉིས་ཀྱིས་ཨུཏྤལ་དང་རལ་གྲི། གཡོན་གྱིས་པདྨ་དང་ནོར་བུ་འཛིན་པར་བསམ་མོ ༑ ༑ དེ་ནས་གོས་དཀར་མོ་ལ་དམིགས་ལ། ཨོཾ་ཨཱཿརཱ་ག་ར་ཏི་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་མེའི་ཁམས་སྦྱངས། དགའ་བ་དང་སྨོན་ལམ་ལ་བཀོད། སླར་འདུས་ཏེ་གཅིག་ཏུ་གྱུར་ནས། ནུབ་བྱང་དུ་པདྨ་དང་ཟླ་བའི་སྟེང་དུ་གོས་དཀར་མོ་དམར་མོ། ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་པདྨ་དང་རལ་གྲི། གཡོན་གྱིས་འཁོར་ལོ་དང་རིན་པོ་ཆེ་འཛིན་པར་བསམ་མོ། །དེ་ནས་སྒྲོལ་མ་ལ་དམིགས་ནས། ཨོཾ་ཨཱཿབཛྲ་ར་ཏི་ཧཱུྃ། ཞེས་བརྗོད་ནས་ཕྱུང་ལ། དཔག་ཏུ་མེད་པ་སྤྲོས། སེམས་ཅན་རྣམས་ཀྱི་རླུང་གི་ཁམས་སྦྱངས། བཏང་སྙོམས་དང་ཡེ་ཤེས་ལ་བཀོད། སླར་འདུས་ཏེ་གཅིག་ཏུ་གྱུར་ནས། བྱང་ཤར་དུ་པདྨ་དང་ཟླ་བའི་སྟེང་དུ་སྒྲོལ་མ་ལྗང་གུ ༑ ཞལ་གཡས་སྔོ་གཡོན་དཀར་བ། ཕྱག་གཡས་ཀྱི་འོག་མ་གཉིས་ཀྱིས་ཨུཏྤལ་དང་རལ་གྲི། གཡོན་གྱིས་པདྨ་དང་རིན་པོ་ཆེ་འཛིན་པར་བསམ་མོ། །དེ་ནས་གཟུགས་རྡོ་རྗེ་མ་ལ་དམིགས་ལ། ཨོཾ་ཨཱཿརཱུ་པ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་སེར་སྣའི་སྒྲིབ་པ་སྦྱངས། སྦྱིན་པའི་ཕ་རོལ་ཏུ་ཕྱིན་པ་ལ་བཀོད།

སླར་འདུས་ཏེ་གཅིག་ཏུ་གྱུར་ནས། ཤར་ལྷོར་པདྨ་དང་∶ཉི་མའི་(《 ཞ 》 ཟླ་བའི་ ) སྟེང་དུ་གཟུགས་རྡོ་རྗེ་མ་དཀར་མོ། ཞལ་གཡས་སྔོ་གཡོན་དམར་བ། ཕྱག་གཡས་ན་མེ་ལོང་དང་རལ་གྲི། གཡོན་ན་རིན་པོ་ཆེ་དང་པདྨ་འཛིན་པར་བསམ་མོ། །དེ་ནས་སྒྲ་རྡོ་རྗེ་མ་ལ་དམིགས་ལ། ཨོཾ་ཨཱཿཤཔྡ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཚུལ་ཁྲིམས་འཆལ་བ་སྦྱངས། ཚུལ་ཁྲིམས་ལ་བཀོད། སླར་འདུས་ཏེ་གཅིག་ཏུ་གྱུར་ནས། ལྷོ་ནུབ་ཏུ་པདྨ་དང་ཟླ་བའི་སྟེང་དུ་སྒྲ་རྡོ་རྗེ་མ་སྔོན་མོ། ཞལ་གཡས་དཀར་གཡོན་དམར་བ། ཕྱག་གཡས་ན་པི་ཝཾ་དང་རལ་གྲི། གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། །དེ་ནས་དྲི་རྡོ་རྗེ་མ་ལ་དམིགས་ལ། ཨོཾ་ཨཱཿགནྡྷ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་ཁོང་ཁྲོ་སྦྱངས། བཟོད་པ་ལ་བཀོད། སླར་འདུས་ཏེ་གཅིག་ཏུ་གྱུར་ནས། ནུབ་བྱང་དུ་པདྨ་དང་ཟླ་བའི་སྟེང་དུ་དྲི་རྡོ་རྗེ་མ་སེར་མོ། ཞལ་གཡས་སྔོ་གཡོན་དམར་ (《 ཞ 》 དཀར་ ) བ། ཕྱག་གཡས་ན་དྲིའི་ཆུས་ཡོངས་སུ་གང་བའི་དུང་ཆོས་དང་རལ་གྲི ༑ གཡོན་ན་པདྨ་དང་འཁོར་ལོ་འཛིན་པར་བསམ་མོ། །དེ་ནས་རོ་རྡོ་རྗེ་མ་ལ་དམིགས་ལ། ཨོཾ་ཨཱཿར་ས་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས ༑ སེམས་ཅན་རྣམས་ཀྱི་ལེ་ལོ་སྦྱངས། བརྩོན་འགྲུས་ལ་བཀོད། སླར་འདུས་ཏེ་གཅིག་ཏུ་གྱུར་ནས། བྱང་ཤར་དུ་པདྨ་དང་ཟླ་བའི་སྟེང་དུ་རོ་རྡོ་རྗེ་མ་དམར་མོ། ཞལ་གཡས་སྔོ་གཡོན་དཀར་བ། ཕྱག་གཡས་ན་རོ་བརྒྱ་པས་ཡོངས་སུ་གང་བའི་སྣོད་དང་རལ་གྲི། གཡོན་ན་འཁོར་ལོ་དང་རིན་པོ་ཆེ་འཛིན་པར་བསམ་མོ། །དེ་ནས་རེག་རྡོ་རྗེ་མ་ལ་དམིགས་ལ། ཨོཾ་ཨཱཿསྤརྵེ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་རྣམ་གཡེང་སྦྱངས། བསམ་གཏན་ལ་བཀོད། སླར་འདུས་ཏེ་གཅིག་ཏུ་གྱུར་ནས། ཤར་སྒོའི་གཡོན་ལོགས་སུ་པདྨ་དང་ཟླ་བའི་སྟེང་དུ་རེག་རྡོ་རྗེ་མ་ལྗང་གུ།

ཞལ་གཡས་སྔོ་གཡོན་དཀར་བ། ཕྱག་གཡས་ན་ལྷའི་ན་བཟའ་དང་རལ་གྲི། གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། །དེ་ནས་ཆོས་ཀྱི་དབྱིངས་ཀྱི་རྡོ་རྗེ་མ་ལ་དམིགས་ལ། ཨོཾ་ཨཱཿདྷརྨ་དྷཱ་ཏུ་བཛྲི་ནཱི་ཧཱུྃ། ཞེས་བརྗོད་ནས་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་མི་ཤེས་པ་སྦྱངས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བཀོད། སླར་འདུས་ཏེ་གཅིག་ཏུ་གྱུར་ནས། ཤར་སྒོའི་གཡས་སུ་པདྨ་དང་ཟླ་བའི་སྟེང་དུ་ཆོས་ཀྱི་དབྱིངས་ཀྱི་རྡོ་རྗེ་མ་སྐུ་མདོག་དཀར་མོ། ཞལ་གཡས་སྔོ་གཡོན་དམར་བ། ཕྱག་གཡས་ན་ཆོས་ཀྱི་འབྱུང་གནས་དང་རལ་གྲི། གཡོན་ན་པདྨ་དང་རིན་པོ་ཆེ་འཛིན་པར་བསམ་མོ། །ལྷ་མོ་དེ་དག་ཐམས་ཅད་ཀྱང་ཕྱག་དང་པོ་གཉིས་ཀྱིས་འཁྱུད་པའི་ཕྱག་རྒྱ་མཛད་པ། རབ་ཏུ་ཞི་ཞིང་སྒེག་པའི་ཉམས་ཅན། ལང་ཚོ་ལ་བབ་ཅིང་ནུ་མ་རྒྱས་པ་དར་སྣ་ཚོགས་པའི་ན་བཟས་ཀླུབས་ཤིང༌། རིན་པོ་ཆེ་དུ་མའི་རྒྱན་གྱིས་བརྒྱན་བར་བལྟའོ། །དེ་ནས་གཤིན་རྗེ་མཐར་བྱེད། ཤེས་རབ་མཐར་བྱེད། པདྨ་མཐར་བྱེད། བགེགས་མཐར་བྱེད་ལ་དམིགས་ལ། ཨོཾ་ཨཱཿཡ་མཱནྟ་ཀྲྀཏ་ཧཱུྃ། ཨོཾ་ཨཱཿཔྲཛྙཱནྟ་ཀྲྀཏ་ཧཱུྃ། ཨོཾ་ཨཱ༔པདྨཱནྟ་ཀྲྀཏ་ཧཱུྃ། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ། ཞེས་པ་རྣམས་བརྗོད་ནས་རིམ་པ་བཞིན་ཕྱུང་ལ་དཔག་ཏུ་མེད་པ་སྤྲོས། སེམས་ཅན་རྣམས་ཀྱི་དོན་བྱས། སླར་འདུས་ཏེ་གཅིག་ཏུ་གྱུར་ནས། ཤར་ལ་སོགས་པའི་སྒོ་བཞིར་པདྨ་དང་ཉི་མའི་གདན་རྣམས་ལ། གཤིན་རྗེ་མཐར་བྱེད་ལ་སོགས་པའི་ཁྲོ་བོ་རྣམས་སུ་གྱུར་པར་བསམ་སྟེ། ཁ་དོག་དང་ཕྱག་མཚན་ནི་སྲུང་འཁོར་གྱི་སྐབས་སུ་བཤད་པ་དང་འདྲའོ། །གཙོ་བོ་ནི་དངོས་ཀྱི་རིག་མ་དང་བཅས་པ་ཡིན་ལ

༑ གཞན་ལྷ་ཡབ་ཀྱི་རྣམ་པ་རྣམས་ནི་རང་སྣང་གི་རིག་མ་དང་བཅས་པ་ཡིན་ཞིང་ ༑ ལྷ་མོ་རྣམས་ཀྱང་རང་སྣང་གི་ཡབ་དང་བཅས་པའོ། །ལྷ་ཐམས་ཅད་ཀྱི་ཐུགས་ཀར་རང་དང་འདྲ་བའི་ཡེ་ཤེས་སེམས་དཔའ་དང༌། དེ་དག་གི་ཐུགས་ཀར་ཏིང་ངེ་འཛིན་སེམས་དཔའ་སོ་སོའི་ས་བོན་གྱི་ཡི་གེ་བསམ་མོ། །བསྙེན་པའོ། །དེ་ནས་ལྷ་རྣམས་ཀྱི་སྐྱེ་མཆེད་དང༌། ལུས་ངག་ཡིད་ལྷ་མོ་དང༌། བྱང་ཆུབ་སེམས་དཔའ་དང༌། རྡོ་རྗེ་གསུམ་དུ་མོས་པར་བྱས་ཏེ་གོང་དུ་བརྗོད་པ་བཞིན་ནོ། །ཉེ་བར་བསྒྲུབ་པའོ། །ཡང་ལྷ་རྣམས་ཀྱི་ཏིང་ངེ་འཛིན་སེམས་དཔའ་ས་བོན་རྣམས་ལས་འོད་ཟེར་གྱི་ཚོགས་འཕྲོས་པས། འོག་མིན་གྱི་གནས་ནས་འཇམ་པའི་རྡོ་རྗེའི་དཀྱིལ་འཁོར་རྟེན་གཞལ་ཡས་ཁང་དང་བཅས་པ། སངས་རྒྱས་དང་བྱང་ཆུབ་སེམས་དཔའ་ནམ་མཁའ་གང་བས་ཡོངས་སུ་བསྐོར་བ་སྤྱན་དྲངས་ལ་བདག་ཉིད་ཀྱི་ཐུགས་ཀ་ནས་བགེགས་མཐར་བྱེད་ལ་སོགས་པའི་ཁྲོ་བོ་བཞི་སྤྲོས་ནས། ཧཱུྃ་བཞི་པའི་སྔགས་བརྗོད་པས་ཡེ་ཤེས་པའི་རྗེས་སུ ་བགེགས་ མི་འབྲང་བར་བྱའོ།། སླར་ཡང་མེ་ཏོག་ལ་སོགས་པའི་མཆོད་པའི་ཚོགས་སྤྲུལ་ནས། ཨོཾ་སརྦ་ཏ་ཐཱ་ག་ཏ་ལ་སོགས་པའི་སྔགས་ཀྱིས་མཆོད་ལ། གོང་དུ་སྤྲོས་པའི་ཁྲོ་བོ་བཞིས་ལྕགས་ཀྱུ ༑ ཞགས་པ། ལྕགས་སྒྲོག དྲིལ་བུ་འཛིན་པས་ཡེ་ཤེས་པ་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱས་པར་བསམ་ཞིང༌། སོ་སོའི་ཕྱག་རྒྱ་རིམ་པ་བཞིན་བཅིངས་ནས། ཨོཾ་ཨཱཿཡ་མཱནྟ་ཀྲྀཏ་ཛྙཱ་ན་མཎྜ་ལ་ཨཱ་ཀརྵ་ཡ་ཛཿཧཱུྃ། ཨོཾ་ཨཱཿཔྲཛྙཱནྟ་ཀྲྀཏ་ཛྙཱ་ན་མཎྜ་ལ་པྲ་བེ་ཤ་ཡ་ཧཱུྃ་ཧཱུྃ། ཨོཾ་ཨཱཿཔདྨཱནྟ་ཀྲྀཏ་ཛྙཱ་ན་མཎྜ་ལ་བནྡྷ་བྃ་ཧཱུྃ། ཨོཾ་ཨཱཿ བིགྷྣཱནྟ་ཀྲྀཏ་ཛྙཱ་ན་མཎྜ་ལ་བ་ཤཾ་ཀུ་རུ་ཧོཿཧཱུྃ། ཞེས་བརྗོད་པས། དམ་ཚིག་གི་དཀྱིལ་འཁོར་དང་གཉིས་སུ་མེད་པར་བྱས་ལ་རྣམས་ལས་འོད་ཟེར་འཕྲོས་པས། དབང་གི་ལྷ་བཅུ་དགུའི་དཀྱིལ་འཁོར་ཉེ་བར་བཀུག་ལ། གོང་དུ་བསྟན་པའི་ཚུལ་གྱིས་མངོན་པར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ།

ཞེས་གསོལ་བ་བཏབ་པས། གཙོ་བོའི་ཐུགས་ཀ་ནས་ཡེ་ཤེས་ཀྱི་བདུད་རྩིས་ཡོངས་སུ་གང་བའི་བུམ་པ་སྤྲོས་ནས། རིགས་ལྔས་བདག་གི་སྤྱི་བོ་ནས་དབང་བསྐུར ༑ རིག་མ་བཞིས་བཀྲ་ཤིས་ཀྱི་གླུ་བླངས། ལྷ་མོ་དྲུག་གིས་མཆོད། ཁྲོ་བོ་བཞིས་བགེགས་བསྐྲད་པར་བསམ་མོ། །དེའི་ཚེ་ལུས་ཡེ་ཤེས་ཀྱི་བདུད་རྩིས་གང་ ༑ དྲྀ་མ་ཐམས་ཅད་དག དབང་བཞི་ཐོབ། ཆུ་ལྷག་མ་ཡར་ལུད་པས་དབང་གི་ལྷ་རྣམས་དང་གཉིས་སུ་མེད་པར་གྱུར་ནས། ལྷ་རྣམས་ལ་དབུར་བརྒྱན་པར་∶བལྟའོ(《 ཞ 》 བསམ་མོ། ) །དེའང་ཡབ་རིགས་ལྔ་ལ། རྡོ་རྗེ་སེམས་དཔའ། སངས་རྒྱས་སྤྱན། གཤིན་རྗེ་གཤེད། གཟུགས་རྡོ་རྗེ་ལ་རྣམ་སྣང༌། མཱ་མ་ཀཱི་ཤེས་རབ་མཐར་བྱེད། སྒྲ་རྡོ་རྗེ་ལ་མི་བསྐྱོད་པ། དྲི་རྡོ་རྗེ་ལ་རིན་ཆེན་འབྱུང་ལྡན། གོས་དཀར་མོ། པདྨ་མཐར་བྱེད། རོ་རྡོ་རྗེ་ལ་འོད་དཔག་མེད། སྒྲོལ་མ་ལ་བགེགས་མཐར་བྱེད། རེག་རྡོ་རྗེ་ལ་དོན་ཡོད་གྲུབ་པ། ཆོས་ཀྱི་དབྱིངས་རྡོ་རྗེ་ལ། རྡོ་རྗེ་སེམས་དཔས་དབུར་བརྒྱན་པའོ། །སྒྲུབ་པ་ཆེན་པོའོ། །སླར་ཡང་བདག་ཉིད་ཀྱི་ཐུགས་ཀའི་ས་བོན་ལས་འོད་ཟེར་སྤྲོས། དེ་བཞིན་གཤེགས་པ་རྣམས་ཀྱི་ཟག་པ་མེད་པའི་བདེ་བ་དང༌། འཇིག་རྟེན་དང་འཇིག་རྟེན་ལས་འདས་པའི་ལོངས་སྤྱོད་ཀྱི་ཁྱད་པར་རྣམས་བཀུག བདག་གི་ཞལ་དུ་ཞུགས། རྡོ་རྗེའི་ལམ་ནས་ཐིག་ལེའི་རྣམ་པས་ཡུམ་གྱི་མཁར་བབས། སྐུ་ཡོངས་སུ་གང༌། ཡབ་ཡུམ་བདེ་བས་ཚིམ་པར་བྱས་ནས། བ་སྤུའི་བུ་ག་རྣམས་ནས། འོད་ཟེར་གྱི་ཚུལ་དུ་འཕྲོས་པའི་རྩེར། མེ་ཏོག་མ་ལ་སོགས་པ་དང༌། གཟུགས་རྡོ་རྗེ་མ་ལ་སོགས་པའི་ལྷ་མོའི་ཚོགས་དཔག་ཏུ་མེད་པས། ཕྱི། ནང༌། གསང་བ། དེ་ཁོ་ན་ཉིད་ཀྱི་མཆོད་པས། བདག་དང་ལྷའི་ཚོགས་རྣམས་ལ་མཆོད་པར་བསམ་ཞིང༌། སོ་སོའི་སྔགས་དང་ཕྱག་རྒྱ་བྱའོ ༑ ༑ ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་བརྟན་པར་བྱའོ། །དེ་ནས་དངོས་སུ་བདུད་རྩི་ཡོད་པའམ། མེད་ནའང་སེམས་ཀྱིས་གཏོར་མ་ལྟར་བྱིན་གྱིས་བརླབས་པའི་བདུད་རྩི་དེ།

ལྷ་མོ་རྣམས་ཀྱིས་བདག་དང་ལྷ་རྣམས་ལ་མཆོད་པས། བདུད་རྩིའི་རོ་མྱང་ཞིང་བདེ་བས་རྒྱུད་གང་བར་བསམ། དངོས་སུ་ཡོད་ན་མྱངས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་བརྟན་པར་བྱའོ། །ཡང་ལྷ་མོ་དེ་རྣམས་ཀྱིས། མི་བསྐྱོད་རྡོ་རྗེ་ཡེ་ཤེས་ཆེ། །ཞེས་པ་ལ་སོགས་པས་དཀྱིལ་འཁོར་གྱི་ལྷ་ཚོགས་རྣམས་ལ་མངོན་པར་བསྟོད་པར་བསམ་ཞིང༌། ངག་དུ་བརྗོད་ལ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་བརྟན་པར་བྱའོ། །དེ་ནས་མཆོད་པའི་ལྷ་མོ་རྣམས་བདག་ཉིད་ཀྱི་སྙིང་གར་བསྡུས་ནས། རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པ། མེ་ལོང་གི་གཟུགས་བརྙན་ལྟ་བུ་ལ་དམིགས་པ་གཏད་དེ། མཉམ་པར་བཞག་པར་བྱའོ། ། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ཏོ། །དེ་ནས་ལས་རྒྱལ་མཆོག་གི་ཐོག་མར་ཕྲ་མོའི་རྣལ་འབྱོར་བསྒོམ་པ་ལ་གཉིས་ལས། སྟེང་གི་སྦྱོར་བ་ནི། རང་གི་སྙིང་གའི་ས་བོན་ལས་འོད་ཟེར་སྤྲོས། འཇིག་རྟེན་གསུམ་པོ་མ་ལུས་པ་བཀུག་ནས་ཞལ་དུ་ཞུགས། ཐུགས་ཀའི་མྃ་གྱི་∶ཡི་གེའི་(《 ཞ 》《 ལུ 》 ཐིག་ལེའི་ ) ནང་དུ། སོན་ནས་ཡུངས་དཀར་གྱི་ཚད་དང་མཉམ་པའི་དཀྱིལ་འཁོར་རྫོགས་པར་ལྷག་པར་མོས་པར་བྱའོ། །དཀྱིལ་འཁོར་དེ་ལ་དམིགས་པ་གཏད་དེ་ཡིད་མཉམ་པར་བཞག་གོ །དེ་ལ་སེམས་བརྟན་ནས་སྤྲོ་བསྡུའི་དམིགས་པ་ནི། གཙོ་བོའི་ཐུགས་ཀའི་ས་བོན་ལས་འོད་བྱུང༌། འཁོར་གྱི་ལྷ་རྣམས་གསལ་གདབ། ལྷ་རྣམས་ལས་འོད་བྱུང༌། མྃ་གྱི་ཡི་གེ་གསལ་བར་བྱས། མྃ་ལས་འོད་བྱུང་བས། ཡེ་ཤེས་སེམས་དཔའ་གསལ་བར་བྱས། ཚུལ་དེ་བཞིན་དུ་ཐུགས་རྡོ་རྗེ། གསུང་རྡོ་རྗེ། སྐུ་རྡོ་རྗེ་རྣམས་གསལ་བར་བྱས། ཡང་སྐུ་རྡོ་རྗེ་ལས་འོད་བྱུང་བས། གསུང༌། ཐུགས། ཡེ་ཤེས་སེམས་དཔའ་མྃ་གྱི་ཡི་གེ ཕྲ་མོའི་ལྷ་ཚོགས་རྣམས་གསལ་བར་བྱས་ནས་འོད་རྣམས་འདུས་ཏེ། གཙོ་བོའི་ཐུགས་ཀར་ཐིམ་པར་བསམས་ལ་སེམས་གཟུང་ངོ་

༑ ༑ དེ་ནས་ཡང་གཙོ་བོའི་ཐུགས་ཀ་ནས་འོད་འཕྲོས་པས་སྔར་བཞིན། སྐུའི་རྡོ་རྗེའི་བར་གསལ་བར་བྱས། ཡབ་ཀྱི་རྡོ་རྗེའི་ལམ་ནས་བྱུང༌། ཡུམ་གྱི་མཁར་ཞུགས ༑ ཡུམ་གྱི་སྐུ་རྡོ་རྗེའི་བར། སྔར་བཞིན་གསལ་བར་བྱས་ནས་བ་སྤུའི་བུ་ག་ཐམས་ཅད་ནས་འོད་འཕྲོས། རགས་པའི་ལྷ་རྣམས་གསལ་བར་བྱས། ཡང་འོད་རྣམས་རིམ་པ་བཞིན་བསྡུས། ཕྲ་མོའི་དཀྱིལ་འཁོར་གྱི་ལྷ་རྣམས་ལ་ཐིམ། ལྷ་རྣམས་ཡུམ་རྣམས་ལ་ཐིམ། ཡུམ་ཡབ་ལ། ཡབ་ཀྱང་ཐུགས་ཀའི་ཧཱུྃ་ལ། ཧཱུྃ་རིམ་གྱིས་སྟོང་པར་གྱུར་པར་བསམས་ལ། སེམས་མཉམ་པར་བཞག་གོ །སྟོང་གསལ་གྱི་ཏིང་ངེ་འཛིན་མཆོག་སྐྱེའོ། །འོག་སྒོའི་སྦྱོར་བ་ནི། ཡབ་ཡུམ་གཉིས་སྙོམས་པར་ཞུགས་པའི་བདེ་བའི་སྒྲས། སངས་རྒྱས་ཐམས་ཅད་སྤྱན་དྲངས་ཞལ་དུ་ཞུགས ༑ སྙིང་གར་ཞུ། ཨ་བ་དྷཱུ་ཏཱིའི་མར་རྩེར་ཐིག་ལེ་ཡུངས་འབྲུ་ཙམ་བདེ་བའི་རང་བཞིན་ཅན་ཞིག་བསམས་ལ་སེམས་གཟུང་ངོ༌། །དེ་ལ་གོམས་པས་བྱང་ཆུབ་ཀྱི་སེམས་བརྟན་པའི་རྟགས་སུ། ལུས་བདེ་བས་ཁྱབ་པ་དང༌། ཐིག་ལེ་མི་ཉམས་པར་འབྱུང་ལ། བརྟན་པ་དང་ཐིག་ལེ་དེ་ཡུམ་གྱི་མཁར་ཕབ་ནས། དེའི་ནང་དུ་ལྷ་བཅུ་དགུ་ལྷག་པར་མོས་པར་བྱས་ལ། འོད་ཀྱི་སྤྲོ་བ་དང་བསྡུ་བ་སྔར་བཞིན་དུ་བྱའོ ༑ ༑ བདེ་གསལ་གྱི་ཏིང་ངེ་འཛིན་མཆོག་སྐྱེའོ། །དེ་ནས་ཏིང་ངེ་འཛིན་དེ་དག་གི་སྐྱོན། རྒོད་པའི་གཉེན་པོར་རླུང་གི་སྦྱོར་བ་ལ་བརྟེན་ཏེ་སེམས་གཟུང་བ་ནི། ཡབ་ཡུམ་སྙོམས་པར་ཞུགས་པའི་སྒྲས། དེ་བཞིན་གཤེགས་པ་རྣམས་སྤྱན་དྲངས་ནས ༑ རིམ་པ་བཞིན་རྡོ་རྗེའི་ལམ་ནས་བྱུང༌། བྷ་གའི་དཀྱིལ་འཁོར་གྱི་གཙོ་བོའི་ཞལ་དུ་ཞུགས། རྡོ་རྗེའི་ལམ་ནས་བྱུང་བས་ཡུམ་གྱི་མཁར་བབས་པ་ལས། མི་བསྐྱོད་པར་གྱུར་པའི་ཐུགས་ཀར་ཧཱུྃ་བསམས་པ་ལ་དེ་ལ་དམིགས་ཏེ་རླུང་ཁ་སྦྱོར་བྱ ༑ ཡིད་མཉམ་པར་བཞག་གོ །དེ་ནས་བྱིང་བའི་གཉེན་པོར་བཟླས་པ་བྱ་བའི་ཚུལ་ནི། ཕྲ་མོའི་གཙོ་བོའི་གནས་གསུམ་གྱི་ཡི་གེ་གསུམ་ལས། སྐུ་གསུང་ཐུགས་ཀྱི་ལྷ་ཚོགས་སྤྲོས་ནས།

སེམས་ཅན་གྱི་དོན་བྱས། ཚུར་འདུས་ནས་བདག་ཉིད་ལ་མཆོད་པར་བསམ་ཞིང༌། རླུང་ནང་དུ་འཇུག་པ་དང་སྦྱར་ལ་ཨོཾ། གནས་པ་དང་ཨཱཿཕྱིར་དབྱུང་བ་དང་སྦྱར་ལ་ཧཱུྃ། ཞེས་བརྗོད་ཅིང་རྡོ་རྗེའི་བཟླས་པ་བྱའོ། །དེ་ལྟར་བསམ་གཏན་གྱི་བྱ་བས་ཡིད་སྐྱོ་བར་གྱུར་ན། སྤྱི་བོའི་སྟེང་དུ་ཨོཾ་གྱི་ཡི་གེ་བདུད་རྩིའི་རང་བཞིན་ཅན་བསམས་ལ། དེ་ལས་འོད་འཕྲོས་པས་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་དང༌། འཇིག་རྟེན་གྱི་ཁམས་ཀྱི་བཅུད་ཐམས་ཅད་བསྡུས་ནས་ཨོཾ་ལ་ཐིམ། ཨོཾ་ལས་བདུད་རྩིའི་རྒྱུན་བབས། ཚངས་པའི་བུ་ག་ནས་ཞུགས་ནས། ལུས་ཐམས་ཅད་བདུད་རྩིས་གང་བས། བདེ་བ་ཆེན་པོ་སྐྱེས་པར་བསམ་ཞིང་མཉམ་པར་བཞག་གོ །སེམས་ཀྱི་སྐྱོ་བ་བསལ་ནས་ནི། །ཞེས་པའི་དོན་ཏོ། །དེ་ནས་ལྷའི་བཟླས་པ་ལ་སོགས་པ་ལ་འཇུག་པར་འདོད་ན། མཚམས་ཀྱི་ལྷ་མོ་བཞིས་གླུས་བསྐུལ་ནས། རང་ཏིང་ངེ་འཛིན་གྱིས་ལངས་ལ་བྱ་བ་རྣམས་ལ་འཇུག་གོ །དེ་ནས་བཟླས་པའི་རྣལ་འབྱོར་ནི། ལྷ་སོ་སོའི་ཐུགས་ཀར་ས་བོན་རྣམས་ཀྱི་མཐའ་མར་སྔགས་ཀྱི་ཡི་གེས་བསྐོར་བར་བལྟས་ལ། དེ་ལས་འོད་ཟེར་སྤྲོས། སེམས་ཅན་རྣམས་ཀྱི་དོན་བྱས། སླར་འདུས་ཡི་གེ་རྣམས་ལ་ཐིམ་པ། སྤྲོ་བསྡུའི་དམིགས་པ་བྱ་ཞིང༌། གོང་དུ་བརྗོད་པའི་འབྱིན་པའི་སྔགས་ཉིད་བཟླའོ། །དཀྱིལ་འཁོར་གྱི་ལྷ་ཐུན་མོང་བའི་བཟླས་པ་ནི། ཨོཾ་ཨཱཿམྃ་ཧཱུྃ་ཞེས་བཟླའོ ༑ ༑ བཟླས་པའི་རྣལ་འབྱོར་རོ། །དེ་ནས་གཏོར་མ་བྱ་བའི་རིམ་པ་ནི། ལེགས་པར་བཤམས་པའི་གཏོར་མ་བདུད་རྩི་འཁྱིལ་པའི་སྔགས་ཀྱིས་བསངས། སྭ་བྷཱ་ཝའི་སྔགས་ཀྱིས་སྦྱངས། དེ་ནས་རང་གི་སྙིང་གའི་ཧཱུྃ་ལས་ཧཱུྃ་སྤྲོས། གཏོར་མའི་སྟེང་གི་ནམ་མཁའ་གནས་པ་ཡོངས་སུ་གྱུར་པ་ལས། རྡོ་རྗེ་ལྟེ་བར་ཧཱུྃ་གིས་མཚན་པ་དམིགས་ལ། དེ་ལས་འོད་ཟེར་འོག་ཏུ་འཕྲོས་པས་རླུང་གི་དཀྱིལ་འཁོར་དུ་གྱུར། ཡང་འོད་ཟེར་རིམ་པ་བཞིན་སྤྲོས་པས། རིམ་པ་བཞིན་མེའི་དཀྱིལ་འཁོར་དང༌། ཐོད་པ་གསུམ་གྱི་སྒྱེད་པུའི་སྟེང་དུ།

ཡངས་ཤིང་རྒྱ་ཆེ་བའི་ཐོད་པ་དཔྲལ་བ་བདག་ལ་ཕྱོགས་པའི་ནང་དུ་ཟླ་བའི་དབུས་སུ། ཧཱུྃ་ལས་དྲི་ཆུ། ཤར་དུ་བྷཱུྃ་ལས་དྲི་ཆེན། ལྷོར་ཨཱྃ་ལས་བྱང་ཆུབ་ཀྱི་སེམས། ནུབ་དུ་ཛྲཱིཾ་ལས་ཁྲག་ཆེན་པོ། བྱང་དུ་ཁྃ་ལས་ཀླད་པ། ཡང་དབུས་སུ་ནྲྀ་ལས་མིའི་ཤ ཤར་ལྷོར་ལྃ་ལས་གླང་པོ་ཆེའི་ཤ ལྷོ་ནུབ་དུ་མྃ་ལས་བ་ལང་གི་ཤ ནུབ་བྱང་དུ་པྃ་ལས་རྟའི་ཤ བྱང་ཤར་དུ་ཏཱྃ་ལས་ཁྱིའི་ཤ དེ་ནས་ཡང་ཧཱུྃ་ལས་བྱུང་བའི་འོད་ཟེར་འོག་ཏུ་འཕྲོས་པས། རླུང་གཡོས་ནས་མེ་རབ་ཏུ་སྦར་བས་ཤ་ལྔ་བདུད་རྩི་ལྔ་འོད་དུ་ཞུ། སྤྲིས་མའི་ཚུལ་དུ་སྣ་ཚོགས་རྡོ་རྗེའི་ལྟེ་བར་ཨོཾ་གྱིས་མཚན་པར་གྱུར། དེ་ལས་འོད་འཕྲོས་པས། སྟེང་གི་རྡོ་རྗེ་ལ་རེག་པས། རྡོ་རྗེ་ལས་ཀྱང་འོད་ཟེར་དུ་མ་འཕྲོས་པས། སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་སྤྱན་དྲངས་ནས་རྡོ་རྗེ་ལ་ཞུགས། རྡོ་རྗེ་སྣ་ཚོགས་རྡོ་རྗེ་དང་བཅས་པ། ཐོད་པའི་ནང་དུ་ལྷུང་ནས། ཐམས་ཅད་ཡང་དག་པར་འདྲེས་པ་ལས། འཇིག་རྟེན་ལས་འདས་པའི་འདོད་པའི་ལོངས་སྤྱོད་དུ་མས་བརྒྱན་པ། ཁ་དོག་དང༌། དྲི་དང༌། རོ་དང༌། ནུས་པ་ཕུན་སུམ་ཚོགས་པ་དང་ལྡན་པར་བསམས་ལ། ཨོཾ་ཨཱཿཧཱུྃ། ཞེས་ཡང་ནས་ཡང་དུ་བརྗོད་ནས་བྱིན་གྱིས་བརླབ་བོ ༑ ༑ སླར་ཡང་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་གིས་བསྒོམས་པ་ལྟ་བུའི། དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་རྒྱ་མཚོའི་འཁོར་དང༌། ཕྱོགས་སྐྱོང་བ་དང༌། འབྱུང་པོ་ལ་སོགས་པའི་འཇིག་རྟེན་སྐྱོང་བ་ཆེན་པོ་རྣམས་ཀྱིས་བསྐོར་བ་སྤྱན་དྲངས། མཆོད་ཡོན་དང༌། པདྨའི་གདན་ཕུལ་ལ། མཆོད་པ་ལྔས་མཆོད་ནས། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་ལ། ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང༌། ཨོཾ་ཨཱཿབཛྲ་དྷྲྀཀ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཧཱུྃ། ཞེས་པ་ལ་སོགས་པ། ལྷ་སོ་སོའི་སྔགས་ཀྱི་ཕུལ་བའི་མཐར། ཨོཾ་ཨཱཿཧཱུྃ།

ཞེས་པའི་སྔགས་ཀྱིས་འཇིག་རྟེན་པ་རྣམས་ལའང་དབུལ་ལོ། །སླར་ཡང་མེ་ཏོག་ལ་སོགས་པས་མཆོད་ནས་མངོན་པར་བསྟོད་ལ། འདོད་པའི་དོན་ལ་གསོལ་བ་བཏབ་ནས། ཕུལ་དུ་བྱུང་བའི་དངོས་གྲུབ་སྩལ་བར་བསམས་ལ། བཟོད་པར་གསོལ་ཏེ། ཨོཾ་བཛྲ་མུཿ ཞེས་བརྗོད་ནས་གཤེགས་སུ་གསོལ་ལོ། །གཏོར་མའི་རིམ་པའོ། །དེ་ནས་ཁ་ཟས་ལ་ལོངས་སྤྱོད་པའི་ཚེ། བཟའ་བཏུང་གཏོར་མ་བཞིན་བྱིན་གྱིས་བརླབས་ནས། རང་འཇམ་པའི་རྡོ་རྗེར་བསམས་པའི་ཕུང་པོ་ཁམས་དང་སྐྱེ་མཆེད་དང༌། ལུས་ངག་ཡིད་གསུམ་ལྷ་དང་ལྷ་མོའི་ཚོགས་སུ་ལྷག་པར་མོས་ལ། ལྟེ་བར་རབ་ཏུ་འབར་བའི་མེ་ཨའི་རྣམ་པར་བསམ་ཞིང༌། མགྲིན་པར་ཧྲཱིཿལས་པདྨ་དམར་པོ་འདབ་མ་བརྒྱད་པའི་ལྟེ་བར། རྡོ་རྗེ་རྩེ་ལྔ་པ་སྦུ་གུ་དང་བཅས་པ། ལྟེ་བ་ལ་ཧཱུྃ་གིས་མཚན་པ་དམིགས་ལ། ལག་པ་གཉིས་དགང་བླུགས། ཁ་ཧོམ་ཁུང་དུ་བསམས་ལ་ཆགས་སྡང་མེད་པར་ལྷ་མཆོད་པའི་བསམ་པས་བཟའ་བར་བྱའོ ༑ ༑ ལྷག་མ་ནི་ལྷག་མ་ལ་དགའ་བའི་འབྱུང་པོ་ལ་སྦྱིན་ནོ། །ཟས་ཀྱི་ཆོ་གའི་རིམ་པའོ། །དེ་ནས་སྤྱོད་ལམ་ལ་འཇུག་པའི་ཚེ། དཀྱིལ་འཁོར་དང་ལྷའི་རྣམ་པ་དག་པ་ངག་ཏུ་བརྗོད་ཅིང་དྲན་པར་བྱས་པའི་མཐར། རང་གི་སྙིང་གའི་ས་བོན་ལས་འཕྲོས་པའི་འོད་ཟེར་གྱིས་གཞལ་ཡས་ཁང་དང་ལྷ་རྣམས་རང་ལ་བསྡུས་ནས ༑ རང་དཔའ་བོ་གཅིག་པར་གནས་པའི་སྐྱེ་མཆེད་དང་ལུས་ངག་ཡིད་ལྷ་སོ་སོར་མོས་པར་བྱས་ལ། སྣོད་ཀྱི་འཇིག་རྟེན་གཞལ་ཡས་ཁང་དང༌། བཅུད་ཀྱི་འཇིག་རྟེན་ལྷག་པའི་ལྷར་བལྟ་ཞིང༌། ཡུལ་དྲུག་ལྷ་མོ་དྲུག་ཏུ་བསམས་ལ་ཡུལ་གྱི་ལྷ་མོས་བདག་གི་སྐྱེ་མཆེད་ཀྱི་ལྷ་རྣམས་མཆོད་པར་བསམ་ཞིང༌། འདོད་པའི་ལོངས་སྤྱོད་ལ་མངོན་པར་ཆགས་པ་དང༌། སྡང་བའི་ཡིད་རྣམས་སྤངས་ནས། འཇིགས་པ་དང༌། བག་ཚ་བ་མེད་པར་རྣམ་པར་སྤྱད་དོ། །བསོད་ནམས་འཕེལ་བའི་ཕྱིར་མཆོད་པ་དང་ཆུ་སྦྱིན་དང༌། སཱཙྪ་གདབ་པ་ལ་སོགས་པ་བྱ་སྟེ། གཞན་དུ་ཤེས་པར་བྱའོ། །ཐམས་ཅད་དུ་གཞན་ལ་ཕན་པ་སྙིང་པོར་བྱའོ།

།སྣང་བ་ལྷ་དང་ ༑ རང་བཞིན་སྟོང་པ་དང༌། ངོ་བོ་ཟུང་དུ་འཇུག་པ་དང༌། ཀུན་ཏུ་སྤྱོད་པ་ལྷ་མཆོད་པའི་ཐབས་སུ་ཤེས་པའི་རྣལ་འབྱོར་པ་ལ་ནི། དོན་དུ་མི་འགྱུར་བ་འགའ་ཡང་མེད་དོ། །སྤྱོད་ལམ་གྱི་བྱ་བའོ། །དེ་ལྟར་ཉམས་སུ་ལེན་པའི་གང་ཟག་ནི། བརྩོན་པ་དང་བསྟུན་པའི་བྱེ་བྲག་གིས་འདིའམ་བར་དོ་ལ་སོགས་པར་རིག་པ་འཛིན་པར་གྱུར་ནས། ས་དང་ལམ་རྫོགས་པར་བྱས་ཏེ། ཡོན་ཏན་མ་ལུས་པའི་དབང་ཕྱུག་རྡོ་རྗེ་འཛིན་པ་ཆེན་པོར་འགྱུར་རོ། །ཐུན་མོང་གི་དངོས་གྲུབ་ནི་ཞར་ལ་ལྷུན་གྱིས་གྲུབ་པ་ཉིད་དོ། །གསང་བ་འདུས་པ་སྦས་ཆུའི་རྒྱ་མཚོ་ཤིན་ཏུ་ཟབ་ཅིང་རྒྱ་ཆེ་བར། །དེད་དཔོན་མཚུངས་མེད་འཇམ་དབྱངས་མཐུ་ཡིས་སངས་རྒྱས་ཡེ་ཤེས་ཞབས་ཀྱིས་ནི། །མན་ངག་རིན་ཆེན་ཕུང་པོ་བླངས་ནས་སྒྲུབ་ཐབས་ཀུན་ཏུ་བཟང་པོ་ཡི། །བང་མཛོད་བསྒྲུབས་ལས་རབ་ཏུ་བཏུས་ནས་རིན་ཆེན་ཕྲེང་འདི་ཁོ་བོས་སྤེལ། །བློ་ལྡན་གང་ཞིག་སྲིད་དང་ཞི་བའི་རྒུད་པ་མ་ལུས་ཀུན་བསལ་ནས ༑ ༑ སྟོབས་དང་མི་འཇིགས་མ་འདྲེས་ཆོས་སོགས་ཐམས་ཅད་མཁྱེན་པའི་དཔལ་གྱིས་ནི། །རབ་ཏུ་འབྱོར་ཞིང་ལྷ་དང་མི་ཡི་སྐྱབས་གནས་དམ་པར་བྱའོ་ཞེས ༑ ༑ ཉེ་བར་ཁས་འཆེ་དེ་དག་གིས་ནི་རིན་ཆེན་ཕྲེང་འདིས་བརྒྱན་པར་གྱིས། ། དགེ་བ་གང་ཞིག་ཕུལ་དུ་བྱུང་བའི་འབྲས་བུ་ཉེར་འབྱིན་རིན་ཆེན་ལྟར། །རྣམ་པར་དག་ཅིང་སྡུག་བསྔལ་མུན་ནགས་ཚང་ཚིང་རབ་འཇོམས་འོད་འབར་བ། །ཉེ་བར་བསགས་དེས་ཐོག་མེད་དུས་ནས་སྲིད་པར་དུབ་པ་དབུགས་ཕྱུང་སྟེ། །བློ་གྲོས་རྒྱལ་མཚན་དཔལ་གྱི་རྩེ་མོར་ཀུན་བཟང་ནོར་བུས་བརྒྱན་གྱུར་ཅིག །ཚུལ་འདི་གང་གི་དྲིན་གྱིས་རྟོགས་གྱུར་པ། །སྲིད་གསུམ་བླ་མ་ཡོན་ཏན་རིན་ཆེན་གཏེར

༑ ༑ ཆོས་རྗཻ་དཔལ་ལྡན་ས་སྐྱ་པཎྜི་ཏའི། །ཞབས་པད་དྲི་མ་མེད་ལ་ཕྱག་འཚལ་ལོ། །བཅོམ་ལྡན་འདས་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས། ཆོས་ཀྱི་རྒྱལ་པོ་སངས་རྒྱས་ཡེ་ཤེས་ཞབས་ཀྱིས་བཀོད་པའི་ཀུན་ཏུ་བཟང་པོའི་བང་མཛོད་ལས་ཕྱུང་ནས། བསྡེབས་ལེགས་པའི་ངག་གིས་རྣམ་པར་སྤེལ་བའི་སྒྲུབ་པའི་ཐབས་རིན་པོ་ཆེའི་ཕྲེང་བ་ཞེས་བྱ་བ་འདི་ནི། ཆོས་ཀྱི་རྗེ་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏ་ཆེན་པོའི་ཞབས་ཀྱི་རྡུལ་སྤྱི་བོས་ལེན་པ། ལུང་དང་རིགས་པའི་གནད་ཕྱིན་ཅི་མ་ལོག་པར་སྨྲ་བ། འཕགས་པ་ཞེས་བྱ་བས་མེ་ཕོ་རྟའི་ལོ ༑ དབྱར་ཟླ་འབྲིང་པོའི་ཡར་གྱི་ངོ་ལ། རྒྱལ་བུ་བྱང་ཆུབ་སེམས་དཔའི་ཕོ་བྲང་ཆེན་མོར་སྦྱར་བའོ།། །། མེས་པོའི་ཤུལ་བཞག་ལས། ས་སྐྱ་བཀའ་འབུམ།ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གཉིས་པ། PAGE 612PAGE 611