རང་བཞིན་ཡོན་ཏན་རྒྱན་གྱི་ཕུལ། །བླ་ན་མེད་པས་ལེགས་བརྒྱན་སླད། ། གཞན་གྱི་བཅོས་མའི་རྒྱན་རྣམས་ཀྱིས། །བརྒྱན་པར་བགྱི་ཡང་ཅི་ཞིག་འཚལ། ། དེ་ལྟ་མོད་ཀྱི་འཕགས་མཆོག་དང༌། །འགྲོ་མཆོག་རྣམས་ཀྱི་ཉིན་དང་ཉིན། ། བསྟོད་པའི་རྒྱན་གྱིས་རྣམ་ཀུན་ཏུ། །བརྒྱན་པར་བགྱིད་པ་མ་ལགས་སམ། །དེ་སླད་བདག་ཀྱང་མཆོད་པ་དང༌། །སྣ་ཚོགས་བསྟོད་པའི་སྒྲ་དབྱངས་ཀྱི། །རྒྱན་རྣམས་ཀུན་གྱིས་མགོན་པོ་ཁྱོད། །ཀུན་ཏུ་བརྒྱན་ཕྱིར་སྤོབས་པར་གྱུར། །འདི་ལྟར་མཆོད་པས་མཆོད་པར་བགྱིར་འོས་མ་ལུས་ཀུན་བདག་མགོན་པོ་མཆོག་ཁྱོད་མཆོད་སྤྲིན་རྒྱ་མཚོ་སྙན་ཚིག་ཆར་རྒྱུན་བསྟོད་དབྱངས་འབྲུག་གི་སྒྲ་དབྱངས་ལྡན་པས་ལེགས་མཆོད་པས། །དེ་ལྟར་མཆོད་པས་མཆོད་བྱེད་དུ་འོས་མ་ལུས་ལུས་ཅན་ཆོས་ཀྱི་དབྱིངས་གཏུགས་ནམ་མཁའི་མཐས་ཀླས་ཀུན་གྱིས་ཀྱང་ནི་ཀུན་བཟང་རྣམ་འཕྲུལ་མཆོད་སྤྲིན་ལྟ་བུས་ལེགས་མཆོད་ཅིང༌། །ཡོན་ཏན་རྒྱ་མཚོའི་ཡོན་ཏན་ཚོགས་རྣམས་ཡོན་ཏན་ཤེས་པའི་དད་པས་དབང་བྱས་ཡོན་ཏན་བསྔགས་པའི་བསྟོད་དབྱངས་རྒྱ་མཚོ་དབྱངས་ཅན་(《

ལུ 》 སྙན་ ) ཚིག་དང་ཚངས་དབྱངས་ལྟར་སྙན་ལེགས་བསྒྲགས་པས། །སྡུག་བསྔལ་རྒྱ་མཚོ་རྣམ་པར་སྦྱངས་ནས་བསོད་ནམས་རྒྱ་མཚོ་ཀུན་ནས་རྒྱས་པའི་དཔལ་ལས་ལེགས་བྱུང་མཆོད་སྤྲིན་རྒྱ་མཚོས་ཡོན་ཏན་རྒྱ་མཚོ་སྲས་བཅས་རྟག་ཏུ་མཆོད་གྱུར་ཅིག །གཅིག་ལ་མཆོད་པས་མཆོད་འོས་ཀུན། །ཀུན་ནས་མཆོད་པར་འགྱུར་བ་སྟེ། །དངོས་གྲུབ་བདེ་བླག་ཉིད་སྩོལ་བས། །ཡུལ་འདི་བླ་ན་མེད་པར་འཚལ། །ངོ་བོ་རྣམ་དག་བཀོད་པ་རྨད། །སེམས་ཀྱི་རྣམ་འཕྲུལ་ཕུལ་བྱུང་བས། །ཞིང་ཀུན་རྒྱས་པར་འགེངས་པས་ན། །མཆོད་རྫས་དམ་པ་ཉིད་ལགས་གྲང༌། །དམིགས་པ་མེད་བཞིན་གཞན་དོན་དམིགས། །སྙན་དངགས་སྙན་པའི་བསྟོད་དབྱངས་བཅས། ། གུས་པས་འདུད་བཞིན་གུས་མཆོད་པའི། །ཚུལ་འདི་ཆོས་ཚུལ་མ་ལགས་སམ། ། ཕྱག་འོས་ཕྱག་དང་མཆོད་པས་མཆོད་སླད་བདག་དང་གཞན་གྱིས་ཚུལ་མིན་བགྱིས་པའི་ནོངས་པ་གང་དེ་སླན་ཆད་བསྡམ་པའི་ཡིད་ཀྱིས་བཤགས། །དགེ་དང་དགེ་འབྲས་གང་དང་གང་ཡོད་དེ་དང་དེ་ལ་དགའ་བས་ཡི་རངས་དགེ་ལེགས་རྒྱ་མཚོ་ཀུན་ཏུ་སྤེལ་སླད་རྫོགས་སངས་རྒྱས། །གང་དང་གང་བཞུགས་དེ་དང་དེ་ལ་འཁོར་ལོ་རིན་ཆེན་བསྐོར་བར་བསྐུལ་ཞིང་འཁོར་བ་ཇི་སྲིད་བརྟན་པར་བཞུགས་གསོལ་དེ་དག་གིས། །ཇི་ལྟ་ཇི་ལྟར་སྤྱོད་པ་སྤྱད་པ་དེ་ལྟ་དེ་ལྟར་གཞན་གྱི་དོན་ཕྱིར་བདག་གིས་སྤྱད་བགྱི་མ་ལུས་སྐྱེ་རྒུའང་སྤྱོད་གྱུར་ཅིག །བྱང་ཆུབ་སྤྱོད་པའི་ཡན་ལག་ཡན་ལག་བདུན། །བདག་གིས་ཇི་ལྟར་སྤྱད་པ་སྤྱོད་པ་ལྟར ༑ ༑ སྐྱེ་རྒུ་ཀུན་གྱིས་སྤྱོད་པ་སྤྱད་བྱས་ནས། །རང་བྱུང་རྒྱལ་བ་ལྷ་ཡི་ལྷར་གྱུར་ཅིག ༑ མཆོད་འོས་ཡོན་ཏན་རྒྱ་མཚོ་ལེགས་མཆོད་པའི། །དགེ་དེས་འགྲོ་ཀུན་མཆོད་བྱའི་གནས་ཐོབ་ནས། །དེ་དག་ཀུན་ལ་མཆོད་སྤྲིན་རྒྱ་མཚོ་ཡིས། །མཆོད་བྱཻད་ཀུན་ཏུ་བཟང་པོ་བདག་གྱུར་ཅིག །བསྟོད་འོས་རྣམས་ལ་བསྟོད་དབྱངས་སྙན་པའི་སྒྲས། །བསྟོད་པའི་དགེ་བ་གང་དེས་ལུས་ཅན་ཀུན། །བསྟོད་བྱར་གྱུར་ནས་དེ་དག་རྣམས་ལ་བདག །སྟོད་བྱེད་སྙན་དངགས་མཁན་དུའང་འགྱུར་

བར་ཤོག །བདག་ཀྱང་སྐྱེ་ཞིང་སྐྱེ་བ་ཐམས་ཅད་དུ། །རྒྱལ་དང་རྒྱལ་བའི་སྲས་ པོ་ཐམས་ཅད་ལ། །བླ་མེད་མཆོད་སྤྲིན་རྒྱ་མཚོས་མཆོད་བྱེད་ཅིང༌། །བསྟོད་ དབྱངས་རྒྱ་མཚོའི་སྒྲ་ཡིས་བསྟོད་པར་ཤོག །མཐོང་བའི་ཆོས་(《 ཞ 》 ཚེ་ ) འདིར་ ཆོས་ལ་རབ་དད་པའི། །ཆོས་རྒྱལ་ཆོས་ཀྱིས་རྒྱལ་ཞིང་ཞབས་བརྟན་ལ། །ཆོས་བཞིན་ཆབ་སྲིད་ལེགས་སྐྱོང་སྐྱེ་རྒུ་ཀུན། །ཆོས་དང་ཟང་ཟིང་དཔལ་གྱིས་འབྱོར་པར་ཤོག །འདིར་ནི་ཆོས་དོན་ཕུན་ཚོགས་པ། །ཡང་དག་སྤོབས་པས་དབང་བྱས་ནས། །ཚིག་སྦྱོར་སྙན་པས་བསྡེབས་པ་གང༌། །དབྱངས་ཀྱི་ཀུན་ནས་བསྙད་པའི་ཚེ། །འཕགས་པའི་ཚོགས་རྣམས་དགྱེས་འགྱུར་ཞིང༌། །བློ་གསལ་རྣམས་ཀྱི་ཡིད་འཕྲོག་ལ། །བླུན་པོའི་རྣ་བའི་དཔལ་བསྐྱེད་པ། །འདི་འདྲ་སོ་སོ་རིག་པའི་རྒྱུ ༑ ༑ ཚིག་གི་སྡེབ་སྦྱོར་སྦྱོར་བའི་ཚུལ་ལ་ཚུལ་བཞིན་ཤེས་པའི་ཤེས་ལྡན་ཞིང༌། ། དོན་གྱི་རིན་ཆེན་ཆེན་པོའི་ཆེན་པོས་ཆེས་ཆེར་མཛེས་བྱེད་སྣ་ཚོགས་ཀྱིས། །གང་བློའི་ཁང་མཛེས་མཛེས་པར་རབ་སྤྲས་སྤྲོས་པས་སྤྲོས་པའི་ཡིད་དབང་ཕྱིར། ། གཞན་གྱི་སྙན་དངགས་ངག་གི་དཔལ་འཕྲོག་འཕྲོག་བྱེད་ཡིད་རབ་འཕྲོག་པ་སྦྱར ༑ ༑ ཀུནྡའི་ཕྲེང་བ་ཀུན་ནས་བསྟར་འདྲའི་སོ་ཡི་ཟེའུ་འབྲུའི་ཕྲེང་བ་ཅན། ། དཀར་ནག་རྣམ་འབྱེས་གསལ་བའི་མདངས་ལྡན་མིག་གི་པད་འདབ་རྣམ་པར་རྒྱས ༑ ༑ རབ་ཏུ་དགའ་བའི་རླུང་གི་ཤུགས་ཀྱིས་རོ་འཛིན་སྙིང་པོ་བསྐྱོད་པ་ལས། ། སྙན་ཚིག་དྲི་བསུང་ཕྱོགས་བཅུར་ཁྱབ་པས་ཤེས་ལྡན་བུང་བའི་ཡིད་རབ་འཕྲོག ། ཚུལ་འདི་མཁྱེན་རབ་རྒྱ་ཆེ་རབ་རྒྱས་ཀུན་ནས་བརྩེ་བའི་ཐུགས་མངའ་བའི། ། ཆོས་ཀྱི་རྒྱལ་པོ་བཟང་པོའི་ཞབས་ཀྱི་ཞབས་པད་སྤྱི་བོས་གུས་བླངས་ཤིང༌། །བློ་གྲོས་རྒྱལ་མཚན་ཡོན་ཏན་ནོར་བུའི་དཔལ་གྱིས་མཚན་པ་ལེགས་འཛིན་པ། ། ཐེག་པ་མཆོག་གི་བརྟུལ་ཞུགས་བཟང་པོས་རྣམ་པར་འཕགས་པས་སྦྱར་བ་ཡིན། ཁམས་གསུམ་གྱི་ཆོས་ཀྱི་རྒྱལ་པོ་བླ་མ་བདེ་བར་གཤེགས་པ་ལ། ཆོས་གོས་རིན་པོ་ཆེ་འཇིག་རྟེན་གྱི་ཁམས་རྒྱ་མཚོའི་རྒྱན་རྣམ་པར་བཀྲམ་པ་ཞེས་བྱ་བས་མཆོད་པར་བྱེད་པའི་རབ་ཏུ་བསྔགས་པ།

བསྟོད་དབྱངས་རྒྱ་མཚོ་སྙན་དངགས་རིན་པོ་ཆེའི་རྒྱན་རྣམ་པར་བཀྲ་བ་ཞེས་བྱ་བ་འདི་ནི། དགེ་སློང་ཆོས་སྨྲ་བ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བས། ས་མོ་ལུག་གི་ལོ་དགུན་ཟླ་འབྲིང་པོ་ལ། རྒྱ་ནག་པོའི་རྒྱལ་པོ་གྲངས་མེད་པ་བྱུང་བའི་གནས་བཀྲ་ཤིས་དང༌། དགེ་མཚན་དུ་མས་རྣམ་པར་བརྒྱན་པ་ཅོང་ཏོའི་མཁར་ཆེན་པོར་སྦྱར་བའོ། །ཚུལ་འདི་ནི་རྐང་པ་ཐུང་ངུ་དང༌། རིང་པོ་དང༌། ཤིན་ཏུ་རིང་པོ་རྣམས་སྤེལ་ཞིང་འབྱུང་བས་རྒྱ་མཚོའི་རྦ་རླབས་ཀྱི་ཕྲེང་བ་ལྟ་བུ་ཞེས་བྱ་བའི་སྡེབ་སྦྱོར་ཡིན་ལ། འདིའི་དོན་དྲན་བཞིན་པའི་དབྱངས་རྣམ་པར་དག་པས་བརྗོད་ཅིང་གཞན་དག་ལའང་བསྙད་ན། རྒྱ་ཆེ་བའི་བསོད་ནམས་ཀྱི་ཕུང་པོ་ཉེ་བར་བསྐྲུན་པར་འགྱུར་རོ་སྙམ་དུའང་བསམས་མོད། དེ་ལྟ་ནའང་ཚུ་རོལ་མཐོང་བ་བྱིས་བློའི་ངང་ཚུལ་དུ་གྱུར་པས་ཚིག་དང༌། དོན་གྱི་ཆ་ལ་འགལ་བ་དང༌། འཁྲུལ་པར་གྱུར་པ་དེ་དང་དེ་དག་ལེགས་པར་སྦྱངས་པའི་ཐུགས་ཤིན་ཏུ་དྭངས་པའི་མེ་ལོང་ལྟར་གསལ་བར་ཤེས་བྱའི་དཀྱིལ་འཁོར་གྱི་གཟུགས་བརྙན་ཀུན་ཏུ་སྣང་བ། ཤིན་ཏུ་མཁས་པའི་སྐྱེ་བོ་རྣམས་དང༌། དམ་པའྀ་དོན་གྱི་དེ་ཁོ་ན་ཉིད་ལ་ཤིན་ཏུ་མཉམ་པར་བཞག་པའི་རྣལ་འབྱོར་ལ་གོམས་པས། འཇིག་རྟེན་ལས་འདས་པའི་ཡེ་ཤེས་ཤིན་ཏུ་གཟི་ཆེ་བ་བརྙེས་པའི་འཕགས་པའི་ཚོགས་རྣམས་ཀྱི་ཐུགས་ཀྱིས་བས་པར་འགྱུར་བ་ནི། ཤིན་ཏུ་གནོང་བའི་ཡིད་ཀྱིས་བཟོད་པར་གསོལ་ཞིང་མཆིས་པས། རིགས་པ་དང་རྣམ་པར་གྲོལ་བའི་སྤོབས་པ་རྡོ་རྗེའི་ངག་ཕྱིན་ཅི་མ་ལོག་པའི་དོན་དང་བཅས་པའི་དངོས་གྲུབ་ཀྱང་སྩལ་དུ་གསོལ་ལོ།། །།༄༅། །ཐུབ་པའི་བསྟོད་པ་བཞུགས།¿། ༄༅། །སངས་རྒྱས་བཅོམ་ལྡན་འདས་ཤཱཀྱ་ཐུབ་པའི་བསྟོད་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །དྲི་མེད་དད་པའི་ཆུ་གཏེར་ལས་འཁྲུངས་པ། །ཚིག་གི་མེ་ཏོག་སྙན་པའི་དྲི་བསུང་ཅན། །ངག་གི་སྲད་བུས་ཚར་དུ་དངར་བྱས་ནས། །ཐུབ་དབང་ཡོན་ཏན་རྒྱ་མཚོར་མཆོད་པར་བགྱི

༑ ༑ འགྲོ་བ་འདི་ཀུན་སྣ་ཚོགས་སྡུག་བསྔལ་གྱིས། །ཀུན་ནས་གཟིར་བར་གང་གིས་མཁྱེན་གྱུར་པས། །དེ་དག་བསྒྲལ་ཕྱིར་བྱང་ཆུབ་ཐུགས་བསྐྱེད་པ། ། ཕན་པར་དགོངས་པ་ཁྱོད་ལ་ཕྱག་འཚལ་ལོ། །སྲིད་པའི་བདེ་ལ་ཀུན་ནས་མ་ཞེན་པར། །བྱང་ཆུབ་མཆོག་ཕྱིར་རབ་ཏུ་བརྩོན་པ་ཡིས། །བསོད་ནམས་ཡེ་ཤེས་ཚོགས་རབ་རྫོགས་མཛད་པ། །བརྩོན་པ་མཐའ་ཡས་ཁྱོད་ལ་ཕྱག་འཚལ་ལོ། ། མ་ཆགས་ཉེས་མེད་མི་འཁྲུགས་རབ་ཏུ་སྡུད། །རྣམ་པར་མི་གཡེང་ཀུན་ནས་མ་རྨོངས་དང༌། །ཐབས་སྟོབས་སྨོན་ལམ་ཡེ་ཤེས་རྒྱ་མཚོའི་ཚོགས། །ཡོངས་སུ་རྫོགས་པ་ཁྱོད་ལ་ཕྱག་འཚལ་ལོ། །དྲན་དང་བརྩོན་འགྲུས་རྫུ་འཕྲུལ་རྐང་པ་དང་ ༑ ༑ དབང་པོ་མཆོག་དང་རྨད་དུ་བྱུང་བའི་སྟོབས། །བྱང་ཆུབ་ཡན་ལག་འཕགས་པའི་ལམ་རྣམས་ཀུན། །ལེགས་པར་གྲུབ་པ་ཁྱོད་ལ་ཕྱག་འཚལ་ལོ། ། གྲངས་མེད་གསུམ་གྱིས་ས་བཅུ་མཐར་ཕྱིན་ནས། །ལྷ་རྣམས་གདུལ་བར་བྱ་ཕྱིར་དགའ་ལྡན་དུ། །དམ་པ་ཏོག་དཀར་ཞེས་བྱར་གང་གྱུར་པ། །བསོད་ནམས་མཐའ་ཡས་ཁྱོད་ལ་ཕྱག་འཚལ་ལོ། །དུས་མཁྱེན་ཁྱོད་ནི་ལྷུམས་སུ་བདེ་བར་བཞུགས ༑ ༑ ∶ལྷུམས་ནས་(《 ལུ 》 བདེ་བར་ ) བལྟམས་ཤིང་གཞོན་ནུའི་རོལ་རྩེད་མཛད ༑ ༑ མངོན་པར་བྱུང་ནས་དཀའ་བ་རབ་ཏུ་སྤྱད། །དོན་ཀུན་གྲུབ་པ་ཁྱོད་ལ་ཕྱག་འཚལ་ལོ། །བྱང་ཆུབ་ཤིང་དབང་དྲུང་དུ་བདུད་ཀྱི་སྟོབས། །བྱམས་པའི་ཐུགས་ཀྱིས་ལེགས་པར་ཕམ་མཛད་ནས། །ཕྱོགས་བཅུའི་རྒྱལ་བ་ཀུན་གྱིས་དབང་བསྐུར་བ། །དཔའ་བོ་ཆེན་པོ་ཁྱོད་ལ་ཕྱག་འཚལ་ལོ། །མངོན་པར་ཤེས་པ་ལྔ་ནི་ལེགས་བསྒྲུབས་ནས། །རྡོ་རྗེ་ལྟ་བུའི་ཏིང་འཛིན་མཆོག་གིས་ནི། །བླ་ན་མེད་པའི་བྱང་ཆུབ་བརྙེས་གྱུར་པ། །འཇིག་རྟེན་འདྲེན་པ་ཁྱོད་ལ་ཕྱག་འཚལ་ ལོ ༑ ༑ བག་ཆགས་དང་བཅས་དྲི་མ་ཀུན་སྤངས་ཤིང༌། །མཁྱེན་པའི་ཡེ་ཤེས་ཀུན་ནས་རབ་རྒྱས་པས། །ལྷར་བཅས་འཇིག་རྟེན་ཀུན་གྱི་སྐྱབས་གྱུར་པ། །རྫོགས་པའི་སངས་རྒྱས་ཁྱོད་ལ་ཕྱག་འཚལ་ལོ། །སྤྲོས་པ་ཉེ་བར་ཞི་བའི་རང་བཞིན་ཅན ༑ ༑ ངེས་པ་ལྔ་ལྡན་བདེ་ཆེན་ཡེ་ཤེས་སྐུ།

།གཞན་གྱི་རྐྱེན་གྱིས་སྣ་ཚོགས་ཀུན་སྣང་བ། །སྐུ་གསུམ་བརྙེས་པ་ཁྱོད་ལ་ཕྱག་འཚལ་ལོ། །ལྷུན་པོའི་རྒྱལ་པོ་ལྟ་བུར་རབ་ཏུ་བརྗིད། །ཉི་མ་བཞིན་དུ་མཐའ་ཡས་འོད་མཛད་ཅིང༌། །མཚན་དང་དཔེ་བྱད་ཀུན་ནས་གསལ་བའི་སྐུ། །མགོན་པོ་མཚུངས་མེད་ཁྱོད་ལ་ཕྱག་འཚལ་ལོ། ། དོན་བཟང་ཆོས་སྤོབས་ངེས་པའི་ཚིག་ལྡན་པས། །འཁོར་གྱི་ནང་དུ་འཇིགས་བྲལ་སེང་གེའི་སྒྲ། །དབྱངས་ཀྱི་ཡན་ལག་དྲུག་ཅུས་རབ་བརྒྱན་པ། །ཀུན་ཏུ་སྒྲོགས་པ་ཁྱོད་ལ་ཕྱག་འཚལ་ལོ། །གསལ་ཞིང་ཐོགས་མེད་མི་གནས་མཉམ་པ་ཉིད། ། ཡོན་ཏན་འབྱུང་གནས་གདུལ་བྱའི་དོན་ཀུན་སྒྲུབ། །རྟོག་པ་ཀུན་སྤངས་སྲིད་དང་ཞི་བའི་བདག །ཡེ་ཤེས་ལྔ་ལྡན་ཁྱོད་ལ་ཕྱག་འཚལ་ལོ། །འཇིག་རྟེན་སློབ་མ་བསེ་རུ་ལྟ་བུ་དང༌། །རྒྱལ་སྲས་རྣམས་དང་ཐུན་མོང་གྱུར་པ་དང༌། །ཕུལ་དུ་བྱུང་བའི་ཡོན་ཏན་ཀུན་བརྙེས་པ། །སྲིད་ཞིའི་སྟོན་མཆོག་ཁྱོད་ལ་ཕྱག་འཚལ་ལོ། ། ཀུན་སྦྱོར་འཆིང་བ་ཀུན་ལས་རྣམ་གྲོལ་ཡང༌། །སྨོན་ལམ་གྲུབ་པ་རྣམ་འཕྲུལ་མཐའ་ཡས་ཀྱིས། །སྲིད་པ་ཇི་སྲིད་འགྲོ་བའི་དོན་མཛད་པ། །སྐྱེ་རྒུའི་གཉེན་གཅིག་ཁྱོད་ལ་ཕྱག་འཚལ་ལོ། །འཁོར་ལོ་རིན་ཆེན་དམ་པ་སྐོར་མཛད་ཅིང༌། ། ཤིན་ཏུ་གདུལ་དཀའི་སྐྱེ་བོ་རབ་ཏུ་བཏུལ། །གདུལ་བྱ་རྣམ་གྲོལ་གསུམ་ལ་འགོད་མཛད་པ། །སྟོབས་བཅུ་ལྡན་པ་ཁྱོད་ལ་ཕྱག་འཚལ་ལོ། །གདུལ་བྱ་རྣམས་ཀྱི་སྐལ་བའི་དུས་མཁྱེན་ནས། །བསྟན་པ་འཕགས་པའི་ཚོགས་ལ་ལེགས་གཏད་ དེ ༑ ༑ ཀུ་ཤའི་གྲོང་དུ་ཞི་བའི་ཚུལ་བསྟན་པ། །སྡུག་བསྔལ་མཐར་མཛད་ཁྱོད་ལ་ཕྱག་འཚལ་ལོ། །སླར་ཡང་འགྲོ་བའི་བསོད་ནམས་སྤེལ་བྱའི་ཕྱིར། །སྐུ་གདུང་རིང་བསྲེལ་ཕུང་པོར་ལེགས་གྱུར་ནས། །འཇིག་རྟེན་ཀུན་གྱི་མཆོད་པའི་རྟེན་གྱུར་པ། །མཛད་པ་རྒྱུན་མི་འཆད་ལ་ཕྱག་འཚལ་ལོ། །སུམ་ཅུ་རྩ་གསུམ་གནྡྷ་ར་ཡི་གྲོང༌། །ཀ་∶ལིངྒ་(《 ལུ 》 ལིང་ཀ་ ) དང་ཀླུ་ཡི་གནས་རྣམས་སུ། །བསོད་ནམས་རྟེན་དུ་ཉིད་ཀྱིས་རྗེས་གནང་བའི། །ཐུབ་ཆེན་མཆེ་བ་བཞི་ལ་ཕྱག་འཚལ་ལོ།

། བསོད་ནམས་ཤུགས་ལྡན་སྙིང་རྗེའི་ངང་ཚུལ་ཅན། །གོ་པེ་ལ་ཡི་ལྷག་བསམ་དག་པའི་མཐུས། །འགྲོ་བ་གདུལ་ཕྱིར་ཉེ་བར་བྱོན་གྱུར་པ། །རྒྱལ་བའི་ཚེམས་ལ་གུས་པས་ཕྱག་འཚལ་ལོ། །ཇི་ལྟར་ཉི་མས་ལུས་འཕགས་སྣང་བྱས་ནས། ། འཛམ་གླིང་སྣང་བར་བྱེད་ལྟར་འཇང་གི་ཡུལ། །སྣང་བར་མཛད་ནས་འདིར་ནི་སྣང་མཛད་པ། །སྐྱེ་རྒུའི་སྒྲོན་མ་དེ་ལ་ཕྱག་འཚལ་ལོ། །འཛམ་བུ་ཆུ་བོའི་གསེར་ལྟར་རབ་ཏུ་དྭངས། །ཀུནྡ་ལྟར་དཀར་གུར་གུམ་མདངས་ལྡན་པས། །མཛེས་པ་གཞན་ཀུན་རབ་ཏུ་ཟིལ་གནོན་པ། །མཆོད་པར་འོས་པ་དེ་ལ་ཕྱག་འཚལ་ལོ། ། བདེ་གཤེགས་ཡོན་ཏན་རྒྱ་མཚོར་སྐྱེ་བ་བརྙེས། །ཕན་བདེའི་འོད་ཟེར་སྣ་ཚོགས་རབ་ཏུ་འཕྲོ། །གསོལ་བ་བཏབ་ན་དགོས་འདོད་ཀུན་འབྱུང་བ། །དབང་གི་རྒྱལ་པོ་དེ་ལ་ཕྱག་འཚལ་ལོ། །སླར་ཡང་བདག་ལ་གསོལ་བའི་ཚིག་འགའ་མཆིས། ། འཇིག་རྟེན་མགོན་པོ་ཡུད་ཙམ་དགོངས་སུ་གསོལ། །མགོན་མེད་འདི་དག་ང་ཡིས་བསྐྱབ་བོ་ཞེས། །དམ་བཅས་ཇི་བཞིན་ཉིད་ཀྱི་རྗེས་དགོངས་ལ། །ལས་ཀྱི་རླུང་གིས་སྲིད་པའི་རྒྱ་མཚོར་འཕངས། །བློ་གྲོས་མི་བྲལ་ཉོན་མོངས་དབང་གྱུར་པའི ༑ ༑ འགྲོ་ཀུན་སྡུག་བསྔལ་རྣམས་ལས་སྐྱབས་པ་དང༌། །རྣམ་གྲོལ་བདེ་ཆེན་ཐོབ་པར་མཛད་དུ་གསོལ། ཁྱོད་ཀྱི་བསྟན་པ་དྲི་མེད་ཚུལ་འདི་ནི། །འགྲོ་བ་ཀུན་གྱི་མིག་གཅིག་གྱུར་པ་ལགས། །དེ་ལྟ་མོད་ཀྱི་བློ་ངན་མ་སྦྱངས་ཤིང༌། །གཟུ་ལུམས་སྨྲ་བ་ཆོས་ལྟར་བཅོས་པ་ཡི། །སྐྱེ་བོ་རྣམས་ཀྱིས་རབ་ཏུ་དཀྲུགས་པར་གྱུར ༑ ༑ ཚུལ་འདི་མགོན་པོ་ཁྱེད་ཀྱིས་རབ་བཟློག་ནས། །བདེ་གཤེགས་བསྟན་པ་རྨ་མེད་རྒྱས་པ་དང༌། །འགྲོ་བ་ཀུན་ལ་རྟག་ཏུ་སྣང་བར་མཛོད། །དེང་སང་འདི་ན་འགྲོ་བའི་དཔལ་འབྱོར་དང༌། །ཐུབ་པའི་བསྟན་པ་གང་ལ་བརྟེན་པའི་གཞི། ། མོང་གོ་རྒྱལ་པོ་མི་དབང་གོ་པེ་ལ། །སྐུ་མཆེད་ཡབ་སྲས་བརྒྱུད་པར་བཅས་པ་ཀུན ༑ ༑ སྐུ་ཚེ་རིང་ཞིང་དབང་ཕྱུག་རྒྱས་པ་དང༌། །ཐུབ་དབང་ཁྱོད་ཀྱི་གསུང་རབ་བདུད་རྩི་ཡི། །སྣོད་ཀྱི་དམ་པ་ཉིད་དུ་འགྱུར་བ་དང༌།

།ཆོས་བཞིན་འཇིག་རྟེན་རྟག་ཏུ་སྐྱོང་བར་མཛོད། །ཆར་ཆུ་དུས་སུ་འབབ་ཅིང་ལོ་ཏོག་ལེགས། །ནད་དང་མུ་གེ་འཁྲུག་པ་ཞི་བ་དང༌། །ཕན་ཚུན་བྱམས་པའི་སེམས་དང་རབ་ཏུ་ལྡན། ། འགྲོ་བ་དཔལ་དང་ལྡན་པར་མཛད་དུ་གསོལ། །བདེ་གཤེགས་དབང་པོ་ཡོན་ཏན་གཏེར་གྱིས་ཕྱུག །མཐའ་ཡས་ཕྱིར་ན་མཐའ་དག་སུས་བརྗོད་སྤོབས། ། གསོལ་བ་འདི་དག་བདག་འདྲའི་སྤྱོད་ཡུལ་མིན། །འོན་ཀྱང་ཅུང་ཟད་ཙམ་ཞིག་འདིར་བརྗོད་པས། །རྒྱལ་སྲས་གོ་པེ་ལ་ཡི་དད་པའི་མཐུས། །ཐུབ་ཆེན་མཆེ་བ་མཐོང་བར་གྱུར་པ་ལ། །རབ་ཏུ་དགའ་ཞིང་དད་པའི་དབང་གིས་བརྗོད། །བདག་བློའི་ཉེས་པ་དེང་འདིར་བཟོད་པར་གསོལ། །དེ་ལས་བྱུང་བའི་དགེ་བའི་རྩ་བ་ ནི ༑ ༑ དྲི་མེད་རབ་ཏུ་དཀར་བ་གང་ཡོད་དེས། །ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །ཀུན་མཁྱེན་རྒྱལ་བའི་གོ་འཕང་∶ལ་གནས་(《 ལུ 》 ཐོབ་པར་ ) ཤོག །གནས་སྐབས་སུ་ཡང་མི་དབང་གོ་པེ་ལ། །སྲས་དང་བཙུན་མོ་ནད་མེད་སྐུ་ཚེ་རིང༌། །བདེ་གཤེགས་བསྟན་པ་རྒྱས་པར་བྱེད་པ་དང༌། །བྱམས་པའི་ཐུགས་ཀྱིས་འགྲོ་བ་སྐྱོང་བར་ཤོག །བདག་ཀྱང་དེང་ནས་ཚེ་རབས་ཐམས་ཅད་དུ། །བདེ་བར་གཤེགས་པའི་བསྟན་པ་ལེགས་བཟུང་ནས། །ཆོས་ཀྱིས་ཕོངས་པའི་སེམས་ཅན་ཐམས་ཅད་ལ། །མཚུངས་མེད་ཆོས་ཀྱི་དགའ་སྟོན་འགྱེད་པར་ཤོག །མཁྱེན་པའི་དཀྱིལ་འཁོར་ལེགས་བཤད་འོད་ཟེར་ཅན། །ཤེས་བྱའི་མཁའ་ལ་ཀུན་ཏུ་ཐོགས་མེད་ཅིང༌། །གདུལ་བྱའི་བློ་གྲོས་པད་ཚལ་རྒྱས་མཛད་པ ༑ ༑ ཆོས་རྗེ་ཆོས་ཀྱི་ཉི་མ་ལ་ཕྱག་འཚལ། །ཤཱཀྱའི་རྒྱལ་པོའི་ཡོན་ཏན་གྱི་ཆ་ལ་བསྟོད་ཅིང་གསོལ་བའི་ཚིག་འདི་ནི། ཆོས་རྗེ་ས་སྐྱ་པཎྜི་ཏ་ཆེན་པོའི་∶གསུང་གི་འོད་ཟེར་གྱིས་ཡིད་ཀྱི་མུན་པ་བསལ་བར་བྱས་པས། ཐུབ་པའི་གསུང་རབ་ཀྱི་ཆ་ལ་བློའི་སྣང་བ་ཅུང་ཟད་ཐོབ་པར་གྱུར་པ་ཆོས་སྨྲ་བའི་བཙུན་པ་(《 ཞ 》 ཞབས་ཀྱི་རྡུལ་སྤྱི་བོས་ལེན་པ་ ) འཕགས་པ་ཞེས་བྱ་བས་དེ་བཞིན་གཤེགས་པའི་ཚེམས་མཆེ་བ་མཐོང་བར་གྱུར་པ་ལ་དད་ཅིང་མངོན་པར་དགའ་བས།

ཤིང་ཕོ་སྟག་གི་ལོ་སྨིན་དྲུག་གི་ཟླ་བའི་ཚེས་ཉི་ཤུ་གསུམ་ལ་སྦྱར་བའོ།། །།༄༅། །འཇམ་དཔལ་ལ་མཚན་དོན་གྱི་སྒོ་ནས་བསྟོད་པ་ ( ¡¶ ཞ ¡· + ཚིགས་བཅད་ཉེར་ལྔ་པ་ ) བཞུགས། ། ༄༅། །ཨོཾ་སྭསྟི་སིདྡྷཾ། ན་མོ་མཉྫུ་གྷོ་ཥཱ་ཡ། སྐྱབས་མཆོག་སངས་རྒྱས་ཀུན་གྱི་དངོས། །དཔལ་ལྡན་བླ་མ་ལ་བཏུད་དེ། །སངས་རྒྱས་ཐམས་ཅད་བསྐྱེད་པའི་ཡབ། །འཇམ་པའི་དཔལ་ལ་བསྟོད་པར་བགྱི། །མིང་ལ་བརྟེན་ནས་དོན་ཚོལ་བ། །འདི་ནི་ཤེས་ལྡན་རྣམས་ཀྱི་ལུགས། །ཐུབ་པས་ཁྱོད་མཚན་འཇམ་དཔལ་ཞེས། །བསྒྲགས་དོན་དེ་ནི་འདི་ལྟར་ཁུམས། །སེམས་ཀྱི་རང་བཞིན་སྤྲོས་པ་ཡི། །གྲྭ་ཟུར་ཞི་བས་འཇམ་པ་ཉིད། །རྟེན་འབྱུང་སྲིད་ཞིའི་དཔལ་གྱི་གཞི། ། འདི་འདྲ་རྒྱུ་ཡི་འཇམ་དཔལ་ལགས། །སྟོང་ཉིད་རྟོགས་པས་ལྟ་བ་ཡི། །ཚང་ཚིང་ཞི་བས་འཇམ་པ་ཉིད། །སྙིང་རྗེས་∶སྐྱེ་འགྲོའི་(《 ལུ 》 འགྲོ་བའི་ ) དཔལ་གྱུར་པ། ། འདི་འདྲ་ལམ་གྱི་འཇམ་དཔལ་ལགས། །སྐུ་གསུམ་མི་ཕྱེད་མཉམ་སྦྱོར་ཞིང༌། ། སྐུ་གསུང་ཐུགས་ཀྱི་རྡོ་རྗེ་ཅན། །ཡོན་ཏན་ཕྲིན་ལས་མཐར་ཕྱིན་པ། །འདི་འདྲ་འབྲས་བུའི་འཇམ་དཔལ་ལགས། །ཆོས་དབྱིངས་རང་བཞིན་འཇམ་པའི་ངང༌། ། གཟུགས་ཀྱི་སྐུ་ནི་གདུལ་བྱའི་དཔལ། །སྐུ་གསུམ་ལྷུན་གྱིས་གྲུབ་པ་པོ། །འཇམ་པའི་དཔལ་ལ་ཕྱག་འཚལ་ལོ། །ཀུན་ནས་མཛེས་པ་འཇམ་པའི་སྐུ། །མཚན་དང་དཔེ་བྱད་ཉེར་འབར་བ། །གང་གིས་མཐོང་བའི་དཔལ་གྱུར་པ། །འཇམ་པའི་དཔལ་ལ་ཕྱག་འཚལ་ལོ། །ཐེག་མཆོག་སྟོན་པ་འཇམ་པའི་དབྱངས། །ཡན་ལག་དྲུག་ཅུས་ཟུག་རྔུ་སེལ། །གང་གིས་ཐོས་པས་དཔལ་གྱུར་པ། །འཇམ་པའི་དཔལ་ལ་ཕྱག་འཚལ་ལོ། །སྒྲིབ་གཉིས་དྲི་བྲལ་འཇམ་པའི་ཐུགས། །ཡེ་ཤེས་ལྔ་ཡི་བདག་ཉིད་ཅན། །གང་གིས་དྲན་པའི་དཔལ་གྱུར་པ། །འཇམ་པའི་དཔལ་ལ་ཕྱག་འཚལ་ལོ། །སྲིད་ཞི་མཉམ་ཉིད་འཇམ་པ་སྟེ། །སྟོབས་དང་མི་འཇིགས་རིག་པ་སོགས། །གང་གིས་རྗེས་སུ་སློབ་པའི་དཔལ། །འཇམ་པའི་དཔལ་ལ་ཕྱག་འཚལ་ལོ། །འགྲོ་ལ་མཉམ་དགོངས་འཇམ་པ་ཉིད། །རྣམ་འཕྲུལ་དུ་མས་རྣམ་ཀུན་ཏུ།

།གང་གིས་དད་པའི་དཔལ་གྱུར་པ། །འཇམ་པའི་དཔལ་ལ་ཕྱག་འཚལ་ལོ

༑ ༑ དེ་ལྟར་རྒྱུ་དང་ལམ་དང་ནི། །འབྲས་བུའི་ཆོས་རྣམས་གང་ལགས་པ། །དེ་ཀུན་འཇམ་པའི་དཔལ་ཉིད་དེ། །རྣམ་པར་སྤྲོས་ན་མཐའ་ཡས་ལགས། །དེ་སླད་དུས་གསུམ་རྒྱལ་བ་ཀུན། །འཇམ་དཔལ་གྱིས་བསྐྱེད་ཅེས་དང༌། །སངས་རྒྱས་ཀུན་གྱི་ཡེ་ཤེས་སྐུ། །གཅིག་ཏུ་བསྡུས་པ་འཇམ་དཔལ་ཞེས། །གསུངས་པའང་ངེས་པའི་དོན་དུ་འཚལ། །རྒྱལ་བ་མིང་དང་མཚན་མ་ཡི། །ཚུལ་དུ་གང་བཏགས་དེ་ཡིས་ནི། །དེ་བཞིན་གཤེགས་པ་མ་མཐོང་ལ། །གང་གིས་ཚུལ་འདིས་སངས་རྒྱས་ཀུན། །འཇམ་དཔལ་ཉིད་དུ་ལེགས་རྟོགས་པ། །དེ་ཡིས་རྒྱལ་བའི་ངེས་པའི་སྐུ ༑ ༑ གདོན་མི་ཟ་བར་འཚལ་བ་ལགས། །དེ་སླད་གངྒཱའི་རྡུལ་སྙེད་ཀྱི། །ཐུབ་མཚན་བསྐལ་པར་བརྗོད་པ་བས། །འཇམ་དཔལ་ཞེས་བརྗོད་ཁྱད་འཕགས་ཞེས ༑ ༑ གང་གསུངས་དེ་ཡང་ངེས་པར་ཁུམས། །རྒ་དང་འཆི་བའི་འཇིགས་བྲལ་དང་ ༑ ༑ ཚངས་སྤྱོད་ཆོས་ཀུན་གནས་མེད་དང༌། །གཞན་གྱི་དོན་ལ་རྩེ་དགའི་ཕྱིར ༑ ༑ གཞོན་ནུར་གྱུར་པ་ཁྱོད་ལ་ཕྱག་འཚལ། །བདུད་དང་གཤིན་རྗེའི་འཇིགས་པ་ཀུན། །མ་རིག་པ་ལས་བྱུང་བ་སྟེ། ཁྱོད་ཀྱིས་དེ་ཡང་དཔྱྀས་འབྱིན་པས ༑ ༑ གཤིན་རྗེའི་དགྲར་གྱུར་ཁྱོད་ཕྱག་འཚལ། །སྐུ་ཡི་མཚན་དང་རྣམ་པ་དང༌། ཁ་དོག་དང་ནི་ཕྱག་འཚན་དང༌། །ཆ་ལུགས་གསུང་གིས་གསང་སྔགས་ཀུན། ། གདུལ་བྱའི་རྒྱུད་ལ་ཟབ་མོའི་དོན། །མཚོན་པའི་ཕྱིར་དང་ཐོབ་བྱའི་ཕྱིར། །སྒྱུ་མའི་ཚུལ་གྱིས་རྣམ་སྤྲུལ་པ། །འདི་འདྲ་རྒྱལ་བ་ཐབས་མཁས་པ། །བསམ་མི་ཁྱབ་པའི་རྣམ་འཕྲུལ་ལགས། །དེ་སླད་དེ་ལ་རྣམ་ཀུན་ཏུ། །སྤྱྀ་བོས་གུས་པས་ཕྱག་འཚལ་ཞིང༌། །བསམ་པ་ཐག་པས་སྐྱབས་སུ་མཆི། །རྟག་ཏུ་བྱིན་གྱིས་བརླབ་ཏུ་གསོལ། ཁྱོད་ཀྱི་རང་བཞིན་ཇི་བཞིན་དང༌། །རྣམ་འཕྲུལ་མཛད་པ་ཇི་སྙེད་པ། །འཕགས་མཆོག་རྣམས་ཀྱིའང་ཡུལ་མིན་ན། །བདག་འདྲས་ཇི་ལྟར་རྟོགས་པར་འགྱུར། །འོན་ཀྱང་བསམ་མི་ཁྱབ་པ་དང༌། །མཚུངས་མེད་དཔེ་མེད་ཟླ་མེད་ཅིང༌། །དཔག་ཡས་ཉིད་དུ་ལེགས་ཁུམས་པས། །དེ་ལྟའི་ཚུལ་གྱིས་བསྔགས་པ་ལགས། ཁྱོད་ཀྱི་མཚན་ལས་ཁྱོད་ཡོན་ཏན།

།བརྟགས་ནས་ཚིག་གི་ཕྲེང་བས་བསྟོད། །དོན་དང་མི་ལྡན་རྗེས་བསྔགས་པ། །སྒྲོ་འདོགས་ཡིན་ཕྱིར་སྨད་པའི་གནས(《 ཞ 》 ཕྱིར ) ། །རྒྱ་མཚོ་ལས་ནི་བྱུང་བའི་ཆུས། །རྒྱ་མཚོའི་ལྷ་ནི་མཆོད་པ་ལྟར། །རྒྱལ་བའི་གསུང་ལས་འབྱུང་བ་ཡི། །ཚུལ་གྱིས་ཁྱོད་ལ་བསྔགས་པ་ལགས། །འདི་ལ་སྡེབ་སྦྱོར་མ་མཆིས་ཤིང༌། །གལ་ཏེ་དོན་ཡང་འགལ་གྱུར་ ན ༑ ༑ བརྩེ་བས་བཟོད་པར་དགོངས་ནས་ཀྱང༌། །འཁྲུལ་པའི་དྲ་བ་བྲལ་དུ་གསོལ ༑ ༑ དད་པས་བརྗོད་སླད་དགེ་བསགས་པ། །གང་ཡིན་དེ་ཡིས་འགྲོ་བ་ཀུན ༑ ༑ བློ་མཆོག་འཇམ་མགོན་རྗེས་ཞུགས་ནས། །འཇམ་པའི་དཔལ་དུ་འགྱུར་བར་ཤོག །འཇམ་དཔལ་གཞོན་ནུར་གྱུར་པ་ལ་མཚན་དོན་གྱི་སྒོ་ནས་བསྟོད་ པ ༑ ཚིགས་སུ་བཅད་པ་ཉི་ཤུ་རྩ་ལྔ་པ་འདི་ནི། ཆོས་ཀྱི་རྒྱལ་པོ་དཔལ་ལྡན་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱྀ་བོས་ལེན་པ། འཕགས་པའི་མིང་དང་ལྡན་པས། མེ་མོ་སྦྲུལ་གྱི་ལོ་དབྱར་ཟླ་འབྲིང་པོའི་ཚེས་བཅུ་བདུན་ལ་རི་བོ་རྩེ་ལྔར་སྦྱར་ བའོ ༑༑ ༑༑ ༄༅། །འཇམ་དཔལ་ལ་ ¡Ã ཉེ་བར་བསྔགས་པ་ ( ¡¶ ཞ ¡·¡¶ ལུ ¡· བསྟོད་པ་ ) མེ་ཏོག་གི་ཕྲེང་བ་བཞུགས། ། ༄༅། །ཨོཾ་སྭསྟི་སིདྡྷ྄྄ཾ། ན་མོ་གུ་རུ་མཉྫུ་གྷོ་ཥཱ་ཡ། ཤེས་བྱ་ཀུན་མཁྱེན་ཆོས་ཀྱི་རྒྱ་མཚོ་ཚིག་དང་སྤོབས་པའི་རིན་ཆེན་ཏིང་འཛིན་རྒྱལ་བ་དང༌། །རྒྱལ་སྲས་རང་རྒྱལ་དགྲ་ལས་རྣམ་རྒྱལ་འཇིག་རྟེན་གཙོ་བོ་ཆེ་བར་རབ་གྲགས་དེ་དག་གིས ༑ ༑ ཡོན་ཏན་དཔག་ཡས་འཇམ་པའི་དབྱངས་ལ་བསྟོད་དབྱངས་བགྲང་ཡས་རྟག་ཏུ་སྒྲོགས་མོད་དེ་ལྟ་ནའང༌། །མཆོག་ཏུ་དད་པས་ཇི་ལྟར་སྤོབས་བཞིན་བདག་གིས་ཀྱང་ནི་བསྟོད་ཚིག་མེ་ཏོག་ཕྲེང་བས་མཆོད། །རྒྱལ་བ་ཀུན་གྱི་ཡེ་ཤེས་ལས་གྲུབ་རྒྱལ་སྲས་གཞོན་ནུ་རྣམ་པར་རོལ་པ་འགྱིང་པའི་སྐུ། །ཆོས་ཀྱི་འཁོར་ལོ་རྟག་ཏུ་བསྐོར་ཕྱིར་ཆོས་འཆད་ཕྱག་རྒྱས་∶ཐུགས་རྗེ་(《 ཞ 》 རྗེས་སུ་ ) མཚོན་བྱེད་ཨུཏྤལ་བསྣམས། །དཔའ་བོ་ཁྱོད་ནི་བདུད་བཞིའི་དཔུང་འཇོམས་མཐུ་སྟོབས་བརྙེས་སླད་རབ་ཏུ་འབར་བའི་རལ་གྲི་དང༌།

།ཡེ་ཤེས་གསལ་བའི་སྐད་ཅིག་གཅིག་གིས་ཤེས་བྱ་མ་ལུས་ཇི་བཞིན་མཁྱེན་ཕྱིར་གླེགས་བམ་འཛིན། ། རང་གཞན་དོན་གྱི་ཡོན་ཏན་མ་ལུས་ཡོངས་སུ་རྫོགས་སླད་གསེར་བཟང་འབར་བའི་མདངས་ལྡན་པ། །རིན་ཆེན་གྱིས་སྤྲས་ན་བཟས་ཀླུབས་ཤིང་རྣམ་པ་སྣ་ཚོགས་སྤྲུལ་པའི་འོད་ཟེར་ཕྱོགས་བཅུར་འགྱེད། །བསོད་ནམས་ཡོངས་རྫོགས་ཉེས་པས་མ་གོས་རང་བཞིན་གྱིས་གསལ་མི་འཇིགས་བཞི་ཡིས་བསྙེངས་བྲལ་བས ༑ ༑ རིན་ཆེན་ཁྲི་སྟེང་ཆུ་སྐྱེས་བསིལ་ཟེར་རྣམ་པར་བསྒྱྀངས་པའི་སེངྒེ་མཆོག་ལ་རོལ་པས་བཞུགས། །ཆོས་ཀྱི་དབྱིངས་དང་ཉིད་ཀྱི་རིགས་མཚོན་མཐོན་མཐིང་རལ་པའི་ཐོར་ཚུགས་མི་འཁྲུགས་རྒྱལ་བས་བརྒྱན། །སྤྱན་མཆོག་བཟང་པོས་འགྲོ་ལ་ལེགས་གཟིགས་འཛུམ་པའི་མདངས་ལྡན་ཞལ་གྱི་པདྨོ་རྒྱས་པ་ལས། ། དམ་པའི་ཆོས་སྒྲ་བསྒྲགས་པའི་དྲིས་བསྡུས་རྒྱལ་སྲས་རང་རྒྱལ་དགྲ་བཅོམ་བུང་བ་ཉེར་འཁྲིགས་པས། །ཉེ་བར་བསྔགས་པའི་དར་དིར་སྒྲ་སྒྲོགས་ལྷ་དང་ཀླུ་དབང་རིག་འཛིན་ཆོས་(《 ཞ 》《 ལུ 》 ཚོགས་ ) ཀྱིས་ཁྱོད་ཞབས་མཆོད། །བཅོམ་ལྡན་ཁྱོད་ནི་ལ་ལ་དག་ན་ཟླ་བ་ཉ་ལྟར་རབ་ཏུ་ཞི་ཞིང་དེས་པ་དང༌། །འགའ་ཞིག་ཏུ་ནི་རྒྱན་རྣམས་དུ་མས་རྣམ་པར་སྤྲས་ཤིང་ཉི་མ་བཞིན་དུ་རབ་ཏུ་ལྷམ། །གཞོན་ནུ་ལ་ལར་བཙུན་མོའི་འཁོར་གྱིས་རྣམ་པར་རོལ་ཞིང་བདེ་བ་ཀུན་ལ་དགྱེས་རྒུར་ སྤྱོད ༑ ༑ གཞན་དུ་འཇིགས་བྱེད་མི་བཟད་ཚུལ་འཛིན་དུས་མཐའི་མེ་འོད་མཆེད་པ་ལྟར་འབར་ཕྲེང་བས་འཁྲིགས། ཁ་ཅིག་ཏུ་ནི་ཡིད་བཞིན་ནོར་བུ་དཔག་བསམ་ཤིང་དང་སྨན་སོགས་འགྲོ་བའི་ཉེར་འཚོར་འགྱུར། །ལ་ལར་གདོང་བཞི་དྲག་པོ་འཇུག་སྲེད་དབང་པོ་དང་ནི་འཁོར་ལོས་སྒྱུར་རྒྱལ་ཚུལ་སྟོན་ཞིང༌། །དེ་བཞིན་གཞན་དུ་དགྲ་བཅོམ་རང་རྒྱལ་རྒྱལ་སྲས་དུ་མའི་རྣམ་པར་བསྟན་ནས་གཞན་ཡིད་སྒྱུར། །ཞིང་ཁམས་ལ་ལར་རྣམ་པར་འདྲེན་པ་ཆེན་པོར་གྱུར་ནས་རིན་ཆེན་ཆོས་ཀྱི་འཁོར་ལོ་བསྐོར། །མགོན་པོ་ཁྱོད་ཀྱི་རྣམ་འཕྲུལ་མཐའ་ཡས་རྒྱལ་བས་ཀྱང་ནི་བརྗོད་པར་ནུས་མིན་གང་གི་ཕྱིར།

།ནམ་མཁའ་དང་ནི་ཆོས་ཀྱི་དབྱིངས་དང་སེམས་ཅན་ཁམས་བཞིན་ཚད་དང་བགྲང་བ་ལས་འདས་ཕྱིར། །དབྱངས་དང་གསལ་བྱེད་ཡི་གེའི་མ་མོ་བརྒྱ་ཕྲག་ཕྱེད་རྣམས་བཅོམ་ལྡན་ཁྱོད་ཀྱིས་གསང་སྔགས་ལགས། །དེ་དག་ལས་བཏུས་སྡེབ་སྦྱོར་ཐ་དད་ལས་རྣམས་ཀུན་བྱེད་དཔག་ཏུ་མེད་མོད་ཆོས་ཀྱི་སྒོ། །སྐྱེ་མེད་རྡུལ་བྲལ་དོན་དམ་དེ་ཉིད་འཆི་འཕོ་མེད་ཅིང་མི་འབྲལ་མཚོན་བྱེད་ཡི་གེ་ལྔ། ཁྱོད་ཀྱི་སྔགས་ཀུན་བཟང་མོའི་དེ་ཉིད་ངེས་པར་མཚོན་ཕྱིར་ཆོས་རྣམས་ཀུན་གྱི་སྙིང་པོ་ལགས། ཁྱོད་ཉིད་གཅིག་པུ་ས་གསུམ་དག་ན་རྨད་དུ་བྱུང་བར་ཡོངས་སུ་གྲགས་གྱུར་དེ་སླད་དུ། །སྐྱེ་བོ་གང་ཞིག་བག་ཡོད་དེ་དག་གདོན་མི་ཟ་བར་ཁྱོད་ལ་སྐྱབས་སུ་མཆི་བར་བགྱིད། །གང་གིས་ལུགས་བཟང་དྲི་མེད་དེ་འདྲ་བླ་མའི་དྲིན་གྱིས་ལེགས་པར་ཁུམས་པས་བདག་གི་ཡིད། །དད་པའི་བློ་གྲོས་རྣམ་པར་འཕེལ་སླད་མགོན་པོ་ཁྱོད་ཀྱི་ཞབས་ཀྱི་དྲུང་དུ་ཉེ་བར་ལྷགས། ཁྱོད་ཀྱི་རྣམ་འཕྲུལ་མཐའ་ཡས་ཇི་སྙེད་བདག་གི་ལུས་ཀྱང་དེ་སྙེད་གྱུར་ནས་ཁྱོད་བཞུགས་སྲིད། །མཆོད་པའི་སྤྲིན་ཕུང་ཉེ་བར་བཀོད་པ་དུ་མས་མཆོད་ཅིང་སྤྱི་བོའི་གཙུག་གིས་ཕྱག་འཚལ་ལོ། །སྡུག་བསྔལ་དུ་མས་རབ་ཏུ་ཉེན་པའི་འགྲོ་ཀུན་བསྐྱབ་སླད་ངེས་པ་ཁོ་ནར་སྐྱབས་སུ་མཆི། །མ་རིག་གིས་ལྡོངས་ལས་ཀྱི་རླུང་གིས་སྡུག་བསྔལ་རྦ་འཁྲུགས་སྲིད་པའི་རྒྱ་མཚོར་རབ་འཕངས་ནས། །ཉོན་མོངས་ཆུ་སྲིན་མི་བཟད་ཁར་ཆུད་སྐྱེ་རྒུའི་འདི་དག་ཐུགས་རྗེའི་ཕྱག་གིས་ལེགས་དྲངས་ཏེ། །ཐར་པ་དམ་པའི་དགེ་ལེགས་དཔལ་གྱིས་རྣམ་པར་རོལ་ཕྱིར་རྣམ་པ་ཀུན་ཏུ་གསོལ་བ་འདེབས། །ཐུབ་པའི་གསུང་རབ་ཤིན་ཏུ་གཅེས་ཕྱིར་ཉིད་ཀྱིས་ཀྱང་ནི་གླེགས་བམ་རྟག་ཏུ་བསྣམས་མཛད་ནའང༌། །དེང་སང་འདི་ན་ཆེ་བར་ཁས་འཆེ་དེ་དག་གིས་ཀྱང་∶སྡེ་སྣོད་(《 ཞ 》 སྡེབས་སྦྱོར་ ) རྒྱ་མཚོ་རྒྱང་བསྲིངས་ནས། །གདམས་པའི་ཐིགས་པ་ཅུང་ཟད་ཙམ་ལ་མཆོག་ཏུ་ལྟ་ཞིང་དམ་ཆོས་སྨྲ་བ་སུན་འབྱིན་པས།

།འགྲོ་བ་འདི་ཀུན་མུན་ནག་སྟུག་པོས་མངོན་པར་ཁེབས་གྱུར་འདི་ལ་མགོན་ཁྱོད་ཇི་ལྟར་དགོངས། །སྐྱེ་རྒུ་འདི་དག་མ་རུངས་གྱུར་པ་མངོན་སུམ་མཐོང་བས་བདག་ཡིད་བཟོད་པར་མ་གྱུར་པས། ཁྱོད་ལས་གཞན་པའི་རེ་གནས་མ་མཆིས་དེ་ཡི་སླད་དུ་བསམ་པ་ཐག་པས་གསོལ་བཏབ་ཀྱང་ ༑ ༑ གལ་ཏེ་ཁྱོད་ཐུགས་དགོངས་མི་མཛད་ན་ཁྱོད་ཀྱི་མཐུ་དང་ཐུགས་རྗེའི་བྱ་བ་གང་ཞིག་ལགས། །དེ་སླད་དེ་ལྟར་གསོལ་བའི་དོན་འདི་ད་ལྟ་ཉིད་དུ་འབྲས་བུ་མཆོག་དང་ལྡན་པ་མཛོད། །མགོན་པོ་འཇམ་དབྱངས་ཡེ་ཤེས་རྒྱ་མཚོར་བསྟོད་དབྱངས་ཚིག་གིས་ས་བོན་རྣམ་པར་བཏབ་པ་ལས། །བདག་བློའི་ཉེས་པའི་འདམ་གྱིས་མ་གོས་བསོད་ནམས་པདྨོ་བདེ་ལེགས་བཅུད་ལྡན་གང་བསྐྲུན་པ ༑ ༑ ནམ་མཁའི་མཐས་གཏུགས་སྐྱེ་རྒུའི་བུང་བས་དགའ་མགུར་སྤྱད་པས་ཉོན་མོངས་ཀྱིས་གཟིར་རྒུད་བྲལ་ནས། །བསོད་ནམས་ལུས་རྒྱས་ཡེ་ཤེས་ལྔ་ཡི་བདེ་བ་མཆོག་དང་རྣམ་པ་ཀུན་ཏུ་ལྡན་གྱུར་ཅིག །བློ་མཆོག་འཇམ་དབྱངས་ནམ་མཁའ་བཞིན་དུ་ལུས་ཅན་ཀུན་ལ་ཁྱབ་པར་བཞུགས་མོད་དེ་ལྟ་ནའང༌། །རང་གི་ཉེས་སྤྱད་དབང་དུ་གྱུར་པས་སྡུག་བསྔལ་ཁུང་ཞུགས་བློ་གྲོས་མིག་བྲལ་སྟོབས་ཞན་པས། །བཅོམ་ལྡན་མཐོང་དང་ཐོས་པའི་སྐལ་མེད་རྣམ་པར་འཐོམས་པ་དེ་འདྲའི་དྲུང་དུ་བདག་མཆིས་ནས། །རྣམ་འཕྲུལ་བྱེ་བ་ཕྲག་བརྒྱ་བསྟན་ནས་ཁྱོད་ཀྱི་ལེགས་བཤད་བདུད་རྩིའི་དགའ་སྟོན་ཐོབ་བྱེད་ཤོག །ཆོས་ཀྱི་རྒྱལ་པོ་ས་སྐྱ་པ་ཞེས་གྲགས་པའི་འོད་ཀྱིས་ས་གསུམ་རབ་གསལ་བླ་མ་དེའི། །ཞབས་ཀྱི་པདྨོ་ཅོད་པན་དུ་བྱེད་འཕགས་པའི་མིང་ཅན་བློ་གྲོས་གསལ་བའི་མིག་ལྡན་པས། ། བསྟོད་ཚིག་མེ་ཏོག་སྡེབ་སྦྱོར་མདངས་བཀྲ་ཀུན་ནས་སྤེལ་ལེགས་སྙན་པའི་དྲི་བསུང་དང་ལྡན་པས། །བློ་གསལ་བུང་བའི་ཡིད་རབ་འཕྲོག་བྱེད་མེ་ཏོག་ཕྲེང་འདིས་མགོན་པོ་འཇམ་དབྱངས་ལེགས་མཆོད་དོ། །འདི་ལྟར་བྱང་ཆུབ་སེམས་པའི་སྤྱོད་པ་ལ་རིང་དུ་སྦྱངས་པས་བསྟན་པའི་བྱ་བ་དང༌། གཞན་གྱི་དོན་ལ་རབ་ཏུ་བརྩོན་པའི་གོ་བགོས་པ།

རྒྱལ་པོ་གོ་པེ་ལ་ཞེས་བྱ་བའི་བསོད་ནམས་ཀྱི་དཔལ་ལ་མངོན་པར་བརྟེན་ནས་ཆོས་སྨྲ་བ་འཕགས་པ་ཞེས་བྱ་བས། རི་བོ་རྩེ་ལྔར་མཆིས་ནས་འཇམ་པའི་དབྱངས་ལ་གསོལ་བ་བཏབ་པའི་ཚེ། བཅོམ་ལྡན་འདས་ཀྱིས་རྣམ་པར་འཕྲུལ་པ་དུ་མ་བསྟན་པས་བསྟོད་པར་འདོད་པའི་བློ་གྲོས་རྣམ་པར་∶འཕེལ་བ་(《 ཞ 》 འཕྲུལ་པ་ ) དང༌། གཞན་ཡང་ཐར་པ་ཆེན་པོའི་རྒྱལ་མཚན་རབ་ཏུ་བསྒྲེང་ཞིང༌། མངོན་པར་མཐོ་བའི་དཔལ་འབྱོར་བཟང་པོས་སྐྱེ་རྒུའི་ཚོགས་བདེ་ལེགས་སུ་བྱ་བའི་ཕྱིར། རི་བོ་རྩེ་ལྔ་དེ་ཉིད་དུ་མེ་མོ་སྦྲུལ་གྱི་ལོ། ཟླ་བ་བདུན་པའི་ཚེས་བརྒྱད་ལ་ཉེ་བར་བསྔགས་པ་མེ་ཏོག་གི་ཕྲེང་བ་ཞེས་བྱ་བ་སྦྱར་བ་འདི་ཡོངས་སུ་རྫོགས་སོ།། །།༄༅། །འཇམ་དབྱངས་ལ་ ¡Ã རི་བོ་རྩེ་ལྔར་བསྟོད་པ་ ( ¡¶ ལུ ¡· - རི་བོ་རྩེ་ལྔར་བསྟོད་པ་ ) ནོར་བུའི་ཕྲེང་བ་བཞུགས། ། ༄༅། །ཨོཾ་སྭསྟི་སིདྡྷཾ། ན་མོ་མཉྫུ་ནཱ་ཐཱ་ཡ། རྒྱལ་བ་ཀུན་གྱི་ཡེ་ཤེས་རྒྱ་མཚོར་འཁྲུངས། །མཁྱེན་པའི་འོད་གསལ་དགོས་འདོད་ཀུན་འབྱུང་ཞིང༌། །ལྷར་བཅས་འགྲོ་བའི་གཙུག་གི་རྒྱན་གྱུར་པ། །བླ་མ་རིན་ཆེན་ཞབས་ལ་ཕྱག་འཚལ་ལོ ༑ ༑ ཡེ་ཤེས་རང་བཞིན་རིན་ཆེན་ལས་གྲུབ་པའི། །འཇམ་མགོན་ལྷུན་པོའི་ངང་གི་མཛེས་མོད་ཀྱང༌། །བདག་ཡིད་རབ་ཏུ་དད་པས་བསྟོད་པའི་ཚིག །ནོར་བུའི་ཕྲེང་བས་བརྒྱན་ཕྱིར་བསྡེབ་པར་བགྱི། །དྲང་སྲོང་བླ་མ་ཁྱོད་ཀྱིས་ལེགས་བསྟེན་པའི ༑ ༑ གནས་མཆོག་དམ་པ་དགེ་ལེགས་དཔལ་གྱི་མཚན། །ཡིད་འོང་སྣ་ཚོགས་བཀོད་པས་ལྷང་ངེ་བ། །ཐོག་མར་དེ་ཡི་རང་བཞིན་བསྔགས་པར་བགྱི། །ཇི་ལྟར་ནམ་མཁའ་ཀུན་ལ་ཁྱབ་མོད་ཀྱང༌། །སྤྲིན་བར་ཁང་པའི་མཐོངས་ན་སྣང་བ་ དང་ ༑ ༑ ཉི་མ་ནམ་མཁའི་ལམ་ལ་རབ་རྒྱུ་ཡང༌། །ཤར་གྱི་རི་རྩེར་འཆར་བར་སྣང་བ་བཞིན། །འཇམ་དབྱངས་ཆོས་ཀྱི་དབྱིངས་ཀྱིས་ཀླས་པ་ཡི། །ཞིང་ཁམས་ཀུན་ན་བཞུགས་མོད་དེ་ལྟ་ནའང༌། །ཐུགས་རྗེའི་ཤུགས་དང་གདུལ་བྱའི་མོས་པ་ ཡིས ༑ ༑ ཡུལ་དུས་སོ་སོར་སྣང་བར་གྱུར་བ་ལགས། །དེ་སླད་ཁྱོད་ཀྱི་དག་པའི་སྨོན་ལམ་དག(《

ལུ 》 དང༌། ) །སྐལ་ལྡན་རྣམས་ཀྱི་བསོད་ནམས་ལས་གྲུབ་པའི། ། ལྷུན་པོའི་རྒྱལ་པོའི་རི་བོ་རྩེ་ལྔ་ནི། །རྩ་བ་གསེར་གྱི་དབང་ཆེན་ལྟ་བུ་བརྟན། །རྩེ་མོ་བཀོད་ལེགས་ཡོངས་སུ་བསྐོར་བའི་ཚུལ། །དབུས་ཀྱི་རི་བོ་སེང་གེ་བསྒྱྀངས་པ་བཞིན། །བྲག་རི་ཀུནྡའི་མདངས་ལྟར་རབ་ཏུ་དཀར། །ཤར་རིའི་རྩེ་མོ་གླང་པོའི་གཙུག་འདྲ་བ། །རྩྭ་མཆོག་ཁ་དོག་ནམ་མཁའི་མདངས་ལྟར་སྔོ། །ལྷོ་ཡི་རི་བོ་རྟ་མཆོག་ཉལ་བ་བཞིན། །མེ་ཏོག་གསེར་མདོག་ལྡན་པས་རྣམ་པར་བཀྲམ། ། ནུབ་རི་རྨ་བྱ་གར་བྱེད་ལྟ་བུའི་ཚུལ། །ས་གཞི་པདྨ་རཱ་གའི་འོད་ཆགས་འབར། ། བྱང་རི་མཁའ་ལྡིང་འདབ་གཤོག་བརྐྱང་འདྲ་བ། །མརྒད་མདོག་མཚུངས་ལྗོན་པས་ཡོངས་སུ་གང༌། །དེ་སླད་འདི་ནི་དེ་བཞིན་གཤེགས་པའི་གནས། །དཀྱིལ་འཁོར་ཆེན་པོའི་ཕོ་བྲང་ལགས་པར་ཁུམས། །དེ་འདྲའི་ལྷུན་པོ་འཕང་དང་རྒྱར་ཡངས་པ། །སྣ་ཚོགས་ཤིང་དང་ལྕུག་མའི་ནགས་ཚལ་བཀྲམ། ཁ་དོག་སྣ་ཚོགས་མདངས་གསལ་མེ་ཏོག་གི །ཚོམ་བུ་བཀོད་ལེགས་ཇི་བཞིན་རྣམ་པར་བཀྲ། ། འདུ་བའི་ནད་སེལ་འདུས་(《 ཞ 》《 ལུ 》 ནུས་ ) པ་མཆོག་ལྡན་པའི། །རྩ་བ་ལོ་མ་མེ་ཏོག་འབྲས་བུ་སོགས། །སྨན་གྱི་ཚོགས་ཀྱིས་ངོས་རྣམས་ཡོངས་སུ་གང༌། །བྲག་རི་རི་བོ་རིན་ཆེན་བརྩེགས་འདྲ་དང༌། །དབང་པོའི་གཞུ་ལྟར་སྣང་བའི་འོད་འབྱིན་པའི། །ནོར་བུ་རྡོ་ཡི་སྙིང་པོས་རྣམ་པར་སྤྲས། ཁ་དོག་དྲི་རོ་ནུས་པ་ཕུན་ཚོགས་པའི། །བཟའ་དང་བཅའ་དང་མྱང་དང་བལྡགས་པ་དང༌། །མ་རྨོས་ལོ་ཏོག་ལ་སོགས་དུ་མ་དང༌། །མུ་ཏིག་ཆུན་པོ་རྣམ་པར་འཐོར་འདྲ་བའི། །གཟེགས་མ་གནམ་དུ་འཕྲོ་བའི་རྦ་འཁྲུགས་པའི། །དྲི་ཟའི་བུ་མོའི་དབྱངས་ལྟར་སྙན་པའི་སྒྲ ༑ ༑ ཀུན་ཏུ་སྒྲོགས་བྱེད་འབབ་ཆུ་སྣ་ཚོགས་དང༌། །དྲི་མེད་དངུལ་གྱི་མེ་ལོང་བཀོད་འདྲ་བའི། །ལྟེང་ཀ་རྫིང་བུ་མཚོ་ཕྲན་བཀོད་མ་རྣམས། །ཡན་ལག་བརྒྱད་དང་ལྡན་པའི་ཆུ་ཡི་གཏེར། །སྙིང་པོ་རབ་རྒྱས་ཟེའུ་འབྲུའི་ཕྲེང་ལྡན་ཞིང༌། །ལོ་འདབ་མདངས་བཀྲ་ལས་འཕྲོས་དྲི་བསུང་གིས།

།ཉེ་བར་བསྡུས་པའི་བུང་བ་སྒྲ་འབྱིན་པའྀི། །པདྨོའི་འབྱུང་གནས་དམ་པས་ཉེ་བར་བསྟེན། །ངང་པ་ངུར་པ་ཁུ་བྱུག་ལ་སོགས་པ། །ཡིད་འོང་གཟུགས་ཀྱི་དཔལ་ལྡན་ན་ཆུང་བཞིན། །དབྱིབས་དང་མདངས་ཀྱི་སྒེག་ཆགས་ལས་བྱུང་བའི། །གླུ་དབྱངས་སྙན་པ་ཀུན་ཏུ་སྒྲོགས་པར་བྱེད། །རླུང་ངད་(《 ལུ 》 དང་ ) དལ་བུས་གཡོ་བའི་སིལ་སྙན་སྒྲས། །ཉེ་བར་བསྐུལ་བས་ལྗོན་ཤིང་ཀུ་ཤའི་ཚོགས། །ཀུན་ཏུ་བསྐྱོད་པའི་གར་སྟབས་ལེགས་བྱེད་ཅིང༌། །རི་དྭགས་ཚོགས་རྣམས་རྩེ་ཞིང་དགའ་བར་རོལ། །གཅན་གཟན་ལུས་རྒྱས་རབ་ཏུ་དྲེགས་པའི་ཚོགས། །བསླབ་པས་བསྡམས་པ་ཇི་བཞིན་དུལ་བར་གནས། །གདུང་བ་སྐྱོབ་པའི་ཆུ་འཛིན་བླ་རེར་བྲིས། །དྲི་བསུང་གིས་བསྒོས་སེར་བུའི་བསིལ་ཡབ་ལྡན། །མི་མིན་གྱིས་མཆོད་མཚན་མོ་སྒྲོན་མ་འབར། ། འདོད་ཆགས་བྲལ་བ་འཕགས་པའི་ཚོགས་རྣམས་དང༌། །ས་བླའི་ལྷ་དང་གྲུབ་པ་རིག་འཛིན་དང༌། །དཀའ་ཐུབ་མཐར་ཕྱིན་དམོད་པའི་མཚོན་འཆང་བའི། །ལྷ་དང་མི་ཡི་དྲང་སྲོང་ཚོགས་རྣམས་དང༌། །ཀླུ་དང་གནོད་སྦྱིན་མ་མོ་འབྱུང་པོ་སོགས ༑ ༑ མཐུ་སྟོབས་ཆེ་བ་ཆེ་བར་རབ་གྲགས་པ། །རྫུ་འཕྲུལ་ཤུགས་འཆང་བསྟན་ལ་མངོན་དགའ་བས། །རྟག་པར་རྒྱུན་དུ་བསྟན་ཅིང་རིམ་གྲོར་བྱེད། །ཀླུ་ཡི་བུ་རྣམས་རང་གི་ལུས་བསྟན་ནས། །མི་རྣམས་ཀུན་དང་རྩཻ་ཞིང་རྣམ་པར་ རོལ

༑ ༑ དེ་ལྟའི་ལེགས་ཚོགས་དུ་མས་བརྒྱན་པའི་གནས། །ལྷུན་པོ་འདི་ནི་ལྷར་བཅས་འཇིག་རྟེན་གྱི། །བསྟི་གནས་དམ་པ་དགེ་ལེགས་ཀུན་འབྱུང་བའི། ། མཆོད་རྟེན་ཆེན་པོ་དེ་ལ་ཕྱག་འཚལ་ལོ། །ཕུན་སུན་ཚོགས་པའི་གནས་དེར་རྣམ་རོལ་པའི། །འཇམ་མགོན་དེ་ནི་རྒྱལ་བ་ཇི་སྙེད་ཀྱིས། །ལེགས་པར་བསགས་པའི་བསོད་ནམས་ཡེ་ཤེས་ཚོགས། །དེ་སྙེད་ལེགས་གྲུབ་ཁྱོད་ལ་ཕྱག་འཚལ་ ལོ ༑ ༑ གང་གི་རང་བཞིན་ཐོག་མ་མེད་པ་ནས། །ཤིན་ཏུ་རྣམ་དག་སྲིད་དང་ཞི་བའི་བདག །མིང་དང་མཚན་མ་ཀུན་གྱིས་མ་སྤྲོས་པ། །མཉམ་ཉིད་འཇམ་པའི་ངང་ལ་ཕྱག་འཚལ་ལོ། །ཆོས་ཀྱི་སྤྲིན་ལ་གནས་པ་རྒྱ་མཚོའི་སྤྲིན། །ཆོས་ཀྱི་ཚིམ་མཛད་ཆོས་རྗེ་བདེ་ཆེན་གཏེར། །ཐབས་དང་ཤེས་རབ་མཉམ་སྦྱོར་ངེས་པ་ ཉིད ༑ ༑ འཇམ་པའི་རྡོ་རྗེའི་ཞབས་ལ་ཕྱག་འཚལ་ལོ། །སྨོན་ལམ་གྲུབ་པ་དམིགས་མེད་ཐུགས་རྗེ་ཡིས། །གདུལ་བྱ་ཇི་སྙེད་དེ་སྙེད་རྣམ་འཕྲུལ་ཞིང༌། ། སྲིད་པ་ཇི་སྲིད་དེ་སྲིད་མི་འགག་པ། །འཇམ་དཔལ་རྣམ་པར་རོལ་ལ་ཕྱག་འཚལ་ལོ ༑ ༑ སྐུ་མེད་མ་ལགས་བེམས་པོ་མ་ལགས་ཤིང༌། །མི་གཙང་རྫས་ལས་གྲུབ་པའི་ལུས་མ་ལགས། །དབང་པོའི་གཞུ་ལྟར་གསལ་བར་སྟོན་མཛད་པ། །དྲི་མེད་སྐུ་འཆང་ཁྱོད་ལ་ཕྱག་འཚལ་ལོ། །ལྷུན་པོ་ལྟ་བུར་རབ་ཏུ་བརྗིད་པའི་སྐུ། ། མཚན་དང་དཔེ་བྱད་རྒྱན་གྱིས་རྣམ་པར་སྤྲས། །ཉི་མ་སྟོང་ལས་ལྷག་པའི་འོད་འགྱེད་པ། །དཔག་ཡས་འཇམ་པའི་དཔལ་ལ་ཕྱག་འཚལ་ལོ། །ཇི་ལྟར་ནོར་བུ་ཆུ་ཤེལ་དྭངས་པ་ནི། །སྣ་ཚོགས་ཚོན་གྱི་རྐྱེན་གྱིས་དུ་མར་སྣང༌། །དེ་བཞིན་བཅོམ་ལྡན་གདུལ་བྱའི་དབང་གིས་ན། །རྣམ་པ་དུ་མར་སྟོན་ལ་ཕྱག་འཚལ་ ལོ ༑ ༑ ཉིད་ཀྱི་མདངས་དང་ཞལ་དང་ཕྱག་དང་ཞབས། །ཉམས་དང་ཆ་ལུགས་རྒྱན་དང་ཕྱག་མཚན་གདན། །མོས་པ་ཐ་དད་འགྲོ་བ་ཀུན་འདུལ་ཞིང༌། །ཟབ་མོའི་དོན་མཚོན་ཁྱོད་ལ་ཕྱག་འཚལ་ལོ། །གདུལ་བྱའི་ཁམས་དང་མོས་པ་ཇི་སྙེད་པ ༑ ༑ དེ་སྙེད་མགོན་པོ་ཁྱོད་ཀྱི་གསུང་གི་དབྱངས། །ཡན་ལག་དྲུག་ཅུས་བརྒྱན་པ་མཐའ་ཡས་པ།

།དམ་ཆོས་སྒྲོགས་པ་ཁྱོད་ལ་ཕྱག་འཚལ་ལོ། །བདག་མེད་སྟོན་པ་སེང་གེའི་སྒྲ་བསྒྲགས་པས། །མུ་སྟེགས་རི་དྭགས་གོམ་པ་འཁྱོར་ཞིང་འབྲོས།། བདུད་སྡེའི་ཝ་ཚོགས་སྙིང་རབ་འགེམས་བྱེད་པ། །རྒོལ་བ་ཚར་གཅོད་གསུང་ལ་ཕྱག་འཚལ་ལོ། ཁྱོད་གསུང་རིག་སྔགས་སྦྱར་བས་ཞི་བ་དང༌། །བློ་གྲོས་རྒྱས་བྱེད་ཚངས་པའི་བུ་མོ་སོགས། །ཉེ་བར་འགུགས་བྱེད་དྲག་པོའི་གསང་སྔགས་ཀྱིས ༑ ༑ བགེགས་ཀུན་འཇོམས་པར་མཛད་ལ་ཕྱག་འཚལ་ལོ། །ཉོན་མོངས་ཟུག་རྔུའི་ཚོགས་རྣམས་ལེགས་བྱང་ཞིང༌། །ལས་ཀྱི་འཆིང་གྲོལ་སྐྱེ་བའི་གཟེབ་ལས་ཐར ༑ ༑ ཤེས་བྱའི་སྒྲིབ་པའི་རབ་རིབ་རྣམ་དག་པ། །ཡང་དག་མཐར་སོན་ཁྱོད་ལ་ཕྱག་འཚལ་ལོ། །ཤེས་བྱའི་གཟུགས་བརྙན་ཇི་བཞིན་སྒྲིབ་མེད་སྣང༌། །རྟེན་འབྲེལ་མ་འདྲེས་གཟིགས་ཤིང་མཉམ་པར་དགོངས། །གཞན་གྱི་དོན་ཀུན་ལེགས་གྲུབ་རྟག་པར་ཡང༌། །རྟོག་པས་མི་བསྒུལ་ཐུགས་ལ་ཕྱག་འཚལ་ལོ། ། བྱམས་པའི་དཀྱིལ་འཁོར་རྒྱ་ཆེན་ཡངས་པ་ཅན། །ཐུགས་རྗེ་ཆེན་པོས་སེམས་ཅན་ཀུན་སྐྱོབ་ཅིང༌། །འཕགས་མཆོག་རྣམས་ཀྱི་ཡུལ་ལས་རྣམ་འདས་པ། ། འཇམ་དཔལ་ཡེ་ཤེས་ཐུགས་ལ་ཕྱག་འཚལ་ལོ། །རང་བཞིན་དྲི་མེད་འཁོར་བའི་ཆོས་ཀྱི་གོས། །ཐབས་ཀྱི་བདུད་བཅས་ལམ་གྱི་རྩིས་བསྒྱུར་བས། །གྲོལ་བའི་ཡོན་ཏན་སྣ་ཚོགས་ཚོན་བཀྲ་བ། །གནས་ཡོངས་གྱུར་པ་ཁྱོད་ལ་ཕྱག་འཚལ་ ལོ ༑ ༑ རང་གཞན་དོན་གཉིས་རྟེན་དང་བརྟེན་པ་དང༌། །ཐུན་མོང་བ་དང་ཕུལ་དུ་བྱུང་བ་དང༌། །ཟབ་དང་རྒྱ་ཆེའི་ཡོན་ཏན་རིན་ཆེན་གྱིས། །རབ་ཏུ་བརྒྱན་པ་ཁྱོད་ལ་ཕྱག་འཚལ་ལོ། །མི་ཟད་ཚིག་གི་གཏེར་བརྙེས་རྒྱལ་བས་ཀྱང༌། །བློ་མཆོག་ཁྱོད་ཀྱི་ཡོན་ཏན་རྒྱ་མཚོའི་གཏོས། །བསྐལ་པ་བྱེ་བར་བརྗོད་ཀྱང་རྫོགས་བྲལ་བ ༑ ༑ ཡོན་ཏན་མི་ཟད་གཏེར་ལ་ཕྱག་འཚལ་ལོ། །ཇི་ལྟར་ཡིད་བཞིན་ནོར་བུ་རྟོག་མེད་པར། །སྐྱེས་བུའི་རེ་བ་ཡོངས་སུ་རྫོགས་བྱེད་ལྟར། །གསོལ་བ་བཏབ་ན་དགོས་འདོད་ཀུན་འབྱུང་བ། །དབང་གི་རྒྱལ་པོ་ཁྱོད་ལ་ཕྱག་འཚལ་ལོ།

། མཐའ་ཡས་གདུལ་བྱའི་ཚོགས་རྣམས་རེ་རེ་ལའང། །བགྲང་ཡས་རྣམ་པར་འཕྲུལ་པས་དོན་མཛད་ཅིང༌། །འཁོར་བའི་འཁོར་ལོ་ཇི་སྲིད་ཕྲིན་ལས་ཀྱི། ། འཁོར་ལོ་རྒྱུན་མི་འཆད་ལ་ཕྱག་འཚལ་ལོ། །རྒྱལ་སྲས་རྒྱ་མཚོས་བསྐོར་བའི་རྒྱལ་བ་ཡིས། །ཡོངས་སུ་བསྟན་པའི་ཞིང་ཁམས་རྒྱ་མཚོ་ཡང༌། །བ་སྤུའི་བུ་གར་འཕེལ་འགྲིབ་རྣམ་སྤངས་ནས། །སྣང་བར་མཛད་པ་ཁྱོད་ལ་ཕྱག་འཚལ་ལོ། ། ས་ཡི་རྒྱ་ཁྱོན་ཞབས་ཀྱི་མཐིལ་གྱིས་གནོན། །ཕྱག་གིས་ནམ་མཁའི་ངོས་ཀུན་ཡོངས་སུ་ཁེབས། །འོད་ཀྱིས་ཉི་མ་བྱེ་བ་རྨུགས་བྱེད་པ། །རྣམ་འཕྲུལ་མཐའ་ཡས་ཁྱོད་ལ་ཕྱག་འཚལ་ལོ། །བཞད་པའི་དབྱངས་ཀྱིས་ས་གསུམ་གཡོ་བྱེད་ཅིང་ ༑ ༑ ཧ་ཧ་ཞེས་བྱས་རྒྱ་མཚོའི་ཀློང་རྣམས་སྐེམས། །ཧཱུྃ་གིས་དུས་མཐའི་མེ་དཔུང་འཇིལ་བྱེད་པ། །མཛད་པ་དཔག་ཡས་ཁྱོད་ལ་ཕྱག་འཚལ་ལོ། །གངྒཱའི་རྡུལ་སྙེད་ཕྱོགས་བཅུའི་རྒྱལ་བ་ཡིས། །བསྐལ་པར་མཛད་པ་ཕྲིན་ལས་རྒྱ་མཚོའི་ཚོགས ༑ ༑ དེ་སྙེད་སྐད་ཅིག་གཅིག་གིས་རྫོགས་མཛད་པ། །ཕྲིན་ལས་∶ལྷུན་གྲུབ་(《 ལུ 》 གྲུབ་པ་ ) ཁྱོད་ལ་ཕྱག་འཚལ་ལོ། །གཏི་མུག་གིས་ནོན་འགྲོ་བ་བསྐྱབ་པའི་ཕྱིར། །དབུས་ཀྱི་རི་རྩེར་མེ་ལོང་ཡེ་ཤེས་བདག །འཁོར་ལོའི་རིགས་ཀྱི་བདག་པོའི་སྐུར་སྟོན་པ། །གཟུགས་ཕུང་སྦྱོང་མཛད་ཁྱོད་ལ་ཕྱག་འཚལ་ལོ། །ཞེ་སྡང་གིས་གཟིར་འགྲོ་བ་བསྐྱབ་པའི་ཕྱིར། །ཤར་གྱི་རི་རྩེར་ཆོས་དབྱིངས་ཡེ་ཤེས་བདག །རྡོ་རྗེའི་རིགས་ཀྱི་བདག་པོའི་སྐུར་སྟོན་པ། །རྣམ་ཤེས་སྦྱོང་མཛད་ཁྱོད་ལ་ཕྱག་འཚལ་ལོ། །སེར་སྣས་བཅིངས་པའི་འགྲོ་བ་བསྐྱབ་པའི་ཕྱིར། །ལྷོ་ཡི་རི་རྩེར་མཉམ་ཉིད་ཡེ་ཤེས་བདག །རིན་ཆེན་རིགས་ཀྱི་བདག་པོ་སྐུར་སྟོན་པ ༑ ༑ ཚོར་བ་སྦྱཽང་མཛད་ཁྱོད་ལ་ཕྱག་འཚལ་ལོ། །འདོད་ཆགས་ཀྱིས་གཟིར་འགྲོ་བ་བསྐྱབ་པའི་ཕྱིར། །ནུབ་ཀྱི་རི་རྩེར་ཀུན་རྟོག་ཡེ་ཤེས་བདག །པདྨའི་རིགས་ཀྱི་བདག་པོའི་སྐུར་སྟོན་པ། །འདུ་ཤེས་སྦྱཽང་མཛད་ཁྱོད་ལ་ཕྱག་འཚལ་ལོ། །ཕྲག་དོག་གིས་ནོན་འགྲོ་བ་བསྐྱབ་པའི་ཕྱིར།

།བྱང་གི་རི་རྩེར་བྱ་གྲུབ་ཡེ་ཤེས་ བདག ༑ ལས་ཀྱི་རིགས་ཀྱི་བདག་པོའི་སྐུ་སྟོན་པ། །འདུ་བྱེད་སྦྱོང་མཛད་ཁྱོད་ལ་ཕྱག་འཚལ་ལོ། །མགོན་པོ་ཕལ་ཆེར་གདུལ་བྱ་དག་པ་ལ། །སེང་གེའི་གདན་ལ་བཞུགས་པ་བྱུ་རུའི་མདངས། །ཡིད་བཞིན་ཤིང་རྣམས་སྣ་ཚོགས་འཁོར་རྣམས་ཀྱིས ༑ ༑ ཡོངས་སུ་བསྐོར་བར་སྟོན་ལ་ཕྱག་འཚལ་ལོ། །ལ་ལ་ལ་ནི་བྱིས་པ་གཞོན་ནུའི་གཟུགས། །རྣམ་པར་རྩེ་བའི་ཚུལ་གྱིས་སྟོན་མཛད་ཅིང༌། །ལ་ལར་དགེ་སྦྱོང་དྲང་སྲོང་རྒན་པོ་སོགས། །སྣ་ཚོགས་སྐུར་སྟོན་ཁྱོད་ལ་ཕྱག་འཚལ་ལོ། ཁྱོད་ཀྱི་ངོ་མཚར་དཔག་ཡས་རྒྱ་མཚོ་ལས། །ཐིགས་པ་ཙམ་ཞིག་བརྗོད་འདི་རྒྱལ་བ་ཡི། །ལུང་དང་རྟོགས་པ་བརྗོད་པའི་རྗེས་འབྲངས་ནས། །རིགས་པ་ཡིས་ཀྱང་དཔྱད་དེ་བསྒྲགས་པ་ལས། །སྔོན་ཆད་མིག་གི་དབང་པོས་མ་མཐོང་ཞིང༌། །ཇི་བཞིན་རྣ་བས་ཀྱང་ནི་མ་ཐོས་པའི། ཁྱོད་ཀྱི་འོད་ཟེར་ཤིན་ཏུ་ཕུལ་བྱུང་བ། ། བདག་གིས་མཐོང་དེ་མཐོང་བ་ཇི་བཞིན་དུ། །བརྗོད་པར་ནུས་མིན་ཏིང་འཛིན་རོ་མྱང་བཞིན། །འོན་ཀྱང་དྲན་པ་ཡིས་ཀྱང་དཔལ་འགྱུར་བས། །ཆ་ཙམ་ཚིགས་སུ་བཅད་པའི་དབྱངས་ཀྱིས་ནི། །ཉེ་བར་སྒྲོགས་ལ་མངོན་པར་སྤྲཽ་བར་གྱུར། ཁྱོད་ཀྱི་འོད་ཀྱིས་ཞིང་བརྒྱ་སྣང་བྱེད་ཅིང༌། །ལོག་བློའི་ཀུ་མུད་ཚལ་འཇོམས་རྟག་པར་ཡང་ ༑ ༑ བློ་གྲོས་པདྨོ་རབ་ཏུ་རྒྱས་བྱེད་པ། །ཡེ་ཤེས་ཉི་མ་ཁྱོད་ལ་ཕྱག་འཚལ་ལོ། ཁྱོད་ཀྱི་འོད་ཟེར་སྐྱེ་རྒུའི་ཡིད་འཕྲོག་པའི། །ཐད་ན་ཉི་མའི་འོད་ཟེར་འབར་བ་ཡང་ ༑ ༑ ཉིན་མོའི་ཟླ་བ་ཙམ་དུའང་མི་བཟོད་ན། །མཛེས་པ་གཞན་ཀུན་ཟིལ་གནོན་སྨོས་ཅི་འཚལ། །འོད་ཟེར་དེ་ཡིས་ཉོན་མོངས་གདུང་སེལ་བ། །བསིལ་ཟེར་བདུད་རྩིའི་རྒྱུན་འདྲ་འཕྲོ་བ་ཡིས། །སྟོན་ཟླ་རྒྱས་པས་དཔེར་ཡང་མི་བཟོད་ན ༑ ༑ ལོག་དང་རབ་རིབ་འཕྲོག་པ་སྨོས་ཅི་འཚལ། །དེ་ཡིས་གདུལ་བྱའི་ཞིང་ལ་དགེ་ལེགས་ཀྱི། །ལོ་ཏོག་རབ་ཏུ་བསྐྲུན་པས་རྣམ་ཀུན་ཏུ། །ཆར་སྤྲིན་རབ་ཏུ་སྒྲོགས་པའང་ཟིལ་གནོན་ན། །དད་པའི་ཆུ་ཀླུང་འཕེལ་བགྱིད་སྨོས་ཅི་འཚལ།

། མཁའ་དང་ས་དང་བར་སྣང་ཐམས་ཅད་དུ། །གནས་མ་ངེས་པར་འོད་ཟེར་ཀུན་ཏུ་སྣང་ ༑ ཁ་དོག་སྣ་ཚོགས་མདངས་ཆགས་རབ་ཏུ་གསལ། །དབྱིངས་ནི་རྣམ་པ་དུ་མར་སྟོན་པར་བྱེད། །ན་བུན་འོད་ཟེར་ཕུང་པོར་གྱུར་པ་འགའ(《 ཞ 》 ལགས ) ། ། རླུང་གིས་བསྐྱོད་པའི་རྒྱ་མཚོའི་རྦ་རླབས་བཞིན། །ཟད་མི་ཤེས་པ་བར་སྣང་མཚམས་ན་རྒྱུ། །འོད་ཟེར་ལ་ལ་སྤེལ་ལེགས་མེ་ཏོག་གི །ཕྲེང་བ་ཇི་བཞིན་ཕན་ཚུན་བརྐྱང་བ་དང༌། །ལ་ལ་ནོར་བུ་སྤུངས་པ་ལྟ་བུ་དང༌། །ཟླ་ཚེས་འདྲ་དང་ཚེས་བརྒྱད་ཟླ་བའི་དབྱིབས། །ཀ་བའི་རྣམ་པ་ལྟ་བུར་སྣང་བ་དང༌། །འོད་ཟེར་ཆེན་པོ་འགའ་ཞིག་ནམ་མཁའ་དང༌། །ས་གཞི་བར་ཀུན་ཁྱབ་པར་སྣང་བས་ན། །དེ་མཐའ་ཚད་གཟུང་བདག་གིས་རྔོ་མ་ཐོགས། །མརྒད་པདྨ་རཱ་ག་ལྟ་བུའི་མདངས།། འདྲེས་པའི་འོད་ཀྱི་གོང་བུ་རབ་ཟླུམ་པ། །སྤྲིན་མེད་ནམ་མཁའི་དཀྱིལ་ན་སྣང་བ་ནི ༑ ཁྱོད་ཀྱི་མཛོད་སྤུའི་འོད་ཅེས་རྒྱལ་རྣམས་སྒྲོགས། །ས་གཞིའི་གཏོས་ཀུན་རབ་དཀར་འོད་ཀྱིས་ནི། །སྙོམས་པར་ཁེབས་པ་འོ་མའི་རྒྱ་མཚོ་བཞིན། །བར་སྣང་གསེར་མདོག་འོད་ཀྱིས་གང་བ་དང༌། །རེས་འགའ་པདྨ་རཱ་གའི་མདངས་འདྲར་འགྱུར། །ན་བུན་ནང་ན་ཁ་དོག་ལྔས་བསྐོར་བའི། །འོད་འཁོར་འཁོར་ལོ་ལྟ་བུར་སྣང་བ་ནི། །ཆུ་སྐྱེས་ཆུ་གཏེར་དབུས་ན་རྒྱས་པ་བཞིན། །དེ་མཐའ་རྒྱང་ནས་འོད་ཟེར་དཀར་པོས་བསྐོར། །དེ་ཡི་དབུས་ན་གཟུགས་བརྙན་ཚུལ་གྱིས་ ནི ༑ ༑ ཉིད་སྐུ་དང་ལྡན་དག་གིས་གསལ་བར་དམིགས། །གྲངས་ནི་ཉི་མ་གཅིག་ལའང་བརྒྱ་ཕྲག་སྙེད། །བདག་ཅག་རྣམས་ཀྱིས་ལེགས་མཐོང་རེས་འགའ་ནི།(《 ལུ 》 ཞིག ) །སྣང་དང་མི་སྣང་གནས་སྐབས་དུ་མར་སྣང༌། །འོད་ཀྱི་སེར་བུ་དེ་འདྲ་གདུལ་བྱའི་ཡིད། །བག་ཆགས་ཆུ་གཏེར་འདུས་པས་བརྟན་པ་ཡང༌། །རབ་ཏུ་བསྐྱོད་པས་བསྔགས་པའི་སྒྲ་སྒྲོགས་ཤིང༌། །སྤྱྀ་བོས་འདུད་པའི་རྦ་རླབས་གཡོ་བར་འགྱུར། །དེ་ལྟར་རྒྱལ་དང་རྒྱལ་སྲས་ཐམས་ཅད་ཀྱི། །འོད་ཀྱི་མཛད་པས་ཞིང་ཀུན་སྦྱོང་བ་དང༌། །སེམས་ཅན་སྨིན་པར་མཛད་ཅེས་ལེགས་གསུངས་

པས ༑ ༑ འཇམ་དབྱངས་འོད་ལ་གུས་པས་ཕྱག་འཚལ་ལོ། །སྐྱ་རེངས་འོད་ཀྱིས་སྐར་མ་ཟིལ་གནོན་པ། །གང་གིས་མཐོང་དེས་ཉི་མའི་གཟི་བརྗིད་འཚལ། །དེ་བཞིན་འོད་ཟེར་རྨད་བྱུང་མཐོང་བ་དེས། །འོད་མཛད་ཡོན་ཏན་དཔག་ཡས་ལགས་པར་ཁུམས། །དེ་ལྟར་འཇམ་དབྱངས་ཡོན་ཏན་རྒྱ་མཚོ་མཆོག །དམ་ཆོས་རིན་ཆེན་མི་ཟད་འབྱུང་བའི་གནས། །འཕགས་པའི་ཀླུ་དབང་ཚོགས་ཀྱིས་བསྟེན་པ་ལ། །སྲིད་པ་ཀུན་ཏུ་ཉེ་བར་སྐྱབས་སུ་མཆི། །མགོན་པོའི་ཟླ་ཞལ་དྲི་མེད་ལེགས་མཐོང་ཞིང༌། །སྲིད་པའི་ཟུག་རྔུ་རྣམ་པར་སེལ་བ་ཡི། །དམ་ཆོས་བདུད་རྩིའི་བསིལ་ཟེར་རབ་འཕྲོ་བ། །རྣ་བའི་སྣོད་དུ་འབབ་པར་མཛད་དུ་གསོལ ༑ ༑ ཀུན་བཟང་རྣམ་འཕྲུལ་མཆོད་རྫས་རྒྱ་མཚོའི་སྤྲིན། །ཀུན་ནས་བཀོད་ལེགས་ཡིད་འོང་བཀྲམ་པ་ཡིས། །ཀུན་ཏུ་ནམ་མཁའ་ཁྱབ་པར་བློས་སྤྲུལ་ཏེ། ། ཀུན་མཁྱེན་འཇམ་དབྱངས་འཁོར་བཅས་རྟག་ཏུ་མཆོད། །ཚུལ་དང་ཚུལ་མིན་བདག་གིས་མ་འཚལ་ཞིང༌། །ལས་དང་ཉོན་མོངས་ཚང་ཚིང་གིས་གཟིངས་པས།། ལུས་དང་ངག་དང་ཡིད་ཀྱིས་བསགས་པའི་སྡིག །རྒྱལ་དང་རྒྱལ་སྲས་རྣམས་ཀྱི་སྤྱན་སྔར་བཤགས། །དུས་གསུམ་ཕྱོགས་བཅུའི་འཇིག་རྟེན་ཐམས་ཅད་ན། ། ཁམས་གསུམ་གཏོགས་པའི་སྐྱེ་བོ་མ་ལུས་དང༌། །ལམ་གསུམ་མཐར་ཕྱིན་འཕགས་པའི་ཚོགས་རྣམས་ཀྱི། །སྒོ་གསུམ་དགེ་བ་ཀུན་ལ་རྗེས་ཡི་རངས། ། སྲིད་པའི་འཁོར་ལོ་རྣམ་པར་གཞིག་པའི་ཕྱིར། །ཐེག་མཆོག་ཆོས་ཀྱི་འཁོར་ལོ་བསྐོར་སླད་དུ། །འཇམ་དབྱངས་རྒྱལ་བའི་འཁོར་གྱིས་ཡོངས་བསྐོར་བའི། ། དཀྱིལ་འཁོར་ཀུན་ཏུ་བཞུགས་ཏེ་བསྐུལ་བར་བགྱི། །ཉིད་ཀྱི་ངེས་པའི་སྐུ་ནི་རྟག་བཞུགས་ཀྱང༌། །མ་ངེས་གདུལ་བྱ་བསོད་ནམས་མི་ལྡན་པས། །ངེས་པའི་དབྱིངས་སུ་ཞི་བར་མཐོང་རྣམས་ལ། །ངེས་པར་རྟག་ཏུ་ཁྱོད་སྐུ་སྣང་བར་མཛོད།། འགྲོ་ཀུན་རྣམ་གྲོལ་མཆོག་ལ་དགོད་བྱའྀ་ཕྱིར། །བླཽ་མཆོག་འཇམ་མགོན་རྗེས་སུ་བདག་ཞུགས་ནས། །བྱང་ཆུབ་མཆོག་གི་སེམས་ནི་བསྐྱེད་བགྱི་ཞིང༌། །བྱང་ཆུབ་སྤྱོད་མཆོག་རྒྱ་ཆེན་སྤྱད་པར་བགྱི།

།ཡོན་ཏན་རྒྱ་མཚོ་མགོན་པོ་འཇམ་དབྱངས་ལ ༑ ༑ བསྟོད་དབྱངས་རྒྱ་མཚོས་གུས་པས་མཆོད་པ་དང༌། །ཀུན་མཁྱེན་རྒྱ་མཚོའི་སྤྱོད་པ་ལེགས་སྤྱད་པས། །དགེ་བ་རྒྱ་མཚོ་བདག་གིས་གང་བསྐྲུན་དང༌། །དུས་རྣམས་རྒྱ་མཚོར་སྐྱེ་བོ་ཐམས་ཅད་དང༌། །འཕགས་པ་རྒྱ་མཚོའི་ཚོགས་ཀྱི་ལེགས་བསགས་པའི། །བསོད་ནམས་རྒྱ་མཚོའི་ཇི་སྙེད་ཡོད་པ་ཀུན། །ལྷག་བསམ་རྒྱ་མཚོ་གཅིག་ཏུ་བསྡོམས་བྱས་ནས། །སེམས་ཅན་རྒྱ་མཚོའི་ཚོགས་རྣམས་ཇི་སྙེད་ཀྱི ༑ ༑ སྡུག་བསྔལ་རྒྱ་མཚོ་རྣམ་པར་བྱང་གྱུར་ནས། །ཚོགས་གཉིས་རྒྱ་མཚོ་རྫོགས་ནས་རྒྱལ་བ་ཡི། །ཡེ་ཤེས་རྒྱ་མཚོ་མྱུར་དུ་འཇུག་གྱུར་ཅིག །བདག་ཀྱང་དེང་ནས་ཚེ་རབས་ཐམས་ཅད་དུ། །རིགས་གཟུགས་དཔལ་འབྱོར་དབང་ཕྱུག་ཕུན་ཚོགས་ཤིང༌། །ཚེ་རིང་ནད་མེད་བློ་གྲོས་མཆོག་གྱུར་ནས། །སངས་རྒྱས་ཀུན་གྱི་བསྟན་པ་འཛིན་གྱུར་ཅིག །བདུད་ཀྱི་སྟོབས་དང་མུ་སྟེགས་གཞུང་ལུགས་དང་ ༑ ༑ ཆོས་ལྟར་བཅོས་པའི་མུན་སྤྲུལ་ཐམས་ཅད་དང༌། །གཞན་ཡང་འགྲོ་བའི་ཉེ་བར་འཚེ་བ་ཀུན། །བདག་གི་སྟོབས་ཀྱིས་རྩད་ནས་འཇོམས་གྱུར་ཅིག །སྐྱེ་རྒུ་རྣམས་ཀྱི་སྲིད་པའི་བདེ་ལེགས་དང༌། །རྣམ་པར་གྲོལ་བའི་དཔལ་འབྱོར་གང་ཡིན་པ། །དེ་ཀུན་འབད་པ་མེད་པར་བདག་ལས་ནི། །རང་དབང་ཉིད་དུ་ཅི་བདེར་འབྱུང་གྱུར་ཅིག །འཇམ་པའི་དཔལ་གྱི་རྣམ་འཕྲུལ་ཇི་སྙེད་པ། །དེ་སྙེད་སྐད་ཅིག་རེ་ལའང་བདག་གིས་ནི། །བ་སྤུའི་བུ་ག་རེ་རེར་སྤྲུལ་ནས་ཀྱང༌། །ནམ་མཁའི་མཐས་གཏུགས་འགྲོ་བའི་དོན་བྱེད་ཤོག །གནས་སྐབས་སུ་ཡང་བསྟན་ལ་གང་དགའ་ཞིང༌། །སེམས་ཅན་རྣམས་ལ་བྱམས་པའི་བློ་དང་ལྡན། །དེ་འདྲའི་མི་དབང་རྟག་ཏུ་ཞབས་བརྟན་ཞིང༌། །དེ་ཡི་བསམ་པ་ཆོས་བཞིན་འགྲུབ་པར་ཤོག ༑ འགྲོ་ཀུན་ཕན་ཚུན་བརྩེ་བའི་ཡིད་ལྡན་ཞིང༌། །ཆོས་དང་ཟང་ཟིང་དཔལ་འབྱོར་ཕུན་སུམ་ཚོགས། །ཨེ་མ་ངོ་མཚར་ཞེས་བརྗོད་གད་མོའི་སྒྲས། །རྒྱལ་སྲས་རྣམས་ཀྱི་བསམ་པ་ཚིམ་གྱུར་ཅིག །དེ་ལྟར་བརྗོད་འདི་གང་གི་མཐུས་བྱུང་བ

༑ ༑ ཤེས་བྱ་ཀུན་མཁྱེན་དམིགས་མེད་ཐུགས་རྗེ་ཅན། །ཆོས་ཀྱི་རྒྱལ་པོ་དཔལ་ལྡན་བཟང་པོའི་ཞབས། །འདྲེན་མཆོག་དེ་ལ་སླར་ཡང་ཕྱག་འཚལ་ལོ། །བློ་གྲོས་རྒྱ་མཚོའི་གླིང་ལས་ལེགས་འཁྲུངས་པའི། །སྙན་པའི་འོད་འཕྲོ་ཚིག་གི་ནོར་བུའི་ཚོགས ༑ ༑ ངག་གི་སྲད་བུས་ཚར་དུ་དངར་བྱས་ནས། །འཇམ་དབྱངས་ཆོས་ཀྱི་རྒྱལ་པོ་ལེགས་མཆོད་དོ། །བསྟོད་ཚིག་འདི་ནི་ནོར་བུའི་ཕྲེང་བ་ཡིན། །འདི་ཡིས་གང་གིས་མགྲིན་པར་བརྒྱན་པ་དེའི། །སེམས་ལ་འཇམ་པའི་རྡོ་རྗེ་རྗེས་ཞུགས་ནས ༑ ༑ བསྙེངས་བྲལ་བློ་གྲོས་མཆོག་དང་ལྡན་པར་འགྱུར། །ཚུལ་འདི་ནི་ཤེས་བྱའི་དཀྱིལ་འཁོར་མ་ལུས་པའི་དེ་ཁོ་ན་ཉིད་སྟོན་པ་ལ། བསྙེངས་པ་མི་མངའ་བའི་མཁྱེན་རབ་ཅན། འགྲོ་བ་ཐམས་ཅད་ལ་བུ་གཅིག་པ་ལྟར་རབ་ཏུ་བརྩེ་བའི་ཐུགས་རྗེ་(《 ཞ 》《 ལུ 》 - རྗེ་ ) མངའ་བ་སའི་སྟེང་ན་འགྲན་ཟླ་ཐམས་ཅད་དང་བྲལ་བའི་བདག་ཉིད་ཆེན་པོ། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་ཀྱི་རྡུལ་གྱིས་སྤྱི་གཙུག་བརྒྱན་ཅིང་ལེགས་པར་བཤད་པ་རིན་པོ་ཆེའི་ཚོགས་ཀྱིས་བློ་གྲོས་ཀྱི་ལུས་རྣམ་པར་བརྒྱན་པ། འཕགས་པའི་མིང་དང་ལྡན་པས་རི་བོ་རྩེ་ལྔ་དེ་ཉིད་ དུ་མེ་མོ་སྦྲུལ་གྱི་ལོ་ཟླ་བ་བདུན་པའི་ཚེས་ཉི་ཤུ་གཅིག་ལ་རྫོགས་པར་སྦྱར་ བའོ

༑༑ ༑༑ ༄༅། །ཕྱག་མཚན་རི་མོའི་བསྟོད་ཚིག་སྤེལ་བ་བཞུགས། ། ༄༅། །ཨོཾ་སྭསྟི་སིདྡྷཾ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །བདེ་གཤེགས་ཐུབ་པས་ས་གསུམ་སྙན་པར་བསྒྲགས། །འགྲོ་བའི་སྒྲོན་མ་དཀོན་མཆོག་རིན་ཆེན་གཏེར། །མཁས་པ་འདུས་པའི་ཚོགས་སུ་གསལ་མཛད་པ། །འཇམ་མགོན་བླ་མའི་ཞབས་ལ་མགོས་ཕྱག་འཚལ། །མི་ཤེས་རབ་རིབ་ཚོགས་པའི་བློ་མིག་ཅན། །ལོག་ལྟའི་དྲྭ་བ་སྟོང་གིས་དཀྲིགས་པའི་ས། །ཀླ་ཀློ་འདུས་པ་གངས་རིའི་ཁྲོད་འདིར་སྔོན། །རིང་ཞིག་ལོན་ནས་ཐུབ་པའི་བསྟན་པ་གསལ། །རྒྱལ་བའི་སྲས་པོ་ཐུགས་རྗེའི་བློ་གྲོས་ཅན། །སྤྱོད་པ་དག་པ་སྨོན་ལམ་ལེགས་སྦྱངས་པ། །ཕྲིན་ལས་གྲུབ་པ་བརྩོན་པའི་བརྟུལ་ཞུགས་ཅན ༑ ༑ ལྷ་དབང་ཚོགས་ཀྱི་དཔག་བསམ་ཤིང་འདྲ་བ། །གང་ལ་འཇམ་པའི་དབྱངས་ཀྱིས་རྗེས་བཟུང་བའི། །ཆོས་ཀྱི་རྒྱལ་པོ་ས་ཆེན་སྐྱོང་བ་པོ། །རྣམ་དཔྱོད་བློ་ཅན་དེས་པས་འགྲོ་བ་འདུལ། ཁྱོད་ཀྱི་ཕྲིན་ལས་བསམ་ཡས་ལྷུན་གྱིས་ གྲུབ ༑ ༑ མི་ཡི་བདག་པོ་ཆོས་བཞིན་ས་སྐྱོང་བ། །དགོངས་པ་དག་པ་དགེ་བའི་ངང་ཚུལ་ཅན། །དཔའ་མཛངས་བློན་པོའི་ཚོགས་ཀྱིས་ཡོངས་བསྐོར་ཏེ། །སྐྱེ་རྒུ་འདི་དག་བུ་བཞིན་ལེགས་པར་བསྐྱངས། །སྡོམ་བརྩོན་དམ་པ་དཔལ་ལྡན་ཞི་བ་འཚོ ༑ ༑ བརྟུལ་ཞུགས་གྲུབ་པ་པདྨ་འབྱུང་གནས་དཔལ། །བློ་གསལ་དབང་པོ་པདྨའི་ངང་ཚུལ་སོགས། །སྙིགས་མའི་དུས་ཀྱི་རྒྱལ་བ་གཉིས་པ་ཡིན། །བདེ་བར་གཤེགས་པའི་རིང་ལུགས་བླ་ན་མེད། །ཞུ་ཆེན་སྒྱུར་བྱེད་མཆན་བུའི་གནས་འདུག་པའི། །སྐད་གཉིས་སྨྲ་བའི་འགྲོ་བའི་མིག་གྱུར་པས། །དོན་སྒྲ་ཇི་བཞིན་ལེགས་པར་བསྒྱུར་བ་ཡི། །བཤད་པས་ཐུབ་པའི་བསྟན་པ་གསལ་བར་མཛད། ། དེ་ལྟའི་རྣམ་ཐར་མཆོག་ཏུ་རྨད་བྱུང་བ། །ས་སྟེང་རྒྱས་པར་ཀུན་ཏུ་རབ་གྲགས་པའ ༑ ༑ སྒོ་གསུམ་གཡོ་བ་མེད་པའི་ཕྲིན་ལས་ཅན། །མ་སྨད་ཆེ་བའི་བདག་ཅན་དེ་དག་ལ། །ཀུནྡའི་ཕྲེང་འདྲ་སོ་ཡི་ཟེ་འབྲུ་ཅན། །པད་ལྟར་ཡངས་པའི་མིག་གི་འདབ་རྒྱས་པ།

།སྙན་དངགས་སྦྲང་རྩིའི་དྲི་ངད་ཕྱོགས་བཅུར་ཁྱབ། །དཔལ་ལྡན་མེ་ཏོག་རྒྱས་པའི་ཚིག་མཁན་གྱི། །ཚིག་བཟང་མེ་ཏོག་སིལ་མ་རབ་བཀོད་པ། ། སྡེབ་སྦྱོར་མདུད་པས་ཚོམ་བུར་ལེགས་བསྡོམས་ཏེ། །ཡི་གེའི་རྒྱན་གྱི་ཐོར་ཅོག་ཡིད་འཕྲོག་པ། །སྙན་དངགས་དབྱིབས་མཛེས་ཆུན་པོར་རབ་སྤེལ་ནས། །འདི་འདྲའི་བསྟོད་བཟང་མེ་ཏོག་ཕྲེང་རྒྱུན་གྱིས། །འགྲོ་བའི་སྒྲོལ་མ་ཤིན་ཏུ་བརྒྱན་བྱའི་ཕྱིར། །རྒྱུན་མཁན་ངལ་བ་འབྲས་བུ་དང་བཅས་པ། །འདི་ལ་སྤྱན་རས་གཟིགས་པ་དཔལ་ཡོན་ཅན། །ཕུན་སུམ་ཚོགས་འཛིན་བདེན་པའི་སྤྲིན་ལྡན་འགྲོ་མགོན་མཆོག་ཏུ་ཞི་བ་བསམ་ཡས་ཕྲིན་ལས་ཅན། །གང་ཞིག་ལྷ་དང་ལྷ་མིན་ཀླུ་དབང་དྲི་ཟའི་གཙོ་བོས་ཀུན་ནས་དགའ་བས་ལེགས་མཆོད་པ། །ཐུབ་པ་སེར་སྐྱ་གྲོག་མཁར་བ་དང་རྐང་མིག་གིས་སྦྱར་བློ་ཡི་རབ་རིབ་ཀུན་སེལ་བའི།། བདེ་བར་གཤེགས་པའི་སྒྲོན་མ་ས་གསུམ་གསལ་མཛད་སྔོན་མེད་ཉི་མ་དེ་ལ་བདག་དད་དོ། །བདག་ཀྱང་སྔོན་སྦྱངས་ལས་ཀྱི་འཕེན་པ་ཡིས། །སྙིགས་མའི་དུས་སུ་གངས་རིའི་ཁྲོད་འདིར་སྐྱེས། །འོན་ཀྱང་ཚེ་རབས་སྔ་མའི་བསོད་ནམས་མཐུས ༑ ༑ ཤེས་བྱ་ཕལ་ཆེར་འབད་པ་ཆུང་ངུས་ཤེས། །རྩོད་དུས་འདི་ན་མཁས་པར་ཁས་འཆེ་ཞིང༌། །ལན་བརྒྱར་འཆད་དང་ཉན་པར་མངོན་བརྩོན་པ། །དེ་དག་གིས་ཀྱང་ཤེས་བྱའི་གནས་རྣམས་ལ། །རྣམ་པར་དཔྱད་ན་ཕྱོགས་རེའི་མིག་ཅན་ཡིན། །འཕགས་པ་འཇམ་དཔལ་གྱི་ཕྱག་མཚན་གྱི་རི་མོ་འདི། གཙུག་ལག་ཁང་འདི་ལ་ཕན་པའི་རྟེན་འབྲེལ་ཞིག་ཡོད་པས་དཔལ་ལྡན་ས་སྐྱ་པས་བྲིས་པ་ཡིན ༑ ཅུང་ཟད་རི་མོ་མ་མཛེས་ཀྱང་མཚན་མོར་བྲིས་པ་དང༌། པིར་ལ་སོགས་པ་མ་འཛོམས་པས་ལན་པ་ལགས། འོན་ཀྱང་བཀྲ་ཤིས་པའི་རྟེན་འབྲེལ་ཞིག་ཡོད་པས ༑ སུས་ཀྱང་མི་བསུབ་པར་ཞུ། །སྒྲ་དང་ཚད་མའི་མིག་གཉིས་དང་ལྡན་ པས ༑ ༑ ཤེས་བྱའི་དཀྱིལ་འཁོར་ལྟ་བའི་བློ་གྲོས་ཅན། །མང་དུ་ཐོས་ཤིང་ལེགས་པར་སྦྱོང་བ་པོ། །སྐད་གཉིས་སྨྲ་བ་དཔལ་ལྡན་ས་སྐྱ་པས། །ནམ་མཁའི་མཐའ་དང་མཉམ་པའི་སེམས་ཅན་རྣམས།

།ཀུན་མཁྱེན་རྒྱལ་པོའི་གོ་འཕང་ཐོབ་ཕྱིར་དང་ ༑ ༑ འགྲོ་བའི་བླ་མ་དེ་དག་མཉེས་བྱའི་ཕྱིར། །དམ་ཆོས་དཀོན་མཆོག་སྒྲོན་མ་གསལ་བར་བཤད།། །།འགྲོ་བའི་བླ་མ་ཡོན་ཏན་རིན་ཆེན་གཏེར། །ཕྱོགས་རྣམས་ཀུན་ཏུ་སྙན་པའི་དྲིས་ཁྱབ་པའི། །བསྟན་པ་འཇིག་རྟེན་ཁམས་འདིར་གསལ་བྱའི་ཕྱིར། །སྡེ་སྣོད་འཛིན་པ་དཔལ་ལྡན་ས་སྐྱ་པས། །བསམ་ཡས་ལྷུན་གྱིས་གྲུབ་པའི་གནས་ཆེན་འདིར། །ཟབ་ཅིང་རྒྱ་ཆེའི་ཆོས་རྣམས་བཤད་པ་ལས། །བྱུང་བའི་དགེ་བའི་རྩ་བ་གང་ཡོད་དེས། །འགྲོ་བ་སྲིད་པའི་མཚོ་ལས་སྒྲོལ་བར་ཤོག །རི་བོང་འཛིན་པ་བསིལ་བའི་འོད་ཟེར་ཅན། །མཚན་མོ་ས་དང་ནམ་མཁའི་གསལ་བྱེད་དང་ ༑ ༑ ལོག་བློའི་རྒྱུ་སྐར་ཚོགས་རྣམས་ཟིལ་མནན་ནས། །མེ་ཏོག་ཀུནྡའི་ཚོགས་རྣམས་ཁ་འབྱེད་བྱེད། །ཚིགས་སུ་བཅད་པ་འདི་རྣམས་བླ་མ་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར། མཁས་པ་རྣམས་ཀྱི་གཙུག་གི་ནོར་བུ་སློབ་དཔོན་བདག་ཉིད་ཆེན་པོ་ཀ་མ་ལ་ཤཱི་ལའི་ཆོས་ཀྱི་གདན་སེང་གེའི་ཁྲི་བཤམས་པ་ག་ལ་བ་དེར་བཞུགས་ནས ༑ ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་འཁོར་ལོ་བསྐོར་ཞིང༌། བསྟན་པ་རིན་པོ་ཆེའི་བྱི་དོར་དང་སྐྱེ་རྒུའི་ཚོགས་རབ་ཏུ་མང་པོའི་དོན་མཛད་པས། ཉིད་ཀྱི་ཐུགས་ཅུང་ཟད་རངས་པར་ཡང་གྱུར་ཅིང༌། སྔོན་གྱི་དམ་པ་དེ་དག་གི་རྣམ་པར་ཐར་པ་དང༌། རྨད་དུ་བྱུང་བའི་ཕྲིན་ལས་རྗེས་སུ་དགོངས་ཤིང༌། མངོན་སུམ་དུ་གཟིགས་ལ་དུས་ཀྱི་འགྱུར་བས་སྐྱེ་རྒུའི་ཚོགས་མ་རུངས་པར་གྱུར་པ་མཁྱེན་པའི་དབང་གིས་ཐུགས་ཅུང་ཟད་གདུང་བར་ཡང་གྱུར་ནས། སླད་ནས་འཇིག་རྟེན་ཆོས་ཀྱིས་བདེ་ལེགས་སུ་གྱུར་ཅིག་སྙམ་དུ་དགོངས་ཏེ། གཙུག་ལག་ཁང་གི་འཁོར་སའི་ངོས་ཇི་ལྟར་རིགས་པའི་གཞི་དག་ལ་ཉིད་ཀྱི་ཕྱག་གཡས་པའི་རིན་པོ་ཆེ་མངོན་པར་བརྐྱང་ནས་ཡི་གེའི་འདུ་བྱ་བ་མངོན་པར་འདུ་མཛད་པ་ལས། ཕྱག་རྒྱའི་དབྱིབས་ལས་རི་མོའི་གཟུགས་བརྙན་གྱི་ཚུལ་གྱིས་བརྒྱུད་དེ།

བདག་གི་སུག་ཏུ་བབས་པ་རྣམས་ཕྱོགས་གཅིག་ཏུ་ཉེ་བར་བསྒྲིགས་པ་འདི་གང་གིས་མཐོང་བ་དང༌། ཁ་ཏོན་དུ་བྱེད་པ་དེའི་རྒྱུད་ལ་མཛད་པ་པོའི་ཡེ་ཤེས་གཟིགས་པའི་དམ་པ་འཇུག་པར་གྱུར་ཅིག་ཅེས་དགེ་སློང་འཕགས་པས་སྨྲས་སོ།། །། ༄༅། །འཇམ་དཔལ་བརྟན་པའི་འཁོར་ལོའི་བསྟོད་པ་བཞུགས། ། ༄༅། །ཨོཾ་སྭསྟི་སིདྡྷ྄ཾ། ན་མོ་མཉྫུ་གྷོ་ཥཱ་ཡ། རྒྱལ་བ་ཀུན་གྱི་ཡེ་ཤེས་ལས་གྲུབ་པས། །ཡི་གེ་མུྃ་ལས་རྣམ་པར་སྐྱེད་པ་པོ། །ཐུགས་རྗེ་ཆེན་པོས་སྲིད་པར་∶བཞུགས་པས་ན(《 ཞ 》 རབ་ཞུགས་ནས་ ) ། །སྣ་ཚོགས་པདྨོ་རྒྱས་པའི་གདན་དང་ནི། །ཡང་དག་ཤེས་པས་ཞི་ལ་གནས་པའི་ཕྱིར། །བསིལ་ཟེར་བྱེད་པའི་དབུས་ན་བརྗིད་པར་བཞུགས། །ཐབས་དང་ཤེས་རབ་གཉིས་མེད་མཉམ་སྦྱོར་བས ༑ ༑ གཞོན་ནུའི་ཞབས་གཉིས་རྡོ་རྗེ་སྐྱིལ་མོ་ཀྲུང༌། །བདེན་གཉིས་དོན་མཚོན་མགོན་པོའི་ཕྱག་གཉིས་ཀྱིས། །མཐུ་སྟོབས་བརྙེས་སླད་རལ་གྲི་འདེབས་པའི་ཚུལ ༑ ༑ བརྩེ་ཆེན་སྲིད་པའི་ཉེས་པས་མ་གོས་ཤིང༌། །ཤེས་བྱ་མ་ལུས་ཇི་བཞིན་མཁྱེན་པའི་ཕྱིར། །ཨུཏྤལ་མཐོན་མཐིང་ཟེའུ་འབྲུའི་ཕྲེང་བ་ཅན། །གླེགས་བམ་དང་བཅས་རྟག་ཏུ་ལེགས་པར་བསྣམས། །བསོད་ནམས་ཡེ་ཤེས་དཔལ་གྱི་ཚོགས་རྫོགས་པས། །མཚན་དཔེས་རབ་མཛེས་གསེར་བཟང་འབར་བའི་མདངས ༑ ༑ ཕུལ་བྱུང་ཡོན་ཏན་དུ་མའི་གཏེར་གྱུར་སླད། །རིན་ཆེན་གྱིས་སྤྲས་དར་གྱི་ན་བཟས་ཀླུབས། །གདོད་ནས་དག་ཅིང་ཉེ་བར་ཞི་བས་ན། །ཟླ་བ་ཉ་ལྟར་ཤིན་ཏུ་དེས་པའི་ཚུལ། །དབྱིངས་དང་ཡེ་ཤེས་ཀུན་ཏུ་རོ་གཅིག་པས། །སྤྱི་གཙུག་མི་འཁྲུགས་རྒྱལ་བའི་དབང་པོས་བརྒྱན། །བདེ་ཆེན་རོལ་པས་མགོན་པོ་འགྱིང་བའི་སྐུ། །དུས་ཀྱི་དགྲར་གྱུར་རལ་པ་ཨཉྫའི་མདོག །རྒ་ཤའི་འཇིགས་སྤངས་གཞོན་ནུར་གྱུར་པ་སྟེ། །གཞན་དོན་དགྱེས་པས་འཛུམ་པའི་ཞལ་རས་ཅན ༑ ༑ སྣ་ཚོགས་སྤྲུལ་མཛད་འོད་ཟེར་མཐའ་ཡས་པ། །བཅོམ་ལྡན་འཇམ་པའི་དཔལ་ལ་ཕྱག་འཚལ་ལོ། ཁྱོད་གསུང་རིག་སྔགས་སྦྱར་བའི་ཡི་གེ་ཨོཾ། །རྒྱལ་བ་ཀུན་གྱི་སྐུ་ཡི་ས་བོན་ཏེ།

།ཡི་གེ་ལྔ་ནི་ཐུབ་པ་ཀུན་གྱི་གསུང༌། །དམ་ཆོས་ཐམས་ཅད་གཅིག་ཏུ་བསྡུས་པའི་སྒོ། །མུྃ་ནི་ཡིད་དེ་བདེ་གཤེགས་ཐམས་ཅད་ཀྱི། ། གཉིས་མེད་ཡེ་ཤེས་མཚོན་པར་བྱེད་པའོ། །དེ་སླད་བཅོམ་ལྡན་ཁྱོད་ཀྱི་གསང་སྔགས་འདི། །གསང་གསུམ་མཚོན་བྱེད་རིགས་གསུམ་སྐུལ་བྱེད་ཅིང༌། །ཆོས་རྣམས་ཀུན་གྱི་སྙིང་པོར་གྱུར་པས་ན། །རྒྱལ་བ་ཀུན་གྱི་གསང་སྔགས་ལགས་པར་ཁུམས། །ཕུལ་བྱུང་དངོས་གྲུབ་ཉེ་བར་འགུགས་བྱེད་ཅིང༌། །ཡིད་སྐྱོབ་བྱེད་པ་དེ་ལ་ཕྱག་འཚལ་ལོ། ཁྱོད་ཀྱི་ཐུགས་ཀའི་ཤེས་རབ་འཁོར་ལོ་ནི། །སངས་རྒྱས་ཀུན་གྱི་ཐུགས་ཀྱི་རང་བཞིན་ཏེ། །འཁོར་ལོའི་རྟེན་གྱུར་ཟླ་བ་རྒྱས་པ་ ཡིས ༑ ༑ འཇིག་རྟེན་པ་དང་ཐུན་མོང་ཡེ་ཤེས་མཚོན། །གང་གི་ཡེ་ཤེས་ཟེར་གྱིས་སྐྱེ་བོ་ཡི། །བདག་འཛིན་གཅོད་ཕྱིར་འཁོར་ལོ་རྩིབས་བརྒྱད་པ། །ཉོན་མོངས་གནས་གྱུར་ཡེ་ཤེས་ལྔ་རྣམས་དང༌། །རང་བཞིན་སྐྱེ་མེད་རྡུལ་བྲལ་དམ་པའི་ དོན ༑ ༑ འཆི་འཕོ་མེད་ཅིང་མིང་དང་བྲལ་བའི་ཚུལ། །ཉེ་བར་སྟོན་ཕྱིར་ཨ་ར་པ་ཙ་ན ༑ ༑ སྤྲོས་མེད་དོན་ལས་རྣམ་པར་སྤྲོས་པ་དང༌། །ཚད་མེད་པ་དང་མི་འཇིགས་མཚོན་པའི་ཕྱིར། །ནི་པྲ་པཉྩའི་ཡི་གེ་རྣམ་པ་བཞི། །མིང་ཚིག་ཡི་གེའི་ཚོགས་ལ་དབང་འབྱོར་ཞིང༌། །ཐབས་དང་ཤེས་རབ་ལས་འཁྲུངས་དབྱངས་དང་ནི ༑ ༑ གསལ་བྱེད་ཡི་གེས་བརྒྱན་ལ་ཕྱག་འཚལ་ལོ། །བློ་མཆོག་བཅོམ་ལྡན་མགོན་པོ་འཇམ་དབྱངས་ཀྱི། །སྐུ་དང་གསང་སྔགས་ཤེས་རབ་འཁོར་ལོ་རྣམས།། རྒྱལ་བ་ཀུན་གྱི་སྐུ་གསུང་ཐུགས་ཉིད་དུ། །བསྟོད་པ་འདི་ནི་དཔལ་ལྡན་འཕགས་པས་བགྱིས། །དེ་ལས་དགེ་བ་གང་ཞིག་སྟོན་ཟླ་ལྟར། །དྲི་མེད་ནམ་མཁའི་ངོས་ལྟར་ཡངས་པ་གང༌། །ཉེ་བར་བསགས་དེས་ནམ་མཁའི་མཐས་གཏུགས་པའི། ། ལུས་ཅན་ཐམས་ཅད་འཇམ་དབྱངས་ཉིད་གྱུར་ཅིག །འཕགས་པ་འཇམ་དཔལ་བརྟན་པའི་འཁོར་ལོའི་བསྟོད་པ། ལུང་རིགས་ཀྱི་དེ་ཁོ་ན་ཉིད་སྨྲ་བའི་བཙུན་པ་འཕགས་པས་སྦྱར་བའོ།། །།༄༅། །རི་བོ་རྩེ་ལྔ་སོ་སོའི་རིགས་སུ་མཐུན་པའི་བསྟོད་པ་བཞུགས།

། ༄༅། །ན་མོ་མཉྫུ་གྷོ་ཥཱ་ཡ། བྱམས་པའི་ལྟེ་བ་རབ་ཏུ་བརྟན་ཞིང་མཐུ་སྟོབས་རྣོ་བའི་རྩིབས་སྟོང་ལྡན། །ཕན་བདེའི་མུ་ཁྱུད་རྒྱ་ཆེན་གྱིས་བསྐོར་སྨོན་ལམ་ཤུགས་ཀྱིས་ལེགས་རྒྱུ་ཞིང༌། །བདག་ཏུ་ལྟ་བའི་རི་བོ་རབ་བསྙིལ་ཕས་རྒོལ་དཔུང་གི་ཚོགས་འཇོམས་པ། །འཇམ་དཔལ་འཁོར་ལོར་གྲགས་པའི་མཚན་ཅན་སྐྱོབ་པ་མཆོག་ལ་ཕྱག་འཚལ་ལོ། །བཅོམ་ལྡན་གང་ཐུགས་གཉིས་མེད་ཡེ་ཤེས་སྣ་ཚོགས་རྟོག་པས་མི་ཕྱེད་ཅིང༌། །མཁྱེན་པའི་མེ་འོད་འབར་བའི་ཟེར་འཕྲོ་སྲིད་པའི་རི་བོ་རབ་འཇིག་ཅིང༌། །བདུད་ཀྱི་གྲོང་ཁྱེར་རྣམ་པར་འཇོམས་བྱེད་ལྟ་ངན་གྱིས་ལྟར་མི་བཟོད་པ། །དུས་གསུམ་རྒྱལ་བའི་ལྷ་དབང་གིས་འཛིན་འཇམ་པའི་རྡོ་རྗེའི་ཞབས་ལ་འདུད། །སྲིད་དང་ཞི་བའི་མཐའ་གཉིས་རྣམ་སྤངས་རྒྱལ་བའི་ཡེ་ཤེས་རྒྱ་མཚོར་འཁྲུངས། །ཐུགས་རྗེའི་དབྱིབས་མཛེས་ཡོན་ཏན་མདོག་བཟང་བསྡུ་དངོས་བཞི་ཡི་འོད་འབྱིན་ཅིང༌། །བློ་གསལ་ཀླུ་དབང་གཙུག་གི་རྒྱན་གྱུར་གདུལ་བྱའི་དགོས་འདོད་ཀུན་འབྱུང་བ། །བློ་མཆོག་འཇམ་དཔལ་ཡིད་བཞིན་ནོར་བུ་གུས་པའི་གཙུག་གིས་རྟག་ཏུ་མཆོད། །དགེ་ཚོགས་དཔག་མེད་ཆུ་གཏེར་དབུས་སུ་བྱང་སེམས་ས་བོན་ལས་འཁྲུངས་ཤིང༌། །བྱང་ཆུབ་ཕྱོགས་ཆོས་ལོ་འདབ་རབ་རྫོགས་དབང་བཅུའི་ཟེ་འབྲུས་ཡོངས་བསྐོར་བའི། །ཏིང་འཛིན་ སྙིང་པོ་བདེ་ཆེན་བཅུད་ལྡན་གཟུངས་དང་སྤཽབས་པའི་མདངས་རབ་གསལ། ། འཕགས་པའི་ཚོགས་ཀྱི་བུང་བས་ལེགས་བསྟེན་འཇམ་དབྱངས་པདྨོ་ལ་ཕྱག་འཚལ ༑ ༑ བསོད་ནམས་མཐའ་ཡས་ལྕགས་ཀྱི་ཁམས་ལས་ཐབས་མཁས་སྐྱེས་བུས་ལེགས་བསྒྲུབས་པའི། །ཡེ་ཤེས་རལ་གྲི་སྤྲུལ་པའི་འོད་འཕྲོ་ཕྲིན་ལས་ཐོགས་མེད་རབ་རྣོ་ཞིང༌། །གདུལ་བྱའི་སྲིད་སྡེ་རབ་ཏུ་སྙེམས་བྱེད་ནག་པོའི་རྩ་ལག་དཔུང་འཇོམས་པ། །སྡུག་བསྔལ་མྱུ་གུ་རྣམ་པར་གཅོད་བྱེད་རྡོ་རྗེ་རྣོན་པོ་ལ་ཕྱག་འཚལ། །མེ་མོ་སྦྲུལ་གྱི་ལོ་དབྱར་ཟླ་འབྲིང་པོའི་ཡར་གྱི་ངོ་ལ་རིམ་གྱིས་རི་བོ་རྩེ་ལྔའི་རྩེ་མོ་རྣམས་སུ་ཕྱག་འཚལ་དུ་ཕྱིན་པའི་ཚེ་རི་བོའི་རྩེ་མོ་སོ་སོའི་རིགས་སུ་མཐུན་པར་བསྟོད་པ་འདིའང་འཕགས་པས་སྦྱར་བའོ།།

།།༄༅། །ཨཱ་ནནྡ་ཀཱིརྟིའི་དོན་དུ་དཔའ་བོའི་འཁོར་ལོ་བྲིས་པ་བཞུགས། ། ༄༅། །པཉྩ་པརྦ་ཏ་བི་ཀྲི་ཌ་མཉྫུ་གྷོ་ཥཱ་པཱ་ད་སྟུ་བྷྱཾ། ཤར་ལྷོ་ནུབ་བྱང་དབུས་ཀྱི་རི་རྩེར་ནི། སིཾ་ཧ་མ་ག་ག་ལས་རྣམ་སྐྱེས་པ། །སིཾ་ཧ་ཧ་ཡ་མ་ཡཱུ་རི་དང་ཡང་ ༑ ༑ ག་རུ་ཌ་དང་ག་ཛའི་གདན་སྟེང་དུ། །ཨ་ར་པ་ཙ་ན་ལས་འཁྲུངས་པ་ ཡ ༑ ༑ རྒྱལ་བ་རྣམ་ལྔ་ཞལ་གཅིག་ཕྱག་གཉིས་པ། །སོ་སོའི་མདངས་གསལ་ཕྱག་གཡས་རལ་གྲི་འཛིན། །གཡོན་པ་ཨུཏྤལ་པུསྟི་བཅས་པ་འཆང༌། །རལ་པའི་ཁྲོད་ལས་རྡོ་རྗེ་སེམས་དཔའ་དཔལ། །དར་དང་མེ་ཏོག་རིན་ཆེན་རྒྱན་གྱིས་སྤྲས། ། འོད་ཟེར་དྲ་བས་ཞིང་ཀུན་ཁྱབ་མཛད་པར། །རང་ཡང་མདུན་དུ་དམིགས་པར་བྱས་ནས་དེས། །དེ་ལ་གཏད་དེ་དང་པོ་ཡི་གེ་ཨོཾ། །ཨ་ར་པ་ཙ་ན་དང་ཐ་མར་ དྷཱིཿ ༑ རྟག་ཏུ་ཟློས་པས་བློ་གྲོས་རྒྱ་ཆེ་ཞིང༌། །ཐོགས་མེད་མྱུར་བའི་སྤོབས་པ་མཆོག་ལྡན་འགྱུར། །ཨ་ནི་ཨཱ་དརྴ་ཛྙཱ་ནའོ། །ར་ནི་རཏྣ་སཾ་བྷ་ཝའོ། །པ་ནི་པཱ་ད་ཀཱུ་ལ་བ་ཏཱིའོ། །ཙ་ནི་ཙ་ལནྟི་ཀརྨའོ། །ན་ནི་ནཱ་མ་རཱུ་པ་ཤཱུནྱ་ཏཱདྨ་ཀའོ། །ཡི་གེའི་དོན་ཏོ། །ལུང་དང་མི་འགལ་བར་བསམས་པར་ཟད་ཀྱི། འདི་ཉིད་ཇི་ལྟ་བ་བཞིན་དུ་བཤད་པ་ནི་མ་མཐོང་མོད། འདི་ལ་ནན་ཏན་བྱས་ན་བྱིན་རླབས་ནི་ངེས་པར་འབྱུང་ངོ༌། །མི་ཐྱ་བི་རུ་དྷ་ཤོ་ཀྵ་མ་ཀ་ར། ཨཱརྱས་ཨཱ་ནནྡ་ཀཱིརྟིའི་དོན་དུ་དཔའ་བོའི་འཁོར་ལོ་ཉིད་བྲིས་པའོ།། །།༄༅། །ཡང་འཇམ་དབྱངས་ལ་བསྟོད་པ་བཞུགས། ། ༄༅། །ན་མོ་མཉྫུ་གྷོ་ཥཱ་ཡ། རྣམ་པ་སྣ་ཚོགས་ལོ་འདབ་ཀྱིས་བཀྲ་ཟེ་འབྲུའི་ཕྲེང་ལྡན་རྩ་བ་བརྟན་ཞིང་རབ་རྒྱས་ཆུ་སྐྱེས་ལྟེ་བ་ལ། །མུན་པ་མུན་ནག་ཚང་ཚིང་རབ་སེལ་ཆུ་ཤེལ་ལས་གྲུབ་ཆེས་འཕྲོ་འབར་བའི་རི་བོང་ཅན་གྱི་གདན་སྟེང་དུ། །ཀུན་ཏུ་མཛེས་པའི་སྐུ་མངའ་གསེར་སྦྱངས་མདོག་མཚུངས་ལང་ཚོ་རབ་རྒྱས་རིན་ཆེན་གྱིས་སྤྲས་ཟུར་ཕུད་ལྔ་དང་ལྡན། །མི་ཤེས་ཤེས་མཛད་ཤེས་རབ་རལ་གྲི་ཨུཏྤ་ལ་བསྣམས་རྫུ་འཕྲུལ་དུ་མས་རབ་རྩེན་འཇམ་དབྱངས་ལ་ཕྱག་འཚལ

༑ ༑ གང་ཐུགས་རང་བཞིན་ནམ་མཁའ་བཞིན་དུ་གདོད་ནས་རྣམ་དག་སྲིད་དང་ཞི་ལ་གཉིས་སུ་མེད་པར་རྟག་བཞུགས་ཀྱང༌། །རྣམ་འཕྲུལ་དཔག་མེད་རིན་ཆེན་ལས་གྲུབ་སྐུ་ཡི་དཀྱིལ་འཁོར་སྨོན་ལམ་རླུང་གིས་དག་སྣང་མཁའ་ལ་ལེགས་རྒྱུ་ཞིང༌། །ལེགས་བཤད་གསུང་འོད་རྣམ་འཕྲུལ་དུ་མའི་ཁ་དོག་གིས་བརྒྱན་སྐད་ཅིག་གཅིག་ལའང་ཕྱོགས་ཕྱོགས་ཀུན་ཏུ་རབ་བཀྱེ་བས། །མི་ཤེས་མུན་སེལ་ཤེས་རབ་པདྨོ་རྣམ་པར་རྒྱས་བྱེད་བློ་མཆོག་འཇམ་དབྱངས་སྐྱེ་རྒུའི་སྒྲོན་མ་བདག་སྐྱབས་མཆི། །སྤྲིན་བྲལ་མཁའ་ལ་ཉི་མའི་དཀྱིལ་འཁོར་ལྷང་དེར་གནས་ལྟར་གང་གི་ཐུགས། །སྒྲིབ་གཉིས་དང་བྲལ་ཕྱོགས་ལས་རྣམ་རྒྱལ་མཚན་དང་དཔེ་བྱད་འབར་བའི་སྐུ། །རྣམ་པ་སྣ་ཚོགས་སྤྲུལ་པའི་འོད་ཀྱིས་གདུལ་བྱའི་ཡིད་འཕྲོག་བཅོམ་ལྡན་འདས། །དང་པོའི་སངས་རྒྱས་གཞོན་ནུའི་ཚུལ་འཆང་འཇམ་པའི་དབྱངས་ལ་ཕྱག་འཚལ་ལོ།། །།༄༅། །སྐྱིད་གྲོང་གི་འཕགས་པ་ཝ་ཏཱི་ལ་མནལ་ལམ་དུ་བསྟོད་པ་བཞུགས། ། ༄༅། །ན་མཿཤྲཱི་ལོ་ཀེ་ཤྭ་རཱ་ཡ། འཕགས་པ་འཇིག་རྟེན་མགོན་པོ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །སངས་རྒྱས་རྣམས་ནི་ཐམས་ཅད་ཀྱི

༑ ༑ ཐུགས་རྗེ་གཅིག་ཏུ་བསྡུས་པའི་དངོས། །དེ་མཚན་ཐུགས་རྗེ་ཆེ་ཞེས་བགྱི།། སྤྱན་རས་གཟིགས་ལ་ཕྱག་འཚལ་ལོ། །ཉིད་སྐུ་པདྨ་རཱ་ག་མཚུངས། །བརྩེ་བས་འགྲོ་ལ་རྗེས་སུ་ཆགས། །གཅིག་ཏུ་གཞན་གྱི་དོན་བརྩོན་པ། །སྤྱན་རས་གཟིགས་ལ་ཕྱག་འཚལ་ལོ། །རང་བཞིན་དོན་གྱི་ཡོན་ཏན་རྫོགས། །སྣ་ཚོགས་རིན་ཆེན་རྒྱན་གྱིས་མཛེས། །ཕྲིན་ལས་འོད་ཟེར་སྟོང་འབར་བ། །སྤྱན་རས་གཟིགས་ལ་ཕྱག་འཚལ་ལོ། ཁྱོད་ཀྱི་གཞོན་ནུའི་ས་བརྙེས་ཤིང༌། །འདོད་པའི་ཉེས་པས་མ་གོས་ཕྱིར། །ལོ་བརྒྱད་བྱིས་པའི་ཚུལ་འཛིན་པ། །སྤྱན་རས་གཟིགས་ལ་ཕྱག་འཚལ་ལོ། །ཞེས་པ་ལ་སོགས་པའི་བསྟོད་པས(《 ཞ 》 པ ) ། སྐྱིད་གྲོང་གི་འཕགས་པ་ཝ་ཏཱི་ལ་བསྟོད་པ། བྱ་ལོ་ཟླ་བ་བཞི་པའི་ཉི་ཤུ་བརྒྱད་ཀྱི་ཉིན་པར་གཉིད་ལོག་པའི་རྨི་ལམ་དུ་བྱུང་ངོ༌། །ལྷག་མ་རྣམས་མ་དྲན་ནོ།། །།༄༅། །བྱམས་པ་ལ་བསྟོད་པ་བཞུགས། ། ༄༅། །ཨོཾ་སྭསྟི་སིདྡྷཾ། བྱམས་པའི་ཐུགས་ཀྱིས་བྱང་ཆུབ་ཐུགས་བསྐྱེད་ནས ༑ ༑ བྱམས་བརྩེའི་མཁྱེན་པས་ཚོགས་གཉིས་རྫོགས་མཛད་དེ། །བྱམས་པས་དགའ་ལྡན་ལྷ་ཡི་ཚོགས་སྐྱོང་བ། །བྱམས་མགོན་རྒྱལ་བའི་ཞབས་ལ་ཕྱག་འཚལ་ལོ ༑ ༑ ཞལ་གཅིག་ཕྱག་གཉིས་གཡས་པ་མཆོག་སྦྱིན་གྱིས། །སྐྱེ་རྒུ་རྣམས་ལ་མཆོག་གི་འབྲས་སྩོལཞིང༌། །གཡོན་པས་ཀླུ་ཤིང་མེ་ཏོག་ལེགས་བསྣམས་པ། ། བྱམས་མགོན་རྒྱལ་བའི་ཞབས་ལ་ཕྱག་འཚལ་ལོ། །རལ་པའི་ཐོར་ཚུགས་མཆོད་རྟེན་གྱིས་མཛེས་ཤིང༌། །རིལ་བ་སྤྱི་བླུགས་ལས་བྱུང་དག་བྱེད་ཀྱིས། །རུལ་དང་མྱགས་པའི་དྲི་མ་རྣམ་སྦྱོང་བ། །རོལ་པ་ཆེན་པོའི་ཞབས་ལ་ཕྱག་འཚལ་ལོ། ། མཆོད་ཕྱིར་ཐོགས་དང་ཁྲི་སྙན་སཱ་ལེ་ཡི། །ལྤགས་པའི་ཆོས་གོས་མཆོག་གི་རྟགས་ཀྱིས་ནི། །དཀའ་ཐུབ་མཐར་ཕྱིན་པར་ནི་ཞལ་བཞེས་པ། །དྲང་སྲོང་མཆོག་ལ་གུས་པས་ཕྱག་འཚལ་ལོ། །འཁོར་བའི་འདམ་ལས་ངེས་པར་བརྒྱལ་ (《 ལུ 》 བརྒལ་ 《 ཞ 》 - བརྒྱལ་ ) བ་ཁྱོད། །འདམ་སྐྱེས་གདན་ལ་བཞེངས་ནས་ཞི་བ་ ཡི ༑ ༑ སྤྱན་གྱིས་འགྲོ་ལ་གཟིགས་པས་ཞི་མཛད་པ།

།སྐྱེ་རྒུའི་གཉེན་གཅིག་ཁྱོད་ལ་སྐྱབས་སུ་མཆི། ཁྱོད་ལ་འདུན་པའི་ཡིད་ཀྱིས་དབང་བགྱིས་ནས། ཁྱོད་སྐུ་རིན་ཆེན་མཆོག་ལས་ལེགས་བཞེངས་པའི། །སྐུ་འདི་ཁྱོད་ཉིད་ལགས་པར་ལེགས་བསམས་ནས། །ཤིན་ཏུ་དང་བའི་ཡིད་ཀྱིས་གསོལ་འདེབས་ཀྱིས། །ཡེ་ཤེས་གཟིགས་པའི་དམ་པས་ཉེར་གཟིགས་ལ། །ཐུགས་རྗེ་ཆེན་པོའི་ཐུགས་ཀྱིས་རབ་དགོངས་ཏེ། །ཕྲིན་ལས་རྒྱ་མཚོ་རྒྱ་མཚོ་ལྟར་བསྡུས་ནས། །ཉིད་ཇི་བཞིན་དུ་བྱིན་གྱིས་བརླབ་ཏུ་གསོལ། །དེ་ལྟར་ཐུགས་དམ་བརྟན་པས་བྱིན་རླབས་པའི། ། སྐུ་འདི་ཉིད་གཅིག་ཁོ་ནར་མ་བས་ཏེ། །དབྱིངས་དང་མཛད་པ་གཅིག་ཕྱིར་རྒྱལ་བ་ཀུན། །གཅིག་ཏུ་བསྡུས་པའི་ངོ་བོ་ཉིད་ལགས་གྲང༌། །དེ་འདྲ་མཐོང་བའི་མིག་དེ་དཔལ་ལྡན་ཞིང༌། །དེ་ལ་འདུན་པའི་འདུན་པ་དཔལ་འབྲས་ཅན། །མཆོད་པས་མཆོད་བྱ་ཇི་(《 ཞ 》 དེ་ ) བཞིན་མཆོད་བྱེད་དེ། །མཆོད་འོས་རྣམས་ཀྱི་མཆོད་བྱར་འགྱུར་ལགས་གྲང༌། །དེ་ལས་དགེ་བ་རྒྱ་མཚོ་གང་བསྐྲུན་པ། །འདི་འདྲ་གང་གི་དཔལ་ལས་བྱུང་གྱུར་པའི། །རྒྱལ་པོ་དམ་པ་གསེར་མཆོག་དཔལ་དང་བཅས ༑ ༑ རྒྱུ་སྦྱོར་བྱེད་པ་སྟོན་ཚུལ་ཞེས་བྱ་བ། །དེ་ཡིས་དམིགས་བྱ་རྡོ་རྗེ་ཆོས་སྐྱོང་གིས། །ཉེ་བར་བསྲུངས་པའི་ཆོས་སྐྱོང་སྲུང་མ་རྣམས། །ཚེ་འདིར་ཚེ་རིང་ནད་མེད་དཔལ་འབྱོར་རྒྱས། །སྐྱེ་བ་ཀུན་ཏུ་ལྷ་མིའི་དཔལ་རྒྱས་ལ། །དགའ་མགུར་སྤྱད་ནས་བྱམས་མགོན་ཆོས་ཀྱི་རྗེ། །ཆོས་ཀྱི་རྒྱལ་པོའི་རྒྱལ་ཐབས་མཛད་པའི་ཚེ། །ཆོས་ཀྱི་རྒྱལ་སྲིད་ཡངས་པའི་དཀྱིལ་འཁོར་དུ། །ཉེ་བར་ཞུགས་ནས་ཐུབ་དེ་སྲས་དང་བཅས། །མཆོད་སྤྲིན་རྒྱ་མཚོས་ཀུན་ནས་ལེགས་མཆོད་དེ། ། ཆོས་ཚུལ་རྒྱ་མཚོ་ཐོས་ཤིང་ལེགས་རྟོགས་ནས། །དེ་ཡི་ཡེ་ཤེས་གཟིགས་པ་ཉེར་ཞུགས་ཏེ། །བྱང་ཆུབ་དམ་པར་ལུང་བསྟན་ཐོབ་པར་ཤོག །དེ་སྐད་སྨྲས་ཏེ་སྨྲ་བ་རྣམས་ཀྱི་རྗེ། །ཆོས་རྗེ་ས་སྐྱ་པ་ཞེས་ཡོངས་གྲགས་པའི། །ཞབས་ཀྱི་པདྨོ་སྤྱི་བོས་གུས་བླངས་པ། །དགེ་སློང་འཕགས་པ་ཞེས་བྱར་གྲགས་པ་ལ།

།གྲུབ་པ་དཔལ་ཞེས་བྱ་བས་གསོལ་བཏབ་ནས། །མེ་ཕོ་བྱི་བའི་དཔྱིད་ཟླ་འབྲིང་པོ་ཡི། །ཉི་ཤུ་བདུན་ལ་གྲུ་མུར་ཞེས་བྱ་བར། །ཡུད་ཙམ་ཉིད་ལ་ཉེ་བར་སྦྱར་བ་ཡིན།། །།༄༅། །གནས་བརྟན་བཅུ་དྲུག་ལ་བསྟོད་པ་བཞུགས། ། ༄༅། །དགྲ་བཅོམ་བློ་མཆོག་དབང་དུལ་བ། །བསྟན་པ་སྲིད་དུ་བརྟན་བཞུགས་ནས། །འཛིན་དང་སྐྱོང་དང་སྲུང་མཛད་པ། །བཅུ་དྲུག་བཞུགས་པ་འདི་ལྟ་སྟེ། །བྷ་ར་དྷཱ་ཛ་བསོད་སྙོམས་ལེན། །གསེར་ཅན་བ་ཀུ་ལ་དང་ནི། །ལམ་བསྟན་རྡོ་རྗེ་མོ་ཡི་བུ། །སྦེད་བྱེད་སྒྲ་གཅན་འཛིན་དང་ནི། །ཀླུ་སྡེ་གནས་བརྟན་ཡན་ལག་འབྱུང༌། །ནགས་ན་གནས་དང་མ་ཕམ་པ། །ལམ་ཕྲན་བསྟན་དང་གསེར་ཕྲེང་དང༌། །མི་ཕྱེད་པ་དང་དུས་ལྡན་དང༌། །དེ་བཞིན་བཟང་པོ་ཞེས་བྱ་བ ༑ ༑ དེ་དག་རྣམས་ལ་ཕྱག་འཚལ་ལོ།། །།༄༅། །ཡན་ལག་བདུན་པ་བཞུགས། ། ༄༅། །དུས་གསུམ་ཕྱོགས་བཅུའི་འཇིག་རྟེན་དུ། །འགྲོ་བའི་དོན་དུ་བྱོན་གྱུར་པ། །སངས་རྒྱས་རྣམས་དང་ཆོས་རྣམས་དང༌། །དགེ་འདུན་རྣམས་ལ་ཕྱག་འཚལ་ལོ། །ཀུན་བཟང་མཆོད་སྤྲིན་ལྟ་བུ་ཡིས། །དེ་དག་ཐམས་ཅད་མཆོད་པར་བགྱི ༑ ༑ བདག་དང་མཐའ་ཡས་སེམས་ཅན་ཀུན། །དཀོན་མཆོག་གོ་འཕང་ཐོབ་བྱའི་ཕྱིར། །བྱང་ཆུབ་སྙིང་པོར་མཆིས་ཀྱི་བར། །དཀོན་མཆོག་གསུམ་ལ་སྐྱབས་སུ་མཆི། །བདག་དང་འགྲོ་བས་བགྱིས་པའི་སྡིག །མ་ལུས་མངོན་དུ་མཐོལ་བགྱིད་ནས། །འགྱོད་ཅིང་བསྡམ་པའི་སེམས་ཀྱིས་སུ། །ཐམས་ཅད་སོ་སོར་བཤགས་པར་བགྱི། །དགེ་བ་ཀུན་ལ་ཡི་རང་ཞིང༌། །བདག་ཀྱང་དེ་བཞིན་བྱེད་པར་སྨོན། །ཕྱོགས་བཅུའི་རྒྱལ་བ་ཐམས་ཅད་ལ། །ཆོས་ཀྱི་འཁོར་ལོ་བསྐོར་བར་བསྐུལ། །སྲིད་པ་ཇི་སྲིད་གནས་ཀྱི་བར། །མྱ་ངན་མི་འདའ་བདག་གསོལ་འདེབས ༑ ༑ མགོན་མེད་འདི་དག་བསྐྱབ་པའི་ཕྱིར། །མགོན་པོས་ཇི་ལྟར་ཐུགས་བསྐྱེད་པ། །དེ་བཞིན་བདག་གིས་སེམས་བསྐྱེད་ཅིང༌། །དེ་ཡི་སྤྱོད་པའང་བསླབ་པར་བགྱི། །དགེ་བ་འདི་དང་དགེ་བ་གཞན། །མ་ལུས་གཅིག་ཏུ་བསྡོམས་བྱས་ནས ༑ ༑ རྫོགས་པའི་སངས་རྒྱས་ཐོབ་པར་ཤོག

།སྲིད་པ་ཀུན་ཏུ་དལ་འབྱོར་ ལུས ༑ ༑ ཡོན་ཏན་བདུན་ལྡན་ཐོབ་གྱུར་ནས། །ཡང་དག་བླ་མས་རྗེས་གཟུང་སྟེ།། རྟག་ཏུ་དམ་ཆོས་སྤྱོད་པར་ཤོག །འདིར་ཡང་ནད་མེད་བདེ་ལྡན་ཞིང༌། །བདུད་དང་བར་དུ་གཅོད་པ་ཀུན། །ཐམས་ཅད་མཐུན་རྐྱེན་ཉིད་གྱུར་ནས། །བསམ་པ་ཆོས་བཞིན་འགྲུབ་པར་ཤོག །འདིའི་དོན་རྟག་ཏུ་དྲན་པའི་ཚུལ་གྱིས་ཁ་ཏོན་གྱིས ༑ ངེས་པར་གདོན་མི་ཟ་བར་བསོད་ནམས་ཀྱི་ཚོགས་འཕེལ་བ་དང༌། སྡིག་པ་ཟད་པར་འགྱུར་བ་ཡིན་ནོ།། །།༄༅། །ཕྱག་མཆོད་སྡིག་བཤགས་བསྔོ་བ་དང་བཅས་པ་བཞུགས། ། ༄༅། །དུས་གསུམ་བདེ་བར་གཤེགས་པའི་སྐུ་གསུང་ཐུགས། །གཅིག་ཏུ་བསྡུས་པ་དཔལ་ལྡན་ཆོས་ཀྱི་རྗེ། །གཞན་གྱི་དོན་དུ་སྐྱེ་བོའི་སྐུར་སྟོན་པ། ། མཚུངས་མེད་བླ་མའི་ཞབས་ལ་ཕྱག་འཚལ་ལོ། །རྐང་གཉིས་གཙོ་བོ་ཐུབ་དབང་རྫོགས་སངས་རྒྱས། །ཞི་བ་ཆགས་བྲལ་ངེས་འབྱིན་དམ་པའི་ཆོས། །ཚོགས་ཀྱི་མཆོག་རབ་འཕགས་པའི་དགེ་འདུན་ལ། །རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། །དངོས་སུ་འབྱོར་དང་བདག་པོས་མ་བཟུང་བ། །ཡིད་ཀྱིས་སྤྲུལ་དང་བླ་ན་མེད་པ་ཡི། །མཆོད་སྤྲིན་རྒྱ་མཚོ་བཀོད་∶པའི་(《 ཞ 》 པ་ ) མཐའ་ཀླས་ པས ༑ ༑ བླ་མ་རྣམས་དང་དཀོན་མཆོག་མཆོད་པར་བགྱི། །བདག་དང་མཁའ་མཉམ་སེམས་ཅན་ཐམས་ཅད་ཀྱི། །ཐོག་མེད་དུས་ནས་ཉོན་མོངས་དབང་གྱུར་པས ༑ ༑ ལུས་ངག་ཡིད་ཀྱིས་སྡིག་པ་ཅི་བགྱིས་པ། །བླ་མ་རྣམས་དང་དཀོན་མཆོག་སྤྱན་སྔར་བཤགས། །ཕྱག་འཚལ་བ་དང་མཆོད་ཅིང་བཤགས་པ་ཡི། ། དགེ་བ་འདི་དང་དགེ་བ་མ་ལུས་གཞན། །ཐམས་ཅད་བློ་ཡིས་གཅིག་ཏུ་བསྡོམས་བྱས་ནས། །སངས་རྒྱས་ཐོབ་ཕྱིར་ཡོངས་སུ་བསྔོ་བར་བགྱི། །བླ་མ་རྣམས་དང་དཀོན་མཆོག་རིན་ཆེན་དང༌། །ཆོས་སྐྱོང་འཇིག་རྟེན་སྐྱོང་བ་ཐམས་ཅད་ཀྱི། ། བདེན་པའི་མཐུ་ཡིས་དེང་འདིར་བདེ་ལེགས་ཤོག། །། ༄༅། །སེམས་བསྐྱེད་ཀྱི་ཆོ་ག་བསྡུས་པ་བཞུགས། ། ༄༅། །བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །འོ་ཉིད་ཅག་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་བཞེད་པར་གདའ་བས།

བདག་གིས་སེམས་བསྐྱེད་པའི་ཆོ་ག་བགྱི། དེ་ལ་འོ་སྐོལ་ཐམས་ཅད་ཀྱིས་སྐྱེ་བ་སྔ་མ་ལ་བསོད་ནམས་བསགས་པའི་སྟོབས་ཀྱིས་མིའི་ལུས་རིན་པོ་ཆེ་ཐོབ། སངས་རྒྱས་ཀྱི་བསྟན་པ་དང་མཇལ། དེ་ལྟར་གྱུར་པའི་གནས་སྐབས་འདིར་ཆོས་རེ་མ་བྱས། ལམ་སྣ་རེ་མ་ཟིན་ན་ཚེ་ལ་ངེས་པ་མེད་པས་ནམ་འཆི་∶མི་ཤེས(《 ཞ 》 ཆ་མེད་ ) ། སྐྱེ་བ་ལ་རང་དབང་མ་ཐོབ་པས་གར་སྐྱེ་མི་ཤེས། ཅིས་ཀྱང་འཆི་ཞིང་སྐྱེ་བ་བཟང་ངན་གང་ལེན་ལས་དགེ་སྡིག་གི་རྗེས་སུ་འབྲང་བ་ལགས། ད་ལྟར་རང་དབང་ཡོད་པའི་སྐབས་འདིར་དཀར་པོའི་དགེ་བའི་ཆོས་རེ་བགྱིད་འཚལ། ཆོས་དེའང་བསྟན་པ་འདི་ལས་ཕྱི་རོལ་དུ་གྱུར་པ་མུ་སྟེགས་དང༌། སོག་པོ་ལ་སོགས་པའི་ལམ་དེ་རྣམས་སྟོན་པ་འཁོར་བ་ལས་མ་གྲོལ། བསྟན་པ་ཉོན་མོངས་པའི་གཉེན་པོར་མི་འགྱུར་བས། ལམ་གྱི་ཚུལ་དེ་དག་ལ་འབད་པ་བགྱིས་ཀྱང་མཐོ་རིས་ཀྱི་འབྲས་བུའང་ཐོབ་པར་དཀའ་ན། ཐར་པ་དང་ཐམས་ཅད་མཁྱེན་པ་ཐོབ་པ་སྨོས་ཅི་འཚལ། འོ་ན་ལམ་གང་གིས་གྲོལ་བར་འགྱུར་ན། འོ་སྐོལ་གྱི་སྟོན་པ་སངས་རྒྱས་བཅོམ་ལྡན་འདས་བདག་ཉིད་འཁོར་བའི་ཉེས་པ་ལས་གྲོལ། ཐམས་ཅད་མཁྱེན་པའི་ཡེ་ཤེས་མངོན་དུ་མཛད། ཉིད་ཀྱི་ཇི་ལྟར་མངོན་དུ་མཛད་པ་ལྟར། གཞན་དག་ལའང་བསྟན་པས། སྟོན་པ་མྱ་ངན་ལས་འདའ་བར་བྱེད་པ་ཞེས་བགྱི་བ་ལགས། དེ་ལྟ་བུའི་སངས་རྒྱས་དེས་བསྟན་པའི་ཆོས་སྤྱིར་བསམ་གྱིས་མི་ཁྱབ་ནའང་ ༑ ཐེག་པ་ཆེ་ཆུང་གཉིས་སུ་འདུ་བ་ལགས་པར་གདའ་བས། ཐེག་པ་ཆུང་ངུའི་ལམ་གྱིས་རང་ཉིད་ཞི་བར་བྱེད་ཙམ་མ་གཏོགས་པ། གཞན་གྱི་དོན་རྒྱ་ཆེན་པོ་དང་སངས་རྒྱས་ཐོབ་པའི་གེགས་སུ་འགྱུར་བས། ཐེག་པ་དམན་པར་གསུངས་པ་ལགས། ཐེག་པ་ཆེན་པོ་འདི་བསམ་པ་དང་སྦྱོར་བ་རྒྱ་ཆེན་པོས་རང་དང་གཞན་གྱི་དོན་ཕུན་སུམ་ཚོགས་པ་འགྲུབ་པར་བགྱིད་པས་ཐེག་པ་ཆེན་པོའི་ལམ་འདི་ལ་ནན་ཏན་དུ་བགྱིད་འཚལ། ཐེག་པ་ཆེན་པོའི་དེའི་གཞི་དང་ལམ་གྱི་ངོ་བོར་གྱུར་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཡིན་པར་གསུངས།

དེའང་དང་པོར་ཡང་དག་པར་བླངས་པ་ཞེས་བགྱི་བ་དགེ་བའི་བཤེས་གཉེན་ལས་ལེན་∶དགོས་པ་གདའ་ན(《 ཞ 》 པར་བརྟེན ) ། ཉིད་ཅག་ཕལ་ཆེར་གྱིས་སེམས་བསྐྱེད་པ་ཐོབ་པ་ལགས་པས་དེ་རྣམས་ཀྱི་བག་ཆགས་གསོ་ཞིང་གསལ་འདེབས་པ་དང༌། མ་ཐོབ་པ་རྣམས་ཀྱིས་ཐོབ་པར་བྱ་བའི་དོན་དུ། དེ་རིང་ཡང་སེམས་བསྐྱེད་པ་བགྱིད་པས། མདུན་གྱི་ནམ་མཁའི་གནས་སུ་བླ་མ་དམ་པ་བརྒྱུད་པ་དང་བཅས་པ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་བཞུགས་པར་བསྒོམ། དེ་རྣམས་ཀྱི་སྤྱན་སྔར་བདག་ལ་སེམས་བསྐྱེད་པ་གནང་བར་ཞུ་ཞེས་གསོལ་བ་འདེབས་པར་བསྒོམས་ལ་བདག་གི་ལད་མོ་མཛོད་ཅིགརིགས་ཀྱི་བུ་བདག་ལ་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བགྲོད་པ་གཅིག་པའི་ལམ་སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྩལ་དུ་གསོལ། ཞེས་ལན་གསུམ་བརྗོད་དོ ༑ ༑ དེ་ལྟར་བགྱིད་པ་དེ་ཁྱེད་ཀྱིས་བདག་ལ་གསོལ་བ་བཏབ་པ་ལགས། ད་བདག་གིས་ཀྱང་སེམས་བསྐྱེད་པའི་ཆོ་ག་བགྱིད་པ་ལགས། དེ་ལ་སྦྱོར་བ་དངོས་གཞི ༑ རྗེས་རྣམ་པ་གསུམ་ཡོད་པ་ལས། ཐོག་མར་སྦྱོར་བའི་ཆོ་ག་ལ་བདུན་ཡོད་པའི་སེར་སྣའི་ལས་ཀྱི་སྒྲིབ་པ་དག་པར་བྱ་བའི་དོན་དུ་དཀོན་མཆོག་མཆོད་པ་བགྱི ༑ དེ་ལ་ཐོག་མར་བཀུར་སྟིའི་མཆོད་པ་ཞེས་བྱ་བ་ཕྱག་འཚལ་བ་ལགས་པས ༑ བདག་གི་ལུས་དཔག་ཏུ་མེད་པར་སྤྲུལ་ལ་སེམས་ཅན་ཐམས་ཅད་དང་ཐབས་ཅིག་ཏུ་ཕྱག་འཚལ་བར་བསྒོམས་ལ། ཐལ་མོ་སྦྱོར་ལ་བདག་གི་ལད་མོ་མཛོད་ཅིག ན་མོ་བུདྡྷ་ཡ། ན་མོ་དྷརྨཱ་ཡ། ན་མསྶཾ་གྷཱ་ཡ། ན་མསྶརྦ་བུདྡྷ་བྷོ་དྷི་ས་ཏྭ་ནཱཾ། མནྟྲ་དེ་ཝ་ཏ། ཨོཾ་ན་མོ་གུ་རུ་བྷྱཿ ཞེས་ལན་གསུམ་བརྗོད། དེ་ནས་མེ་ཏོག་ལ་སོགས་པའི་མཆོད་པ་ཐམས་ཅད་ལྷ་རྫས་ལས་གྲུབ་པ། ནམ་མཁའི་ཁམས་ཁྱབ་པས་བླ་མ་དང་དཀོན་མཆོག་གསུམ་མཆོད་པར་བསྒོམས་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།

དེ་བཞིན་དུ། པཱདྱཱཾ་པྲ་ཏཱིཙྪ། བཛྲ་པུཥྤེ། བཛྲ་དྷཱུཔྤེ། བཛྲ་ཨཱ་ལོ་ཀེ བཛྲ་གནྡྷེ། བཛྲ་ནཻ་ཝི་དྱེ། བཛྲ་ཤཔྟ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་(《 ཞ 》+ ལན་གཅིག་ ) བརྗོད་དོ ༑ ༑ དེ་རྣམས་མཆོད་པ་ལགས། ད་ལོག་པའི་སྐྱབས་གནས་ལ་མོས་པའི་ལས་ཀྱི་སྒྲིབ་པ་སྦྱང་བ་དང༌། རྟེན་ཁྱད་པར་ཅན་ལ་བརྟེན་པའི་དོན་དུ་སྐྱབས་སུ་འགྲོ་བ་བགྱིད་པས། བདག་དང་སེམས་ཅན་ཐམས་ཅད་ཀྱིས་དུས་ད་ནས་བཟུང་ནས་ཇི་སྲིད་སངས་མ་རྒྱས་ཀྱི་བར་དུ་དཀོན་མཆོག་གསུམ་ལ་སྐྱབས་སུ་འགྲོ་བར་བསྒོམས་ལ། བདག་གི་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་དང་སེམས་ཅན་ཐམས་ཅད་དུས་འདི་ནས་བཟུང་ནས་བྱང་ཆུབ་སྙིང་པོར་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་ མཆིའོ ༑ ༑ འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ།། དེ་ལྟར་སྐྱབས་སུ་སོང་བས་སྐྱབས་ཁྱད་པར་ཅན་དང་བཅས་ཤིང༌། སྡོམ་པ་ཐམས་ཅད་ཀྱི་རྟེན་དང་ལྡན་པར་གྱུར་པ་ལགས། ད་སྔོན་བསགས་ཀྱི་སྡིག་པ་ཐམས་ཅད་དག་པར་བྱ་བའི་དོན་དུ་སྡིག་པ་བཤགས་པར་བགྱིད་པ། བླ་མ་དང༌། དཀོན་མཆོག་གི་སྤྱན་སྔར་བདག་དང་སེམས་ཅན་ཐམས་ཅད་ཀྱིས་སྔར་བྱས་པའི་སྡིག་པ་ཐམས་ཅད་བཤགས། ཕྱིན་ཆད་ནུས་ཚད་ཀྱིས་བསྡམ་སྙམ་དུ་བསྒོམས་ལ་བདག་གི་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་དང་སེམས་ཅན་ཐམས་ཅད་ཀྱིས་ཚེ་ཐོག་མ་མེད་པ་ནས་ལས་དང་ཉོན་མོངས་པའི་དབང་དུ་གྱུར་པས། ལུས་དང༌། ངག་དང༌། ཡིད་ཀྱི་སྒོ་གསུམ་ནས། སྡིག་པ་མི་དགེ་བའི་ལས་(《 ཞ 》+ ཅི་ ) བགྱིས་པ་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། །ཞེས་ལན་གསུམ་བརྗོད། དེས་སྡིག་པ་རྣམས་བསྲབས་ཤིང་དག་པར་འགྱུར་བ་ལགས།

ད་དགེ་བའི་རྩ་བ་སྤེལ་བའི་དོན་དུ་རྗེས་སུ་ཡི་རང་བ་བགྱིད་པས་འཁོར་བ་དང་མྱ་ངན་ལས་འདས་པས་བསྡུས་∶པ།(《 ཞ 》 པའི་རང་ ) གཞན་གྱི་དགེ་བ་ཐམས་ཅད་ལ་རྗེས་སུ་ཡི་རང་སྙམ་དུ་བསྒོམས་ལ་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་ཐམས་ཅད་ལ་དགའ་ཞིང་རྗེས་སུ་ཡི་རངས་བར་བགྱིའོ། །དེས་རང་གི་རྒྱུད་ལ་དགེ་བའི་རྩ་བ་དཔག་ཏུ་མེད་པ་འཕེལ་བར་འགྱུར་བ་ལགས། ད་སེམས་ཅན་རྣམས་སྨིན་ཅིང་གྲོལ་བར་བགྱི་བའི་དོན་དུ། ཆོས་ཀྱི་འཁོར་ལོ་བསྐོར་བར་བསྐུལ་བར་བགྱིད་པས། རང་གི་ལུས་དཔག་ཏུ་མེད་པར་སྤྲུལ་ནས། སེམས་ཅན་ཐམས་ཅད་དང་ཐབས་ཅིག་ཏུ་སངས་རྒྱས་ཐམས་ཅད་ཀྱི་སྤྱན་སྔར་ཕྱིན་ནས། གསེར་གྱི་འཁོར་ལོ་རྩིབས་སྟོང་དང་ལྡན་པ་ལ་སོགས་པ་ཡོན་དུ་ཕུལ་ནས་ཆོས་གསུང་བར་ཞུ་བར་བསྒོམས་ལ་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། གང་དག་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་རྣམ་པར་བཞུགས་པའི་སངས་རྒྱས་བཅོམ་ལྡན་འདས་ཆོས་ཀྱི་འཁོར་ལོ་བསྐོར་བར་མི་བཞེད་པ་དེ་དག་ཐམས་ཅད་ལ། སེམས་ཅན་ཐམས་ཅད་སྨིན་ཅིང་གྲོལ་བར་བགྱི་བའི་སླད་དུ། ཆོས་ཀྱི་འཁོར་ལོ་བསྐོར་བར་བསྐུལ་ལོ་ཞེས་ལན་གསུམ་བརྗོད་དོ། །དེ་ལྟར་བསྐུལ་བས་སངས་རྒྱས་རྣམས་ཀྱིས་ཆོས་སྟོན་པར་འགྱུར་བའི་དགེ་བ་རང་རེ་རྣམས་ཀྱིས་ཐོབ་པར་འགྱུར་བ་ལགས། ད་ཆོས་ཀྱི་འཁོར་ལོ་དེ་རྒྱུན་མི་འཆད་པར་འབྱུང་བར་བྱ་བའི་དོན་དུ་མྱ་ངན་ལས་མི་འདའ་བར་གསོལ་བ་འདེབས་པ་ལགས་པས། ཡང་རང་གི་ལུས་དཔག་ཏུ་མེད་པར་སྤྲུལ་པ་དང༌། སེམས་ཅན་ཐམས་ཅད་དང་ཐབས་ཅིག་ཏུ་སངས་རྒྱས་ཐམས་ཅད་ཀྱི་སྤྱན་སྔར་ཕྱིན་ཏེ།

མཆོད་པའི་ཚོགས་རྣམས་ཀྱིས་མཆོད་ནས། འཁོར་བ་རྒྱུན་མ་ཆད་ཀྱི་བར་དུ་མྱ་ངན་ལས་མི་འདའ་བར་བཞུགས་པར་ཞུ་སྙམ་དུ་བསྒོམས་ལ་ལད་མོ་མཛོད་ཅིགཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། གང་དག་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་རྣམ་པར་བཞུགས་པའི་སངས་རྒྱས་བཅོམ་ལྡན་འདས་མྱ་ངན་ལས་འདའ་བར་དགོངས་པ་དེ་དག་ཐམས་ཅད་ལ། འཁོར་བ་སྲིད་དུ་མྱ་ངན་ལས་མི་འདའ་བར་བཞུགས་ནས་སེམས་ཅན་ཐམས་ཅད་ཀྱི་དོན་མཛད་པར་གསོལ་བ་འདེབས་སོ་ཞེས་ལན་གསུམ་བརྗོད་དོ། །དེ་ལྟར་གསོལ་བ་བཏབ་པས་སངས་རྒྱས་རྣམས་མྱ་ངན་ལས་མི་འདའ་བར་བཞུགས་ནས་སེམས་ཅན་རྣམས་ཀྱི་དོན་མཛད་པར་འགྱུར་བའི་དགེ་བ་རང་རེ་རྣམས་ཀྱིས་ཐོབ་པར་འགྱུར་བ་ལགས། ད་དགེ་བའི་རྩ་བ་དེ་དག་ཆུད་མི་འཛའ་བར་བྱ་བའི་དོན་དུ་ཆོ་གའི་རིམ་པ་ཚང་བར་བྱའི་ཕྱིར་བསྔོ་བ་བགྱིད་པས་དགེ་བ་ཐམས་ཅད་ཡོངས་སུ་བསྔོ་སྙམ་བགྱིས་ལ་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཅག་གིས་དེ་ལྟར་བགྱིས་པའི་དགེ་བའི་རྩ་བ་དེ་དག་གི་མཐུས། བདག་ཅག་གི་རྒྱུད་ལ་བྱང་ཆུབ་ཀྱི་སེམས་སྐྱེ་བ་དང༌། མཐར་ཕྱིན་པར་གྱུར་ཅིག་ཅེས་ལན་གསུམ་བརྗོད། དེ་ལྟར་བདུན་པོ་དེས་སྦྱོར་བའི་ཆོ་ག་ཡན་ལག་བདུན་པ་ཚང་བ་ལགས། ད་དངོས་གཞི་བགྱིད་པ་ལགས། དེ་ལ་ཐོག་མར་བསམ་པ་སྦྱང་བ་དང༌། བསམ་པ་འབྱོངས་ནས་དམ་འཆའ་བ་གཉིས་ཡོད་པ་ལགས། དེ་ལ་ཐོག་མར་བསམ་པ་སྦྱང་བ་བགྱི་བས་བདག་ཟེར་བ་བཞིན་བསྒོམ་པར་ཞུ། བདག་གི་ལུས་དང༌། ལོངས་སྤྱོད་དང་

༑ དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་སེམས་ཅན་ཐམས་ཅད་ལ་བྱིན་པས། སེམས་ཅན་རེ་རེ་ཀྱང་ཡོངས་སུ་རྫོགས་པར་ཐོབ་ནས་སྡིག་པ་དང་སྡུག་བསྔལ་ཐམས་ཅད་དང་བྲལ། དགེ་བ་དང་བདེ་བ་ཕུན་སུམ་ཚོགས་པ་དང་ལྡན། མྱུར་དུ་འཚང་རྒྱ་བའི་རྒྱུར་འགྱུར་བར་བསྒོམ་པར་ཞུ། དེས་བསམ་པ་སྦྱང་བ་ལགས། དེ་ལྟར་བསམ་པ་འབྱོངས་ནས་དམ་འཆའ་བ་ལགས་པས ༑ སྔོན་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་(《 ཞ 》+ ཇི་ལྟར་ ) བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། བྱང་ཆུབ་སེམས་དཔའི་ལམ་རྣམས་ལ་རིམ་པ་བཞིན་དུ་བསླབ་པར་བགྱི་སྙམ་དུ་བསྒོམས་ལ་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་ལྟར་སྔོན་གྱི་སངས་རྒྱས་དེ་དག་གིས་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བགྱིའོ་ཞེས་ལན་གསུམ་བརྗོད་དོ། །དེ་ལྟར་སྦྱོར་བ་དང་དངོས་གཞི་གཉིས་ཀྱི་སྒོ་ནས་ཁྱེད་རྣམས་ཀྱིས་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཐོབ་པས།

སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་ཀུན། །བདེར་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་གསུངས་པ་ལྟར། རྒྱལ་བ་རྣམས་ཀྱི་སྲས་བྱང་ཆུབ་སེམས་དཔའ་ཞེས་བྱ་བར་འགྱུར་ཞིང༌། མྱུར་དུ་འཚང་རྒྱ་བའི་སྐལ་བ་དང་ལྡན། ལྷ་དང་བཅས་པའི་འཇིག་རྟེན་དང༌། ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་ཕྱག་བྱ་བའི་གནས་སུ་འགྱུར་བ་ལགས། ད་འཇུག་གི་ཆོ་ག་ལ་གཉིས་བདོག་པའི་ཐོག་མར་རང་དགའ་བ་བསྒོམ་པར་བགྱི་བས ༑ བདག་བྱང་ཆུབ་སེམས་དཔར་གྱུར་པ་ཤིན་ཏུ་དོན་ཆེ། ད་རིགས་དང་མཐུན་པའི་སྤྱོད་པ་ལ་ཅི་ནས་ཀྱང་བསླབ་དགོས་སྙམ་དུ་བསྒོམས་ལ་ལད་མོ་མཛོད་ཅིག∶དེ་རིང་(《 ཞ 》 དེང་དུས་ ) བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །ད་ནི་བདག་གིས་ཅི་ནས་ཀྱང༌། །རིགས་དང་མཐུན་པའི་ལས་བརྩམ་སྟེ ༑ ༑ སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་ཏེ་ལྟར་བྱ། །དེ་རང་དགའ་བ་བསྒོམ་པ་ལགས། ད་གཞན་དགའ་བ་བསྒོམ་དུ་གཞུག་པར་བགྱི་བས ༑ བདག་ཅག་གིས་སེམས་བསྐྱེད་པ་ཐོབ་ཅིང༌། བྱང་ཆུབ་སེམས་དཔར་གྱུར་པས་བསྟན་པ་ལ་དགའ་བའི་ལྷ་ལ་སོགས་པ་ཐམས་ཅད་དགའ་བར་གྱིས་ལ། བདག་བྱང་ཆུབ་བསྒྲུབ་པའི་གྲོགས་ཀྱང་མཛོད་ཅེས་བསྐུལ་བར་བསྒོམས་ལ། བདག་གིས་དེ་རིང་སྐྱོབ་པ་ཐམས་ཅད་ཀྱི། །སྤྱན་སྔར་འགྲོ་བ་བདེ་གཤེགས་ཉིད་དག་གི །བར་དུ་བདེ་ལ་མགྲོན་དུ་བོས་ཟིན་གྱིས། །ལྷ་དང་ལྷ་མིན་ལ་སོགས་དགའ་བར་གྱིས། །ཞེས་བརྗོད་དོ། །དེ་ལྟར་སྦྱོར་དངོས་རྗེས་གསུམ་གྱི་སྒོ་ནས་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཡོངས་སུ་རྫོགས་པ་ཐོབ་པ་ལགས། དེའི་བསླབ་པར་བྱ་བ་ལ་ནུས་ཚད་ཀྱིས་སྡིག་པ་མི་བྱེད། དབང་མེད་བྱ་དགོས་བྱུང་ན་བཤགས་པ་བྱ། སྟོང་པ་དང་སྙིང་རྗེ་ཟུང་དུ་འཇུག་པའི་ཏིང་ངེ་འཛིན་དང༌།

སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་དུ་བྱང་ཆུབ་ཀྱི་སེམས་རྒྱུན་དུ་བསྒོམ་པའི་བསླབ་པར་བྱ་བ་གལ་ཆེ་བ་རྣམས་འདུ་བ་ལགས་པར་གདའ ༑ རྒྱས་པར་གཞན་དུ་མཁྱེན་པར་མཛད་འཚལ། ད་དགེ་བའི་རྩ་བ་ཐམས་ཅད་ཆུད་མི་འཛའ་ཞིང་མཐར་ཕྱིན་པར་བྱ་བའི་དོན་དུ་བསྔོ་བ་བགྱི་བས། རང་གཞན་གྱིས་བྱས་པའི་དགེ་བའི་རྩ་བ་ཐམས་ཅད་བསམ་པ་རྣམ་པར་དག་པས་བསྡུས་ནས་སེམས་ཅན་ཐམས་ཅད་དང་ཐུན་མོང་དུ་སངས་རྒྱས་ཐོབ་པའི་རྒྱུར་བསྔོ་སྙམ་དུ་བསྒོམས་ལ་ལད་མོ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཅག་གི་དགེ་བའི་རྩ་བ་འདི་དང༌། དགེ་བའི་རྩ་བ་གཞན་ཐམས་ཅད་གཅིག་ཏུ་བསྡོམས་ནས་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པའི་རྒྱུར་གྱུར་ཅིག དེ་མ་ཐོབ་ཀྱི་བར་དུ་སྐྱེ་བ་དང་སྲིད་པ་ཐམས་ཅད་དུ་ལྷ་དང་མིའི་གོ་འཕང་ཕུན་སུམ་ཚོགས་པ་ཐོབ་པར་གྱུར་ཅིག ཡང་དག་པའི་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་ནས་དོན་དམ་པ་དང་ཀུན་རྫོབ་བྱང་ཆུབ་ཀྱི་སེམས་ཟུང་དུ་འཇུག་པ་རྒྱུད་ལ་སྐྱེས་ཏེ་ཕ་རོལ་ཏུ་ཕྱིན་པ་དྲུག་དང༌། བསྡུ་བའི་དངོས་པོ་རྣམ་པ་བཞི་སྤྱད་ནས། ས་བཅུ་དང་ལམ་ལྔ་བགྲོད་དེ་མྱུར་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག འཇམ་དཔལ་དཔའ་བོས་ཇི་ལྟར་མཁྱེན་པ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་བདག་སློབ་ཅིང༌། །དགེ་བ་འདི་དག་ཐམས་ཅད་རབ་ཏུ་བསྔོ། །གནས་སྐབས་སུའང་བདག་ཅག་ཐམས་ཅད་ཚེ་རིང་བ་དང༌། ནད་མེད་པ་དང༌། ལོངས་སྤྱོད་ཆེ་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པ་དང་ཤིན་ཏུ་བཀྲ་ཤིས་པར་གྱུར་ཅིག། །། ༄༅། །སྐྱབས་སེམས་བསྔོ་བ་དང་བཅས་འབྲིང་དུ་བསྟན་པ་བཞུགས། ། ༄༅། །ཨོཾ་སྭསྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ

༑ ༑ སྤྱྀར་བསྟན་པའི་གཞི་སྐྱབས་སུ་འགྲོ་བ་ཡིན་ཞིང་བྱེ་བྲག་ཏུ་ཐེག་པ་ཆེན་པོའི་ལམ་གྱི་གཞི་བྱང་ཆུབ་ཏུ་སེམས་བསྐྱེད་པ་ཡིན་པས། སྐྱབས་འགྲོ་སེམས་བསྐྱེད་བྱ་བའི་ཚུལ་ནི་སྦྱོར་བ་དང༌། དངོས་གཞི་རྗེས་གསུམ་དགོས་པ་ཡིན། སྦྱོར་བ་ལ་སྡིག་པ་དག་པར་བྱ་བ་དང༌། བསོད་ནམས་སྤེལ་བར་བྱ་བ་གཉིས་ཡིན ༑ དེ་ལ་ཐོག་མར་སྡིག་པ་བཤགས་པ་བྱེད་དགོས། དེ་ལ་སློབ་དཔོན་ཞི་བ་ལྷས ༑ བདག་ནི་སྡིག་པ་མ་བྱང་བར། །སྔོན་དུ་གུམ་པར་འགྱུར་དུ་མཆི། །ཇི་ལྟར་འདི་ལས་ངེས་ཐར་བ། །མྱུར་བའི་ཚུལ་གྱིས་བསྐྱབ་ཏུ་གསོལ། །ཞེས་གསུངས་པས། སྡིག་པ་མ་བྱང་བའི་སྔོན་དུ་ཤི་ན་ངན་སོང་དུ་ལྟུང་ཞིང་མཐའ་མེད་པའི་འཁོར་བར་འཁྱམ་དགོས་པས་ཤིན་ཏུ་འཇིགས་པ་ཡིན་པས་སྡིག་པ་འདག་དགོས། དེའི་ཐབས་བཤགས་པ་ཡིན། དེ་ལྟར་བཤགས་པ་བྱེད་པ་ལ་སྟོབས་བཞི་ཚང་དགོས་པས། མདུན་གྱི་ནམ་མཁའི་གནས་སུ་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་སྤྲིན་གཏིབས་པ་བཞིན་དུ་བཞུགས་པ་བསྒོམ། དེ་ལ་རང་ཉིད་བརྟེན་པར་བསྒོམ་པ་རྟེན་གྱི་སྟོབས་ཡིན། དེའི་སྤྱན་སྔར་རང་གིས་བྱས་པའི་སྡིག་པ་ལ་གནོང་ཞིང་འགྱོད་པའི་སེམས་བསྒོམ། དེ་རྣམ་པར་སུན་འབྱིན་པའི་སྟོབས་ཡིན། ཕྱིན་ཆད་ལུས་དང་སྲོག་གི་ཕྱིར་ཡང་སྡིག་པ་མི་བྱ་སྙམ་དུ་བསྒོམ་པ་དེ། སླར་བསྡམ་པའི་སྟོབས་ཡིན། སྡིག་པ་མི་བྱེད་པའི་སྟེང་དུ་དགེ་བ་ནུས་ཚད་ཀྱིས་དང་དུ་བླང་སྙམ་དུ་བསམ་པ་དེ། གཉེན་པོ་ཀུན་ཏུ་སྤྱོད་པའི་སྟོབས་ཡིན། དེ་ལྟར་བསྒོམས་ལ་ངག་ཏུ་འདི་སྐད་ཅེས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་གིས་ཚེ་འཁོར་བ་ཐོག་མ་མེད་པ་ནས་འདོད་ཆགས་དང་ཞེ་སྡང་དང་གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་ཅི་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ།

། ཞེས་ལན་གསུམ་བརྗོད་དོ། །དེ་ལྟར་བཤགས་པ་བྱས་པས་སྡིག་པ་ཐམས་ཅད་འདག་པར་འགྱུར་བ་ཡིན་ཏེ། སྡིག་པ་ཡོད་པ་དང༌། དེ་བཤགས་པས་འདག་∶པ་(《 ཞ 》 པར་གསུངས་པ་ ) ཐམས་ཅད་དེ་བཞིན་གཤེགས་པ་ཉིད་ཀྱིས་གསུངས་པས ༑ ཤིན་ཏུ་ལྐོག་ཏུ་གྱུར་པའི་དོན་ལ་སངས་རྒྱས་ཀྱི་ལུང་ཚད་མ་ཡིན་པའི་ཕྱིར་རོ ༑ ༑ དེ་ནས་དགེ་བའི་རྩ་བ་སྤེལ་བ་ནི། འབད་པ་མེད་ཅིང་ཡོ་བྱད་ལ་མ་ལྟོས་པར་ཐབས་ལ་མཁས་པའི་ཁྱད་པར་གྱིས་དགེ་བའི་རྩ་བ་སྤེལ་བའི་ཕྱིར་ཐབས་རྗེས་སུ་ཡི་རང་བ་ཡིན་པས། རང་གིས་བྱས་པའི་དགེ་བའི་རྩ་བ་ཐམས་ཅད་ལ་དགའ་བ་བསྒོམ(《 ཞ 》+ ཞིང་ ) ། གཞན་གྱིས་བྱས་པའི་དགེ་བ་སངས་རྒྱས་ཀྱི་རྒྱུད་ལ་མངའ་བས་ཟག་པ་མེད་པའི་ཡེ་ཤེས་ཀྱི་དགེ་བའི་རྩ་བ་ནས་བཟུང་སྟེ། ངན་སོང་གི་རྒྱུད་ལ་ཡོད་པའི་བསོད་ནམས་རྒྱུ་མཐུན་གྱི་དགེ་བའི་རྩ་བའི་བར། ཕྱོགས་བཅུ་དུས་གསུམ་དང་རྗེས་སུ་འབྲེལ་པ་ཐམས་ཅད་ལ་ཤིན་ཏུ་རྗེས་སུ་ཡི་རངས ༑ བདག་ཀྱང་འདི་ལྟ་བུའམ་དེ་བས་ལྷག་པ་ཅིག་གྲུབ་ན་ཅི་མ་རུང་སྙམ་དུ་བསམས་ལ། འདི་སྐད་ཅེས། སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང་བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ། །ཞེས་བརྗོད་དོ། །དེ་ལྟར་རྗེས་སུ་ཡི་རང་བ་ལས་བྱུང་བའི་དགེ་བའི་རྩ་བ་མཐའ་ཡས་པ་ཡིན་ཏེ། སྡུད་པ་ལས། སྟོང་གསུམ་རི་རབ་སྲང་ལ་གཞལ་བས་ཚད་བཟུང་རུང༌། །རྗེས་སུ་ཡི་རང་དགེ་བ་དེ་ནི་དེ་ལྟ་མིན། ། ཞེས་གསུངས་སོ། །དེ་རྣམས་ནི་སྐྱབས་སུ་འགྲོ་བའི་སྦྱོར་བའི་ཆོ་ག་ཡིན་ནོ། ། དངོས་གཞི་སྐྱབས་སུ་འགྲོ་བ་དངོས་ལ་བདག་དང་སེམས་ཅན་ཐམས་ཅད་ཐོག་མ་མེད་པ་ནས་འཁོར་བ་དང་ངན་སོང་གི་སྡུག་བསྔལ་གྱིས་ཡུན་རིང་དུ་གདུངས། ད་དུང་ཡང་ཐ་མ་མེད་པ་ན་ཡུན་རིང་དུ་སྡུག་བསྔལ་∶མྱོང་བར་གདོན་མི་ཟ་བས(《 ཞ 》 འགྱུར་བས་ ) ། འཇིགས་པ་འདི་ལས་སྐྱོབ་པའི་ཡུལ་དཀོན་མཆོག་རིན་པོ་ཆེ་རྣམ་པ་གསུམ་ཡིན་པས།

དཀོན་མཆོག་གསུམ་ལ་དུས་ད་ནས་བཟུང་ནས་སངས་རྒྱས་མ་ཐོབ་ཀྱི་བར་དུ་སྐྱབས་སུ་འགྲོ། དེ་ལྟར་སྐྱབས་སུ་སོང་ནས་རང་གིས་ཀྱང་སངས་རྒྱས་ཀྱི་འབྲས་བུ་དེ་འདྲ་བ་ཐོབ་པར་བྱ་སྙམ་དུ་བསམས་ལ། འདི་སྐད་ཅེས། ཕྱོགས་བཅུ་ལ་སོགས་པའི་རྗེས་སུ་བདག་མིང་འདི་ཞེས་བགྱི་བ་དུས་འདི་ནས་བཟུང་ནས། ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ། །ཞེས་པ་ལན་གསུམ་བརྗོད་དོ། །དེས་སྐྱབས་སུ་འགྲོ་བའི་དངོས་གཞི་ཐོབ་པ་ཡིན། དེ་ལྟར་སྐྱབས་སུ་སོང་བ་ལ་ཕན་ཡོན་རྣམ་པ་ལྔ་འབྱུང་སྟེ། དང་པོ་ནི་སངས་རྒྱས་ཀྱི་བསྟན་པ་ལ་ཡང་དག་པར་ཞུགས་པར་འགྱུར་བ་ཡིན་ཏེ། སྐྱབས་སུ་འགྲོ་བ་མ་བྱས་པའི་དགེ་བ་ཇི་ལྟར་སྤྱད་ཀྱང་ཆོས་འདི་ལས་ཕྱི་རོལ་དུ་གྱུར་པའི་མུ་སྟེགས་ལ་སོགས་པའི་ལུགས་ལས་ཁྱད་པར་དུ་མ་འཕགས་པ་ཡིན། དེ་ལྟར་སྐྱབས་སུ་སོང་བས་བསྟན་པའི་སྒོར་ཆུད་པའང༌། སངས་རྒྱས་ལ་སྐྱབས་སུ་འགྲོ་བ་བྱས་པས་སངས་རྒྱས་ཀྱི་འཁོར་དང་འབངས་སུ་འགྱུར། ཆོས་ལ་སྐྱབས་སུ་སོང་བས་ལམ་དུ་ཞུགས་པར་འགྱུར། དགེ་འདུན་ལ་སྐྱབས་སུ་སོང་བས་དམ་པའི་གྲོགས་དང་ལྡན་པར་འགྱུར་བས་བསྟན་པ་ལ་ཡང་དག་པར་ཞུགས་པ་ཡིན། གཉིས་པ་ལོག་པར་མོས་པའི་ལས་ཀྱི་སྒྲིབ་པ་བསྲབས་པར་འགྱུར་བ་ཡིན། སྐྱེ་བ་འཁོར་བ་ཐོག་མ་མེད་པ་ནས་སྐྱབས་མ་ཡིན་པ་ལ་སྐྱབས། ཡང་དག་པའི་སྐྱབས་གནས་མཆོག་སྤངས་པའི་སྒྲིབ་པའང༌། ཡང་དག་པའི་སྐྱབས་གནས་མཆོག་ལ་སྐྱབས་སུ་སོང་བས་འདག་པར་འགྱུར་པ་ཡིན། གསུམ་པ་སྡོམ་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། སློབ་དཔོན་ཟླ་བ་གྲགས་པས། སྐྱབས་གསུམ་བདུན་ཅུ་པ་ལས། གསུམ་ལ་སྐྱབས་འགྲོའི་དགེ་བསྙེན་ནི། །དེ་ནི་སྡོམ་བརྒྱད་རྩ་བ་ཡིན།

།ཞེས་གསུངས་པས། ཐེག་པ་ཆེ་ཆུང་གི་སྡོམ་པ་ཐམས་ཅད་ཀྱི་རྟེན་སྐྱབས་སུ་འགྲོ་བ་ཡིན་ལ་རྟེན་སྐྱབས་འགྲོ་མེད་ན་སྡོམ་པ་མི་སྐྱེ་ཞིང༌། འདིར་སྐྱབས་སུ་འགྲོ་བ་ཐོབ་པས་སྡོམ་པ་ཐམས་ཅད་ཀྱི་རྟེན་གྲུབ་པ་ཡིན་ནོ།། བཞི་པ་བསྲུང་བ་ཆེན་པོར་འགྱུར་བ་ནི། འཁོར་བ་དང་ངན་སོང་ལ་སོགས་པ་གཏན་གྱི་འཇིགས་པ་དང་ ༑ ནད་དང་གདོན་ལ་སོགས་པ་གློ་བུར་གྱི་འཇིགས་པ་རྣམས་ལས་བསྲུང་ཞིང་སྐྱོབ་པར་འགྱུར་བ་ཡིན་ནོ(《 ཞ 》 ཏེ ) ། །མགོན་པོ་བྱམས་པའི་ཞལ་ནས། འཚེ་བ་དག་ནི་ཐམས་ཅད་དང༌། །འཇིག་ཚོགས་ཐེག་པ་དམན་པ་དང༌། །ཐབས་མ་ཡིན་དང་ངན་སོང་ལས། །བསྐྱབ་ཕྱིར་སྐྱབས་ཀྱི་དམ་པར་གསུངས ༑ ༑ ཞེས་གསུངས་པ་ལྟ་བུའོ། །ཕན་ཡོན་ལྔ་པ། བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བར་འགྱུར་བ་ནི། དཔེར་ན་འཇིག་རྟེན་གྱི་རྒྱལ་པོའི་འཁོར་དུ་ཞུགས་ན་རྒྱལ་པོའི་འཁོར་སྔ་མ་རྣམས་ཀྱིས་བསྲུང་ཞིང་སྐྱོབ་པར་འགྱུར་བ་ལྟར ༑ བསྟན་པ་ལ་དགའ་བའི་ལྷ་དང་ཀླུ་དང་གནོད་སྦྱིན་ལ་སོགས་པ་རྣམས་ཀྱིས་དུས་ཐམས་ཅད་དུ་བསྲུང་བར་འགྱུར་བ་ཡིན་ཏེ། སངས་རྒྱས་ཀྱི་སྤྱན་སྔར་བདེ་བར་གཤེགས་པའི་འཁོར་རྣམས་བསྲུང་བར་ཁས་བླངས་པའི་ཕྱིར་རོ། །དེ་དག་ནི་སྐྱབས་སུ་འགྲོ་བའི་ཕན་ཡོན་ཡིན་ནོ། །ཕན་ཡོན་དེ་དག་དང་ལྡན་པའི་སྐྱབས་སུ་འགྲོ་བ་མཐར་ཕྱིན་པའི་དོན་དུ། སྐྱབས་འགྲོའི་བསླབ་བྱ་ནི་གཉིས་ཏེ། ཐུན་མོང་གི་བསླབ་བྱ་དང༌། སོ་སོའི་བསླབ་བྱའོ། །དེ་ལ་ཐོག་མར་ཐུན་མོང་གི་བསླབ་བྱ་ནི ༑ སློབ་དཔོན་ཐོགས་མེད་ཀྱིས། ཐོས་པ་ལས་བྱུང་བའི་ས་རྣམ་པར་གཏན་ལ་དབབ་པ་ཞེས་བྱ་བའི་བསྟན་བཅོས་ལས། སྐྱེས་བུ་དམ་པ་དང་འགྲོགས་པ། དམ་པའི་ཆོས་མཉན་པ། ཚུལ་བཞིན་དུ་ཡིད་ལ་བྱ་བ། ཆོས་བཞིན་དུ་བསྒྲུབ་པ་ཞེས་བྱ་བ་བཞི་གསུངས་སོ།(《 ཞ 》 ཏེ ) ། དེ་ལ་དང་པོ་སྐྱེས་བུ་དམ་པ་དང་འགྲོགས་པ་ནི། དགེ་བའི་བཤེས་གཉེན་མཚན་ཉིད་དང་ལྡན་པ་བཙལ་ནས་དུས་རྒྱུན་དུ་མི་འབྲལ་ཞིང་མཉེས་པར་བྱེད་པའོ།

།ཆོས་མཉན་པ་ནི་དགེ་བའི་བཤེས་གཉེན་དེ་ལ་ལེགས་པར་གསུངས་པའི་བཀའ་དང་བསྟན་བཅོས་∶རྣམས་ལེགས་པར་ (《 ཞ 》 ཡང་དག་པ་ ) མཉན་པའོ། །ཚུལ་བཞིན་དུ་ཡིད་ལ་བྱེད་པ་ནི་བག་ཡོད་པ་དང་དྲན་པ་དང༌། ཤེས་བཞིན་དང་ལྡན་པ་བླང་བ་དང་དོར་བར་བྱ་བ་ཐམས་ཅད་ཡིད་ལ་བྱེད་པ་ཡིན། ཆོས་བཞིན་དུ་བསྒྲུབ་པ་ནི་སྤྱོད་ལམ་ཐམས་ཅད་ཆོས་བཞིན་དུ་བྱེད་པ་ཡིན་ཏེ། ནུབ་མོར་ཉལ་བའི་ཚེའང་བླ་མ་དང་དཀོན་མཆོག་གི་ཕྱོགས་སུ་མགོ་བསྟན་ལ་བསམ་པ་སྟོང་པ་ཉིད་ཀྱི་ངང་ལ་བློ་བཞག་ལ་ཉལ། ནངས་པར་ལྡང་བའི་ཚེ་མ་རིག་པའི་གཉིད་ལས་སད་པར་བསམ་ཞིང་ལྡང༌། ཁྲུས་བྱེད་པའི་ཚེ་སྡིག་སྒྲིབ་ཀྱི་དྲི་མ་ཐམས་ཅད་བཀྲུ་བར་བསམ ༑ ཟས་ཟ་བའི་ཚེ ༑ ཨོཾ་མ་ཧཱ་གུ་རུ་བཛྲ་ནཻ་ཝི་དྱེ་ཨཱཿཧཱུྃ་ཞེས་བརྗོད་ཅིང་བླ་མ་ལ་ཕུད་འབུལ། ཨོཾ་སརྦ་བུདྡྷ་བོ་དྷི་ས་ཏྭཱ་ནཱཾ་བཛྲ་ནཻ་ཝི་དྱེ་ཨཱཿཧཱུྃ་ཞེས་བརྗོད་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་འབུལ། དེ་ནས་ཆང་བུ་གཅིག་བཅངས་ལ་ཨོཾ་ཧ་རི་ཏེ་སྭཱ་ཧཱ། ཞེས་བརྗོད་པས་གནོད་སྦྱིན་མོ་འཕྲོག་མ་ལ་སྦྱིན ༑ ཨོཾ་ཧ་རི་ཏེ་བཛྲ་ཡཀྵ་ནི་སྭཱ་ཧཱ། ཞེས་བརྗོད་པས་འཕྲོག་མའི་བུ་ལྔ་བརྒྱ་ལ་སྦྱིན ༑ ཨོཾ་ཨ་གྲ་པིཎྜ་ཨ་སཱི་བྷྱཿསྭཱ་ཧཱ། ཞེས་བརྗོད་པས་ཕུད་ལ་དབང་བའི་འབྱུང་པོ་རྣམས་ལ་ཆང་བུ་གཅིག་སྦྱིན། དེ་ནས་རང་གི་ལུས་བྱང་ཆུབ་བསྒྲུབ་པའི་རྟེན་ཡིན་པས་དེ་གསོ་བའི་བསམ་པ་དང༌། རང་གི་ལུས་ལ་ཡོད་པའི་སྲིན་བུ་རྣམས་གསོ་བའི་བསམ་པས་བག་ཡོད་པས་བཟའ། དེ་ནས་ལྷག་མ་ལ་ཆང་བུ་གཅིག་བཅད་ལ། ཨོཾ་ཨུ་ཙྪིཥྟ་ཧ་རི་བྷྱཿ སྭཱ་ཧཱ། ཞེས་བརྗོད་པས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན

༑ འགྲོ་བའི་ཚེ་འགྲོ་ཕྱོགས་ཀྱྀ་སངས་རྒྱས་དང་བྱང་ཆུབ་སེམས་དཔའི་དྲུང་དུ་འགྲོ་བར་བསམ། འདུག་པའི་ཚེ་སངས་རྒྱས་ཀྱི་ཞབས་དྲུང་དུ་སྡོད་པར་བསམ། སྨྲ་བའི་ཚེ་ཆོས་∶སྨྲ་བར་(《 ཞ 》 འཆད་པར་ ) བསམ། མདོར་ན་ཇི་ལྟར་སྤྱོད་པ་ཐམས་ཅད་ཆོས་དང་མཐུན་པའི་བསམ་པས་ཟིན་ཅིང་དེ་དང་མཐུན་པར་ངག་ཏུ་བརྗོད་པར་བྱ་སྟེ། མགོན་པོ་བྱམས་པའི་ཞལ་ནས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། །དབང་པོའི་སྤྱོད་ཡུལ་སྣ་ཚོགས་འབྱུང་འགྱུར་བ།། དེ་ལྟ་དེ་ལྟར་རིག་ཅྀང་མཐུན་ཚིག་གིས། །སེམས་ཅན་ཕན་ཕྱིར་དེ་དག་མངོན་དུ་བྱེད ༑ ༑ ཅེས་གསུངས་པ་བཞིན་ནོ། །མདོར་ན་ལས་རྒྱུ་འབྲས་ལ་འཛེམ་པས་སྤྱོད་ལམ་ཐམས་ཅད་ཁ་ན་མ་ཐོ་བའི་རྒྱུར་མི་འགྱུར་བར་བྱའོ། །དེ་དག་ནི་ཐུན་མོང་གི་བསླབ་བྱའོ། །དེ་ནས་སོ་སོའི་བསླབ་བྱ་ནི། འཕགས་པ་མྱ་ངན་ལས་འདས་པའི་མདོ་ཆེན་པོ་ལས། གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །སྐྱབས་སུ་འགྲོ་བ་མ་ཡིན་ནོ།། དམ་པའི་ཆོས་ལ་སྐྱབས་སོང་བས། །འཚེ་ཞིང་གསོད་པའི་སེམས་དང་བྲལ།། དགེ་འདུན་ལ་ཡང་སྐྱབས་སོང་བས། །མུ་སྟེགས་ཅན་ལ་ཕྱག་མི་བྱེད། །ཅེས་གསུངས་པ་ལྟར་སངས་རྒྱས་ལ་(《 ཞ 》+ སྐྱབས་སུ་སོང་བས། སངས་རྒྱས་ལ་ ) སྟོན་པར་འཛིན་ཅིང་སངས་རྒྱས་མ་ཡིན་པ་ལ་སྟོན་པར་མི་འཛིན། ཆོས་ལ་སྐྱབས་སུ་སོང་བས་ཆོས་ལ་ལམ་དུ་འཛིན་ཅིང༌། ཆོས་མ་ཡིན་པ་ལ་ལམ་དུ་མི་འཛིན། སེམས་ཅན་ལ་འཚེ་བ་ལས་ལྡོག དགེ་འདུན་ལ་སྐྱབས་སུ་སོང་བས་དགེ་འདུན་ལ་ཡང་དག་པའི་གྲོགས་སུ་འཛིན་ཅིང༌། གཞན་མུ་སྟེགས་པ་ལ་གྲོགས་སུ་མི་བལྟ། སངས་རྒྱས་ཀྱི་སྐུ་གཟུགས་ཅི་འདྲ་བ་ལའང་སངས་རྒྱས་དངོས་ཀྱི་འདུ་ཤེས་བསྐྱེད ༑ ཆོས་ཀྱི་རྟེན་ཡིག་འབྲུ་གཅིག་ལའང་གུས་པ་བྱེད། དགེ་འདུན་གྱི་རྟགས་སེར་མོ་ཙམ་ལའང་མི་འགོང་ཞིང་གུས་པ་བྱེད། བདེ་བ་དང་སྐྱིད་པ་དང་ལེགས་པ་གང་བྱུང་ཡང་དཀོན་མཆོག་གི་བཀའ་དྲིན་དུ་ཤེས་པར་བྱའོ།

།སྡུག་བསྔལ་གང་བྱུང་ཡང་རང་གི་ལས་ངན་ཡིན་པས་དེ་སྦྱོང་བའི་ཕྱིར་དཀོན་མཆོག་གསུམ་ལ་གསོལ་བ་གདབ། དུས་རྒྱུན་དུ་∶མཎྜལ་དབུལ་(《 ཞ 》 མི་དལ་བ་ ) སྐྱབས་འགྲོ་བྱ ༑ ༑ དེ་དག་སོ་སོའི་བསླབ་བྱའོ། །སྐྱབས་སུ་འགྲོ་བའོ། །དེ་ནས་སེམས་བསྐྱེད་པ་ནི། དེ་ལྟར་སྐྱབས་སུ་འགྲོ་བ་བྱས་ཀྱང་བྱང་ཆུབ་ཀྱི་མཆོག་ཏུ་སེམས་བསྐྱེད་པ་མ་བྱས་ན་སངས་རྒྱས་ཀྱི་ས་བོན་དང་མི་ལྡན་པས། ལམ་ལ་འབད་པ་བྱས་ནའང་མངོན་པར་མཐོ་བ་འཁོར་བའི་རྒྱུའམ་ཉན་ཐོས་སམ། རང་སངས་རྒྱས་ཀྱི་རྒྱུར་འགྱུར་གྱི། སངས་རྒྱས་ཀྱི་རྒྱུར་མི་འགྱུར། སངས་མ་རྒྱས་ན་འཁོར་བའི་འབྲས་བུ་ལྷ་མིའི་གོ་འཕང་ཕུན་སུམ་ཚོགས་པ་ཐོབ་ཀྱང༌། འཇིགས་པ་དང་ལྟུང་བའི་ཆོས་ཅན་ཡིན་ཞིང་འཁོར་བའི་རང་བཞིན་ལས་མ་འདས། ཉན་ཐོས་དང༌། རང་སངས་རྒྱས་ཀྱི་འབྲས་བུ་ཐོབ་ཀྱང་རང་གི་ཡོན་ཏན་མི་རྫོགས། གཞན་གྱི་དོན་མི་འགྲུབ་པས། དོན་དུ་གཉེར་བྱའི་འབྲས་བུ་མ་ཡིན། དེའི་ཕྱིར་སེམས་བསྐྱེད་པ་བླང་དགོས། དེ་ལ་འཁོར་བ་ཐོག་མ་མེད་པ་ནས་རང་གི་དོན་འབའ་ཞིག་བསྒྲུབས ༑ གཞན་དོན་ཡེ་མ་བསྒྲུབས། གལ་ཏེ་བསྒྲུབས་ནའང་རང་གི་ཉེ་དུ་ལ་སོགས་པ་ཆགས་སྡང་གི་དབང་གིས་བསྒྲུབས། དེའི་དོན་དུ་ཆགས་སྡང་དང་འཐབ་རྩོད་ལ་སོགས་པ་སྡིག་པ་ཁོ་ནའི་རྒྱུར་འགྱུར་བས། དེང་སང་གི་བར་དུ་འཁོར་བ་སྡུག་བསྔལ་གྱི་རྒྱ་མཚོ་ལས་མ་ཐར་བ་ཡིན། སྔོན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་རང་གི་དོན་ཡལ་བར་དོར་ནས་གཞན་དོན་འབའ་ཞིག་ལྷུར་བླངས་པས་བདག་གཞན་གཉིས་ཀྱི་དོན་གྲུབ་ཅིང༌། ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་སུ་གྱུར་པ་ཡིན། དེའང་མགོན་པོ་བྱམས་པས ༑ སྐྱེ་བོ་རྨོངས་པས་རང་གི་བདེ་དོན་གཉེར། །རྟག་ཏུ་དེ་མ་ཐོབ་པས་སྡུག་བསྔལ་འགྱུར། །བརྟན་པ་རྟག་ཏུ་གཞན་དོན་བརྩོན་པ་ནི། །གཉིས་ཀའི་དོན་བྱས་མྱ་ངན་འདའ་བར་འགྱུར། །ཞེས་གསུངས་པས། སྔོན་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་རང་གི་དོན་ཡལ་བར་དོར་ནས་བྱང་ཆུབ་ཀྱི་མཆོག་ཏུ་སེམས་བསྐྱེད་དེ།

སེམས་ཅན་ཐམས་ཅད་ཀྱི་དོན་ལ་བརྩོན་པར་མཛད་ཅིང༌། བྱང་ཆུབ་ཀྱི་ལམ་ཐམས་ཅད་ཡོངས་སུ་རྫོགས་པར་མཛད་པ་དེ་བཞིན་དུ་བདག་གིས་ཀྱང་ནམ་མཁའི་མཐའ་དང་མཉམ་པའི་སེམས་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ནས་སངས་རྒྱས་ཀྱི་ས་ལ་དགོད་པར་བྱ་བའི་ཆེད་དུ། བདག་ཉིད་སངས་རྒྱས་ཀྱི་གོ་འཕང་ཐོབ་པར་བྱ། དེའི་དོན་དུ་བྱང་ཆུབ་མཆོག་ཏུ་སེམས་བསྐྱེད་ནས་བྱང་ཆུབ་སེམས་དཔའི་ལམ་ཐམས་ཅད་ལ་བསླབ་སྙམ་དུ་བསྒོམས་ལ། འདི་སྐད་ཅེས་ཕྱོགས་བཅུ་ན་བཞུགས་པ་ལ་སོགས་པའི་མཐར། ཇི་ལྟར་སྔོན་གྱི་སངས་རྒྱས་དང་བྱང་ཆུབ་སེམས་དཔའ་དེ་དག་གིས། སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར། སྨོན་པ་དང༌། འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང་ ༑ བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བགྱིའོ། །ཞེས་ལན་གསུམ་བརྗོད་དོ། །དེ་དངོས་གཞིའི་ཆོ་ག་ཡིན་ཏེ། བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཐོབ་པར་བྱས་པ་ཡིན ༑ དེ་ལྟར་སེམས་བསྐྱེད་པ་ཐོབ་པའི་ཕན་ཡོན་ནི་རྣམ་པ་གསུམ་འབྱུང་བ་ཡིན་ཏེ། དང་པོ་སྐྱེས་སྟོབས་ཀྱི་འབྲས་བུ་ངོ་མཚར་བ་ནི། མིང་འཕོ་བ་དང༌། དོན་འཕོ་བ་རྣམ་པ་གཉིས་འབྱུང༌། མིང་འཕོ་བའང་སེམས་བསྐྱེད་པ་མ་བྱས་པའི་གོང་དུ་ཁྱེའུ་དང་བུ་མོ་དང་རབ་ཏུ་བྱུང་བ་ལ་སོགས་པའི་མིང་ལས་མེད་པ་ལ།

སེམས་བསྐྱེད་པ་ཐོབ་ཕྱིན་ཆད་བྱང་ཆུབ་སེམས་དཔའ་རྒྱལ་བའི་སྲས་ཞེས་བྱ་བའི་མིང་ཐོབ་པར་འགྱུར་རོ། །དོན་འཕོ་བ་ལ་སྔོན་ཆད་འཇིག་རྟེན་པའི་ཕོ་ལྷ་དང་དགྲ་ལྷ་ལ་སོགས་པ་ལ་ཕར་ཕྱག་འཚལ་དགོས་པ་ལ། སེམས་བསྐྱེད་ཕྱིན་ཆད་རྒྱལ་པོའི་རིགས་སུ་གྱུར་པ་ཆུང་ངུ་ལའང༌། ཕལ་པའི་རྒན་པོ་དང་ཆེན་པོར་གྱུར་པ་ཐམས་ཅད་ཀྱིས་ཕྱག་འཚལ་བ་ལྟར། བྱང་ཆུབ་ཏུ་སེམས་བསྐྱེད་པའི་གང་ཟག་དེ་ལའང་འཇིག་རྟེན་པའི་ལྷ་ཆེན་པོ་ཐམས་ཅད་དང་ཉན་ཐོས་དང་རང་སངས་རྒྱས་ལ་སོགས་པ་རྣམས་ཀྱིས་ཕྱག་བྱ་བའི་འོས་སུ་གྱུར་པ་ཡིན་ནོ། ། དེའང་སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་གསུངས་པ་ལྟ་བུའོ། །ཕན་ཡོན་གཉིས་པ་གནས་སྐབས་ཀྱི་འབྲས་བུ་དོན་ཆེ་བ་ནི ༑ འགྲོ་བ་སེམས་ཅན་ལ་ཕན་པའི་བསམ་པ་དང༌། སྦྱོར་བ་ལ་ཞུགས་པས་འགྲོ་བ་ཐམས་ཅད་ཀྱི་བཤེས་སུ་འགྱུར་བ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཉེས་པར་འགྱུར་བས་མཆོད་པ་བླ་ན་མེད་པར་འགྱུར་བ་དང༌། དགེ་བའི་རྩ་བ་རྒྱ་ཆེན་པོ་ཐོབ་པས་འཇིག་རྟེན་གྱི་ཕུན་སུམ་ཚོགས་པའི་བདེ་བ་ཐམས་ཅད་ལ་ལོངས་སྤྱོད་པར་འགྱུར་བ་དང༌། དགེ་བའི་རྩ་བ་རྒྱུན་མི་འཆད་∶པར་འགྱུར་བ་དང་(《 ཞ 》 པ་ ) ལྡན་པ་དང༌། སྡིག་ཏོ་མི་དགེ་བའི་ཆོས་ཐམས་ཅད་ཟིལ་གྱིས་གནོན་པར་འགྱུར་བ་ཡིན་ཏེ། སྤྱོད་འཇུག་ལས། འདི་ནི་དེ་བཞིན་གཤེགས་པ་མཉེས་བྱེད་ཡིན། །སེམས་ཅན་སྨིན་པར་བྱེད་པའང་འདི་ཉིད་ཡིན ༑ ༑ རང་དོན་ཡང་དག་བསྒྲུབ་པའང་འདི་ཉིད་ཡིན། །ཞེས་བྱ་བ་དང༌། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་ཕྱུང་ནས་ཟད་པར་འགྱུར་བ་ ཉིད ༑ ༑ བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །འབྲས་བུ་འབྱིན་པས་མི་ཟད་འཕེལ་བར་བྱེད། །ཅེས་པ་དང༌། སྡིག་པ་སྟོབས་ཆེན་ཤིན་ཏུ་མི་བཟད་པའང་

༑ ༑ དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཅན་རྣམས་ཀྱིས་ཅིས་མི་བརྟེན། །དེས་ནི་དུས་མཐའི་མེ་བཞིན་སྡིག་ཆེན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །ཅེས་གསུངས་པས་སོ། །ཕན་ཡོན་གསུམ་པ་མཐར་ཐུག་གི་འབྲས་བུ་ཕུན་སུམ་ཚོགས་པ་ནི་རང་གཞན་གྱི་དོན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལས་བྱུང་བ་ཡིན་ཏེ། སློབ་དཔོན་ཀླུ་སྒྲུབ་ཀྱིས་རིན་པོ་ཆེའི་ཕྲེང་བ་ལས། བདག་ཉིད་དང་ནི་འཇིག་རྟེན་འདིས། །བླ་མེད་བྱང་ཆུབ་བསྒྲུབ་འདོད་ན། །དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང༌། །ཞེས་གསུངས་སོ། །དེ་ལྟ་བུའི་ཕན་ཡོན་འདི་རྣམས་དྲན་པར་བྱས་ནས་བྱང་ཆུབ་ཀྱི་སེམས་མི་ཉམས་ཤིང་གཅེས་པར་ཡིད་ལ་བྱའོ ༑ ༑ དེ་ལྟ་བུའི་ཕན་ཡོན་དང་ལྡན་པ་དེའི་བསླབ་པར་བྱ་བ་ནི་རྣམ་པ་གཉིས་ཏེ ༑ ཐུན་མོང་གི་བསླབ་པར་བྱ་བ་དང༌། སོ་སོའི་བསླབ་པར་བྱ་བའོ། །ཐུན་མོང་གི་བསླབ་བྱ་ལ་བཞི་སྟེ། འཁོར་བའི་སྡུག་བསྔལ་དྲན་པར་བྱ་བ་དང༌། མྱ་ངན་ལས་འདས་པའི་ཉེས་དམིགས་བསམ་པ་དང༌། སེམས་ཅན་ཐམས་ཅད་ལ་ཕ་མར་འདུ་ཤེས་པ་དང༌། ལས་རྒྱུ་འབྲས་ཕྲ་མོ་ཤེས་པར་བྱ་ཞིང་དེ་ལ་འཛེམ་པར་བྱའོ ༑ ༑ སོ་སོའི་བསླབ་པར་བྱ་བ་ལ། ཐོག་མར་སྨོན་པའི་སེམས་བསྐྱེད་ཀྱི་བསླབ་བྱ་ནི། མི་ཉམས་པར་བསྲུང་བའི་ཐབས་ལ་བསླབ་པ་དང༌། འཕེལ་བར་བྱེད་པའི་ཐབས་ལ་བསླབ་པ་གཉིས་ཡིན། མི་ཉམས་པའི་ཐབས་ལ་ཞུམ་པས་སེམས་བསྐྱེད་པ་གཏོང་བའི་གཉེན་པོར་མ་ཞུམ་པའི་སེམས་བསྒོམ་པ་ནི། བདག་ལས་དམན་པའི་འབུ་སྲིན་སྦྲང་བུ་ལ་སོགས་པ་ལ་ཡང་རིམ་གྱིས་བྱང་ཆུབ་ཀྱི་སེམས་བསྐྱེད་ནས་སངས་རྒྱས་ཐོབ་ན་བདག་གིས་ཅིའི་ཕྱིར་མི་ཐོབ་སྙམ་དུ་བསམ་པས་གཟེངས་བསྟོད་དོ། །དེའང་སྤྱོད་འཇུག་ལས། སྦྲང་བུ་ཤ་སྦྲང་བུང་བ་དང་ ༑ ༑ དེ་བཞིན་སྲིན་བུར་གང་གྱུར་པ། །དེས་ཀྱང་བརྩོན་པའི་སྟོབས་བསྐྱེད་

ན ༑ ༑ བྱང་ཆུབ་ཐོབ་དཀའ་བླ་མེད་ཐོབ། །བདག་ལྟ་རིགས་ཀྱི་མིར་སྐྱེས་ནས། ། ཕན་དང་གནོད་པ་ངོ་ཤེས་ནས། །བྱང་ཆུབ་སྤྱོད་པ་མ་བཏང་ན། །བདག་གིས་བྱང་ཆུབ་ཅིས་མི་ཐོབ། །ཅེས་གསུངས་པའི་དོན་བསམ་པར་བྱའོ། །སྒྱྀད་ལུག་པས་བྱང་ཆུབ་ཀྱི་སེམས་འདོར་བའང་རང་དང་གཞན་གྱི་བྱང་ཆུབ་ཀྱི་སེམས་བསྲུང་བཞིན་དུ་འདོད་པ་མ་གྲུབ་པ་དང༌། སྡུག་བསྔལ་ཉམས་སུ་མྱོང་བ་ལ་སོགས་པ་བྱུང་ན་དེའི་རྐྱེན་གྱིས་སྒྱིད་ལུག་ནས་བྱང་ཆུབ་ཀྱི་སེམས་འདོར་བ་སྲིད་པས་དེའི་གཉེན་པོར་མི་འདོར་བའི་ཐབས་ལ་བསླབ་པ་ནི། ཚེ་འདིའི་བདེ་སྡུག་ཐམས་ཅད་སྔོན་གྱི་ལས་ལས་བྱུང་བས་བཟློག་ཏུ་མེད་པ་དང༌། ད་ལྟར་གྱི་བྱང་ཆུབ་ཀྱི་སེམས་ཀྱི་འབྲས་བུ་ཕུན་སུམ་ཚོགས་པ་སྐྱེ་བ་ཕྱི་མ་ལ་འབྱུང་བ་དང༌། དོན་ཆེན་པོ་བསྒྲུབ་པ་ལ་གནས་སྐབས་ཀྱི་སྡུག་བསྔལ་ཕྲ་མོ་ཁྱད་དུ་གསོད་དགོས་པས། དེ་ལྟར་ཤེས་ན་སྒྱྀད་ལུག་པར་མི་བྱ་བ་ལ་བསླབ་བོ། །དེའང་སྤྱོད་འཇུག་ལས། བྱང་ཆུབ་སེམས་ཀྱི་རྟར་ཞོན་ནས། །བདེ་ནས་བདེ་བར་འགྲཽ་བ་ ལ ༑ ༑ མཁས་པ་སུ་ཞིག་སྒྱྀད་ལུག་བྱེད། །ཅེས་པ་དང༌། མགོན་པོ་བྱམས་པའི་ཞལ་ནས་ཀྱང༌། མགོ་ལ་སེམས་ཅན་ཁུར་ཆེན་ཁྱཻར་བ་ཡི། །སེམས་དཔའ་མཆོག་དེ་དལ་གྱིས་འགྲོ་མི་མཛེས། །བདག་གཞན་འཆིང་བ་བརྒྱ་ཡིས་རབ་བཅིངས་ པ ༑ ༑ བརྩོན་པ་བརྒྱ་འགྱུར་དུ་ནི་བྱ་བའི་རིགས། །ཞེས་གསུངས་པའི་དོན་རྣམས་ལ་བསླབ་པར་བྱའོ། །གཞན་ཡང་འཁོར་བའི་སྡུག་བསྔལ་གྱིས་ཡིད་བྱུང་ནས་བྱང་ཆུབ་ཀྱི་སེམས་འདོར་བ་སྲིད་པས་དེ་མི་འདོར་བའི་ཐབས་ལ་བསླབ་པ་ནི། དོན་དམ་པར་སྡུག་བསྔལ་རང་བཞིན་མེད་པ་དང༌། ཀུན་རྫོབ་ཏུ་སྡུག་བསྔལ་མྱོང་བས་སྔོན་གྱི་ལས་ངན་འདག་པར་ཤེས་པ་དང༌། གཞན་ལ་ཕན་པར་གྱུར་ན་རང་གི་སྡུག་བསྔལ་བླང་བྱར་ཤེས་པ་ལ་བསླབ་པས། སྡུག་བསྔལ་ལ་ཡིད་སྐྱོ་བ་མེད་པར་བྱའོ། །དེ་ཡང་མགོན་པོ་བྱམས་པའི་ཞལ་ནས། །གཞན་དོན་བརྩོན་ལྡན་སྙིང་རྗེའི་བདག་ཉིད་འདི། །གང་ཚེ་མནར་མེད་པ་ལ་དགར་འཛིན་པ།

།དེ་ལྟ་བུ་དེ་སྲིད་ན་གཞན་རྟེན་ཅན། །སྡུག་བསྔལ་འབྱུང་བ་དག་གིས་ག་ལ་འཇིགས ༑ ༑ ཞེས་གསུངས་པའི་ཚུལ་དང་མཚུངས་པར་བསླབ་བོ། །དེ་རྣམས་མི་ཉམས་པར་བསྲུང་བའི་ཐབས་ཡིན། དེ་ནས་འཕེལ་བར་བྱ་བའི་ཐབས་ལ་བསླབ་པ་ནི། ཡང་དག་པའི་དགེ་བའི་བཤེས་གཉེན་གུས་པས་བསྟཻན་པ་དང༌། དཀོན་མཆོག་གསུམ་གྱི་ཡོན་ཏན་བསམ་ཞིང་དད་པ་བསྒོམ་པ་དང༌། བདུད་ཀྱི་ལས་ཤེས་པར་བྱས་ནས་(《 ཞ 》+ དེ་ ) སྤང་བ་ལ་ནན་ཏན་བྱ་བ་དང༌། བྱང་ཆུབ་ཀྱི་སེམས་ཀྱི་ཕན་ཡོན་དྲན་པར་བྱ་བ་དང༌། བྱམས་པ་དང་སྙིང་རྗེ་བསྒོམ་པ་ལ་སོགས་པ་ལ་བརྩོན་པར་བྱའོ། །མདོར་བསྡུ་ན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་བྱང་ཆུབ་ཀྱི་སེམས་རྒྱུན་མི་འཆད་པར་བསྒོམ་པའི་ནང་དུ་འདུ་བ་ཡིན། དེ་རྣམས་སྨོན་པ་སེམས་བསྐྱེད་པའི་བསླབ་བྱ་ཡིན་ ནོ ༑ ༑ དེ་ནས་འཇུག་པ་སེམས་བསྐྱེད་པའི་བསླབ་པར་བྱ་བ་ནི། ཚུལ་རྣམ་པ་གཉིས་ཏེ། ཉམས་པའི་རྒྱུ་སྤང་བ་དང༌། མི་ཉམས་པའི་ཐབས་ལ་བསླབ་པའོ། ། ཉམས་པའི་རྒྱུ་སྤང་བ་ལ། ཐོག་མར་སྤང་བར་བྱ་བ་ནི། དཀོན་མཆོག་བརྩེགས་པའི་མདོ་ལས། ཆོས་བཞི་དང་ལྡན་ན་བྱང་ཆུབ་ཀྱི་སེམས་ཉམས་པར་འགྱུར་ཏེ། བཞི་གང་ཞེ་ན། བླ་མ་དང་མཆོད་པར་འོས་པ་བསླུ་བ་དང༌། གཞན་འགྱོད་པའི་གནས་མ་ཡིན་པ་འགྱོད་པ་བསྐྱེད་པ་དང༌། ཐེག་པ་ཆེན་པོ་ལ་ཞུགས་པའི་བྱང་ཆུབ་སེམས་དཔའ་ལ་བསྔགས་པ་མ་ཡིན་པ་བརྗོད་པ་དང༌། གཡོ་དང་སྒྱུས་ཀུན་ཏུ་སྤྱོད་པའོ། །ཞེས་འབྱུང་བས། སྐྱེས་བུ་དམ་པ་རྣམས་ལ་ཀུ་རེ་ཀྱལ་ཀའི་ཕྱིར་ཡང་མི་བསླུ་བ་དང༌། གང་ཟག་གཞན་གྱི་ཀུན་ཏུ་སྤྱོད་པའི་ལེགས་པ་ལ་མི་ལེགས་ཞེས་ཀུ་རེ་ཀྱལ་ཀའི་ཕྱིར་ཡང་འགྱོད་པ་མི་བསྐྱེད་པ་དང༌། ཐེག་པ་ཆེན་པོའི་བརྟུལ་ཞུགས་ལ་གནས་པའི་བྱང་ཆུབ་སེམས་དཔའ་ལ་ཀུ་རེ་ཀྱལ་ཀའི་ཕྱིར་ཡང་མི་སྨོད་པ་དང༌། རང་དོན་དུ་ཀུ་རེ་ཀྱལ་ཀའི་ཕྱིར་ཡང་གཡོ་དང་སྒྱུ་མི་བྱེད་པས་བསླབ་བོ། །མདོར་ན་བྱང་ཆུབ་སེམས་དཔའི་ཀུན་ཏུ་སྤྱོད་པ་ཉམས་པའི་རྒྱུ་ཐམས་ཅད་སྤང་བ་ལ་བསླབ་པར་བྱའོ།

།དེ་ནས་མི་ཉམས་ཤིང་འཕེལ་བར་བྱེད་པའི་ཐབས་ལ་བསླབ་པར་བྱ་བ་ནི། དཀོན་མཆོག་བརྩེགས་པའི་མདོ་ལས། ཆོས་བཞི་དང་ལྡན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཞིང་བརྗོད་པར་མི་འགྱུར་ཏེ། བཞི་གང་ཞེ་ན། ཤེས་བཞིན་དུ་བརྫུན་མི་སྨྲ་བ་དང༌། གཡོ་དང་སྒྱུ་མེད་པར་ལྷག་པའི་བསམ་པས་སེམས་ཅན་གྱི་དྲུང་ན་མཉམ་པར་གནས་པ་དང༌། བྱང་ཆུབ་སེམས་དཔའ་ཐམས་ཅད་ལ་སྟོན་པའི་འདུ་ཤེས་སྐྱེད་པར་བྱེད་དེ། དེ་དག་གི་བསྔགས་པ་ཕྱོགས་བཞིར་བརྗོད་པ་དང་ ༑ སེམས་ཅན་རྣམས་ཡོངས་སུ་སྨིན་པར་བྱེད་པ་དེ་དག་ཉི་ཚེ་བའི་ཐེག་པར་མི་འདོད་པར་བླ་ན་མེད་པའི་བྱང་ཆུབ་ཡང་དག་པར་ལེན་དུ་འཇུག་པའོ། །ཞེས་གསུངས་པས་ཀུ་རེའི་དོན་དུ་ཡང་བརྫུན་སྨྲ་བར་མི་བྱེད་པ་དང༌། རང་གི་སྡུག་བསྔལ་ཁྱད་དུ་བསད་ནས་སེམས་ཅན་ཕན་གདགས་པའི་དོན་དུ་སྐྱོ་བ་མེད་པར་སེམས་ཅན་གྱི་དྲུང་དུ་གནས་པ་དང༌། བྱང་ཆུབ་སེམས་དཔའ་རྣམས་ལ་སངས་རྒྱས་ཀྱི་འདུ་ཤེས་བསྐྱེད་ནས། དེ་དག་ལ་གཞན་ཡང་གུས་པ་བསྐྱེད་པའི་དོན་དུ་སྐྱེ་བོ་གཞན་རྣམས་ལ་བྱང་ཆུབ་སེམས་དཔའི་བསྔགས་པ་བརྗོད་པ་ལ་བརྩོན་པར་བྱ་བ་དང༌། སེམས་ཅན་རྣམས་ཉན་ཐོས་དང་རང་སངས་རྒྱས་ཀྱི་ས་ལ་དགོད་པར་མི་འདོད་པར་ཐེག་པ་ཆེན་པོ་འབའ་ཞིག་གིས་ངེས་པར་ཕྱུང་ནས་སངས་རྒྱས་ཀྱི་ས་ལ་དགོད་པར་བྱ་བའི་དོན་དུ་བརྩོན་པར་བྱེད་པ་ལ་བསླབ་པར་བྱའོ

༑ ༑ བསམ་པ་དེ་དག་དང་ལྡན་པས་ཕ་རོལ་ཏུ་ཕྱིན་པ་དྲུག་ལ་བསླབ་པ་ལ་བརྩོན་པར་བྱ་སྟེ། སྦྱིན་པ་ལ་སོགས་པ་དངོས་པོ་ཆེ་ཡང་རུང་ཆུང་ཡང་རུང་སྟེ། སྔོན་དུ་སེམས་ཅན་གྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་དོན་དུ་སྦྱིན་པ་འདི་གཏོང་སྙམ་དུ་བྱང་ཆུབ་ཀྱི་སེམས་ཀྱིས་ཀུན་ནས་བསླང༌། དངོས་གཞི་འཁོར་གསུམ་དུ་མི་རྟོག་པའི་རྒྱས་བཏབ་ནས་སྒྱུ་མ་ལྟ་བུར་ཤེས་པར་བྱ། རྗེས་དགེ་བའི་རྩ་བ་དེས་སངས་རྒྱས་ཐོབ་པར་གྱུར་ཅིག །ཅེས་བསྔོ་བའི་རྒྱས་བཏབ ༑ དེ་བཞིན་དུ་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང་ཐམས་ཅད་སོ་སོ་སྦྱར་ལ་སྤྱད་པར་བྱའོ། ། འཇུག་པ་སེམས་བསྐྱེད་ཀྱི་བསླབ་བྱ་མདོར་བསྡུ་ན་ལུས་ངག་ཡིད་གསུམ་གྱི་ནུས་ཚད་ཀྱིས་སྡིག་པ་མི་བྱ། དབང་མེད་བྱས་ན་བཤགས་པ་བྱ། ལུས་ངག་ཡིད་གསུམ་གྱི་ནུས་ཚད་ཀྱིས་དགེ་བ་བསྒྲུབ་པ་ལ་འབད། དགེ་བ་གང་བྱུང་བ་སངས་རྒྱས་སུ་བསྔོ། ཆོས་ཐམས་ཅད་སྒྱུ་མ་ལྟ་བུར་དྲན་པར་བྱ་བ་ལ་བསླབ་པར་ བྱའོ ༑ ༑ དེ་ལྟར་བསླབ་པར་བྱ་བ་རྣམས་ལ་བསླབ་ན་རང་གཞན་གྱི་དོན་བྱས་ཏེ་མཐར་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ རོ ༑ ༑ གསུམ་པ་མཇུག་གི་བྱ་བ་བསྔོ་བ་ནི། དེ་ལྟར་སྐྱབས་སུ་འགྲོ་བ་དང༌། སེམས་བསྐྱེད་པ་ཐོབ་པ་ལ་དགེ་བའི་རྩ་བ་ཚད་མེད་པ་ཡོད་པས་དེ་རྣམས་ཆུད་མི་ཟ་བར་བྱ་བའི་དོན་དང༌། དུས་གཞན་དུ་ཡང་དགེ་བའི་རྩ་བ་བྱས་པ་རྣམས་ཆུད་མི་ཟ་བར་བྱ་བའི་དོན་དུ་ཡོངས་སུ་བསྔོ་བ་བྱ་དགོས་པ་ཡིན། དེའང་སློབ་དཔོན་མ་ཏི་ཙི་ཏྲའི་ཞལ་ནས། བསོད་ནམས་བྱས་པའི་ཚོགས་དག་ནི། །སེམས་ཅན་རྣམས་ལ་ཡོངས་བསྔོ་བར། །བཅོམ་ལྡན་ཁྱོད་ཀྱིས་གང་གསུངས་པ། །དེ་གཞན་བསྟན་བཅོས་ལས་མ་གྲགས། །ཞེས་གསུངས་པས། དགེ་བའི་རྩ་བ་བྱས་པ་རྣམས་སེམས་ཅན་∶གྱི་(《 ཞ 》 ཐམས་ཅད་ཀྱི་ ) དོན་དུ་སངས་རྒྱས་སུ་བསྔོ་བ་ནི་ཐབས་ཀྱི་(《 ཞ 》 འདི་ ) སངས་རྒྱས་ཁོ་ནས་གསུངས་ཀྱི།

གཞན་བསྟན་པ་འདི་ལས་ཕྱི་རོལ་དུ་གྱུར་པ་གང་གི་ཡང་གཞུང་ལུགས་ལ་མ་གྲགས་པས། དེས་ན་བདེ་བར་གཤེགས་པའི་བཞེད་ལུགས་འདི་ཁྱད་པར་དུ་འཕགས་པ་ཡིན། དེ་ལ་རྣམ་པ་གསུམ་སྟེ། གང་བསྔོ་བར་བྱ་བའི་དགེ་བའི་རྩ་བ་གང་དུ་བསྔོ་བའི་ཡུལ། ཚུལ་ཇི་ལྟར་བསྔོ་བའི་ཐབས་སོ། །གང་བསྔོ་བའི་དགེ་བ་ནི་རང་དང་གཞན་གྱིས་དུས་གསུམ་དང་རྗེས་སུ་འབྲེལ་བའྀ་དགེ་བའི་རྩ་བ་ཐམས་ཅད་བློས་གཅིག་ཏུ་བསྡམས་ནས་བསྔོ་བ་ཡིན་ཏེ། དེའང༌། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། །ཞེས་གསུངས་པའི་ཕྱིར་རོ། །ཆོས་ཀྱི་དབྱིངས་ནི་བསྔོ་བར་བྱ་བ་མ་ཡིན་ཏེ། ཆོས་དབྱིངས་དགེ་བ་དང་སྡིག་པའི་ཆོས་ལས་གྲོལ་བར་བཤད་པའི་ཕྱིར་འདུས་མ་བྱས་རྐྱེན་གྱིས་བསྒྱུར་དུ་མི་རུང་བའི་ཕྱིར་རོ། །དེའང་ཏིང་འཛིན་རྒྱལ་པོ་ལས། མྱ་ངན་ལས་འདས་ཆོས་ལ་ཆོས་མེད་དེ། །གང་ཕྱིར་དེ་མེད་ནམ་ཡང་ཡོད་མི་འགྱུར། །རྟོག་ཅན་དག་གིས་ཡོད་དང་མེད་ཅེས་བསྟན། །དེ་ལྟར་བརྟགས་པས་སྡུག་བསྔལ་ཞི་མི་འགྱུར། །ཞེས་གསུངས་པའི་ཕྱིར་དང༌། སློབ་དཔོན་ཀླུ་སྒྲུབ་ཀྱིས། སྡིག་དང་བསོད་ནམས་བྱ་བར་འདས། །ཟབ་མོ་བཀྲོལ་བའི་དོན་དང་ལྡན། །མུ་སྟེགས་གཞན་དག་རང་ཉིད་ཀྱིའང༌། །གནས་མིན་སྐྲག་པས་མ་མྱངས་པ། །ཞེས་གསུངས་པ་དང༌། རྒྱལ་བའི་ཡུམ་ལས་ཀྱང༌། ཆོས་ཀྱི་དབྱིངས་ལ་ཡོངས་སུ་བསྔོ་བ་མེད་དོ། །ཞེས་གསུངས་པའི་ཕྱིར་རོ། །གང་དུ་བསྔོ་བའི་ཡུལ་ནི། རྣམ་པ་ཐམས་ཅད་མཁྱེན་པའི་སངས་རྒྱས་ཁོ་ན་སྟེ། འབུམ་ལས། དགེ་བའི་རྩ་བ་ཐམས་ཅད་ཀྱང༌། རྣམ་པ་ཐམས་ཅད་མཁྱེན་པའི་སངས་རྒྱས་ཉིད་མ་གཏོགས་པར་གཞན་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ། །ཞེས་གསུངས་པའི་ཕྱིར་རོ། །གསུམ་པ་ཇི་ལྟར་བསྔོ་བའི་ཚུལ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་མཐའ་དག་ལས་བསྒྲལ་བར་འདོད་པའི་སྙིང་རྗེས་ཀུན་ནས་བསླངས་ནས་ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་ལ་དམིགས།

དེ་དག་ཐམས་ཅད་ཀྱང་ཡང་དག་པར་ན་བདེན་པར་མ་གྲུབ་པ་འཁོར་གསུམ་ཡོངས་སུ་དག་པའི་རྒྱས་བཏབ་ནས། སྒྱུ་མ་ལྟ་བུའི་ཚུལ་དུ་ཤེས་པར་བྱས་ལ་བསྔོའོ། ། དེའང་འཇིག་རྟེན་ལས་འདས་པའི་ཡན་ལག་བདུན་པ་ཞེས་བྱ་བ་ལས། བསྔོ་བྱ་སྔོ་བྱེད་བསྔོ་བ་རྣམས། །རང་བཞིན་གྱིས་ནི་མི་དམིགས་པ། །དམིགས་པ་མེད་པའི་བསྔོ་བ་དེ། །བསྔོ་བ་བླ་ན་མེད་པར་འདོད། །ཅེས་གསུངས་པ་བཞིན་ནོ། ། དེ་ལྟར་ཡིད་ལ་བསྒོམ་དུ་བཅུག་ལ། འདི་སྐད་ཅེས་ཕྱོགས་བཅུ་∶ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ ༑ (《 ཞ 》 ལ་སོགས་པའི་མཐར་ ) བདག་ཅག་གིས་སྤྱིར་དགེ་བའི་རྩ་བ་ཅི་བགྱིས་པ་དང་ ༑ བྱེ་བྲག་ཏུ་བླ་མ་དཀོན་མཆོག་མཆོད་པ་དང༌། དགེ་འདུན་ལ་བསྙེན་བཀུར་བགྱིས་པ་དང༌། ཆོས་སྐྱོང་དང༌། འབྱུང་པོ་ལ་གཏོར་མ་བྱིན་པ་དང༌། སྡུག་ཕོངས་ལ་སྦྱིན་པ་བྱིན་པ་ལ་སོགས་པ་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། གཞན་ཡང་ཕྱོགས་བཅུ་དུས་གསུམ་དང་རྗེས་སུ་འབྲེལ་པའི་དགེ་བའི་རྩ་བ་ཅི་བགྱིས་པ་ཐམས་ཅད་གཅིག་ཏུ་བསྡོམས་ནས་སེམས་ཅན་ཐམས་ཅད་ཀྱི་དོན་དུ་བདག་གིས་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པའི་རྒྱུར་གྱུར་ཅིག ཅེས་བྱ་བ་ལ་སོགས་པ་བརྗོད་དོ། །དེ་མ་ཐོབ་ཀྱི་བར་དུ་ཡང་སྐྱེ་བ་ནས་སྐྱེ་བ་ཐམས་ཅད་དུ་མཐོ་རིས་ཀྱི་རྟེན་དལ་འབྱོར་གྱི་ལུས་ཕུན་སུམ་ཚོགས་པ་ཐོབ་པར་གྱུར་ཅིག(《 ཞ 》+ ལམ་སྒྲུབ་པ་ལ་ ) ཐེག་པ་ཆེན་པོ་སྟོན་པའི་དགེ་བའི་བཤེས་གཉེན་གྱིས་རྗེས་སུ་འཛིན་པར་གྱུར་ཅིག དགེ་བའི་བཤེས་གཉེན་མཉེས་པར་བྱེད་པར་གྱུར་ཅིག མི་མཉེས་པར་བྱེད་པར་མ་གྱུར་ཅིག ལམ་བསྒྲུབ་པའི་བར་ཆད་ཐམས་ཅད་ཞི་བར་གྱུར་ཅིག དོན་དམ་པ་དང་ཀུན་རྫོབ་བྱང་ཆུབ་ཀྱི་སེམས་མི་ཉམས་པ་རྒྱུད་ལ་སྐྱེ་བར་གྱུར་ཅིག

ལུས་དང་ངག་དང་ཡིད་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བར་གྱུར་ཅིག དུས་གསུམ་ལ་མ་ཐོགས་མ་ཆགས་པའི་ཡེ་ཤེས་གཟིགས་པ་འཇུག་པར་གྱུར་ཅིག མདོར་བསྡུ་ན། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་བསྔོས་པ་དང༌། བསྔོ་བར་མཛད་པ་དང༌། བསྔོ་བར་མཛད་པར་འགྱུར་བ་དེ་བཞིན་དུ་བདག་ཅག་གིས་ཀྱང་དགེ་བའི་རྩ་བ་འདི་དང་དགེ་བའི་རྩ་བ་གཞན་ཐམས་ཅད་དེ་བཞིན་དུ་བདག་གི་ཡོངས་སུ་བསྔོ་བར་བགྱིའོ།། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་བདག་སློབ་ཅིང༌། །དགེ་བ་འདི་དག་ཐམས་ཅད་རབ་ཏུ་བསྔོ། །དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །བསྔོ་བ་གང་ལ་མཆོག་ཏུ་བསྔགས་པ་དེས། །བདག་གི་དགེ་བའི་རྩ་བ་འདི་ཀུན་ཡང༌།། བཟང་པོ་སྤྱོད་ཕྱིར་ཡོངས་སུ་བསྔོ་བར་བགྱི། །འགྲོ་ཀུན་དགེ་བ་ཇི་སྙེད་ཡོད་པ་དང་ ༑ ༑ བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག །ཕྱོགས་བཅུ་ནམ་མཁའི་མཐས་གཏུགས་པའི། །སེམས་ཅན་ཀུན་གྱི་དོན་བསྒྲུབ་ཕྱིར། །ཇི་ལྟར་འཇམ་དཔལ་སྤྱོད་མཛད་པ། །བདག་གི་སྤྱོད་པའང་དེ་འདྲར་ཤོག །གནས་སྐབས་སུ་བདག་ཅག་འཁོར་དང་བཅས་པ་ཐམས་ཅད་ཚེ་རིང་བ་དང༌། ནད་མེད་པ་དང༌། བར་ཆད་ཞི་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པ་དང་ ༑ ཤིན་ཏུ་བཀྲ་ཤིས་པར་གྱུར་ཅིག དེ་ཁོ་ན་བཞིན་དུ་གྱུར་ཅིག ཅེས་བརྗོད་དོ ༑ ༑ སྐྱབས་སུ་འགྲོ་བ་དང༌། སེམས་བསྐྱེད་པ་དང༌། ཡོངས་སུ་བསྔོ་བ་ཇི་ལྟར་བྱ་བའི་རིམ་པ་ཆོས་རྗེ་ས་སྐྱ་པས་འབྲིང་དུ་མཛད་པ་ལྟར། ལས་དང་པོ་པ་འགའ་ཞིག་གིས་བསྐུལ་ནས་ལས་དང་པོ་པ་རྣམས་ལ་ཕན་པར་བྱ་བའི་ཕྱིར། འཕགས་པས་ཡི་གེར་བཀོད་པའོ། །རྒྱས་པའམ་འོན་ཏེ་བསྡུས་ཀྱང་རུང༌། །བླ་མའི་ གསུང་དང་རྗེས་མཐུན་ཞིང༌། །རིན་ཆེན་ལུང་དང་མི་འགལ་བར།

།བྱེད་པ་ གང་དེ་ངོ་མཚར་ཏོ། །དགེ་བ་འདི་ཡིས་འགྲོ་བ་ཀུན། །ཡང་དག་སྐྱབས་ལ་ཉེར་ བརྟེན་ཞིང༌། །བྱང་ཆུབ་ལམ་ཀུན་མཐར་ཕྱིན་ནས། །བྱང་ཆུབ་ཆེན་པོ་ཐོབ་པར་ ཤོག ༑ ༑༑ ༄༅། །ཡང་དེ་གསུམ་བསྡུས་པ་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །སྤྱྀར་སངས་རྒྱས་ཀྱི་བསྟན་པ་ལ་འཇུག་པའི་གཞི་སྐྱབས་སུ་འགྲོ་བ་ཡིན་ཞིང༌། བྱེ་བྲག་ཏུ་ཐེག་པ་ཆེན་པོའི་ཆོས་ཀྱི་རྩ་བ་བྱང་ཆུབ་ཏུ་སེམས་བསྐྱེད་པ་ཡིན་པས། དེའང་དང་པོ་ཡང་དག་པར་བླངས་པ་ལས་བྱུང་བས། བླ་མ་དགེ་བའི་བཤེས་གཉེན་ལས་ལེན་དགོས ༑ དེ་ལ་ཐོག་མར་སྔར་བསགས་པའི་སྡིག་པ་སྦྱོང་དགོས། དེའི་ཐབས་སྡིག་པ་བཤགས་པ་ཡིན་པས། མདུན་གྱི་ནམ་མཁའི་གནས་སུ་བླ་མ་དང༌། དཀོན་མཆོག་གསུམ་བསམས་ལ། དེ་ལ་སྙིང་ཐག་པ་ནས་བརྟེན་ནས། སྔར་བྱས་པའི་སྡིག་པ་ལ་འགྱོད་ཅིང་ཕྱིན་ཆད་བསྡམ་པའི་བསམ་པས་ལད་མོ་གྱིས་ཞེས་བརྗོད་ནས། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་གིས་ཚེ་འཁོར་བ་ཐོག་མ་མེད་པ་ནས། ལས་དང་ཉོན་མོངས་པའི་དབང་དུ་གྱུར་པས། ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་ཅི་བགྱིས་པ་དེ་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། །ཞེས་ལན་གསུམ་བརྗོད་དུ་གཞུག དེ་ལྟར་སྡིག་པ་དག་པ་གཅིག་པུས་མི་ཕན། བསོད་ནམས་སྤེལ་བ་ཅིག་དགོས། བསོད་ནམས་སྤེལ་བའི་ཐབས་ཀྱི་གཙོ་བོ། རྗེས་སུ་ཡི་རང་བ་ཡིན་པས། འཁོར་འདས་ཀྱི་དགེ་བའི་རྩ་བ་ཐམས་ཅད་ལ་རྗེས་སུ་ཡི་རང་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ལ། ཕྱོགས་བཅུ་∶ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།(《 ཞ 》 ལ་སོགས་པའི་མཐར ༑ ) སོ་སོའི་སྐྱེ་བོ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ།།

ཞེས་ལན་གསུམ་བརྗོད་དུ་གཞུག དེ་ལྟར་ལན་གཅིག་དགེ་བ་འཕེལ་བས་མི་ཕན ༑ དགེ་བ་རྒྱུན་དུ་འཕེལ་ཞིང་མི་ཟད་པ་ཅིག་དགོས། དེ་ལ་རྟེན་ཁྱད་པར་ཅན་ཞིག་ལ་བརྟེན་དགོས་ཤིང༌། དེའི་ཐབས་སྐྱབས་སུ་འགྲོ་བ་ཡིན་པས་དུས་ད་ལྟ་ནས་བཟུང་ནས་སངས་རྒྱས་མ་ཐོབ་ཀྱི་བར་དུ་དཀོན་མཆོག་གསུམ་ལ་སྐྱབས་སུ་འགྲོ་སྙམ་དུ་བསྒོམས་ལ་ངའི་ལད་མོ་གྱིས་ཞེས་བརྗོད་ནས། ཕྱོགས་བཅུ་∶ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།(《 ཞ 》 ལ་སོགས་པའི་མཐར། ) བདག་དུས་འདི་ན་བཟུང་ནས་སྙིང་པོ་བྱང་ཆུབ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག འཕགས་པ་ཕྱིར་མི་ལྡོག་པའི་བྱང་ཆུབ་ སེམས་དཔའི་དགེ་འདུན་ལ་སྐྱབས་སུ་མཆིའོ། །ཞེས་ལན་གསུམ་བརྗོད་དུ་གཞུག་གོ །དེ་སྐྱབས་སུ་འགྲོ་བ་ཡིན། དེ་ལྟར་དཀོན་མཆོག་གསུམ་ལ་བརྟེན་པ་རྐྱང་པས་མི་ཕན། རང་ཉིད་ཀྱང་སྐྱབས་གནས་སངས་རྒྱས་ཀྱི་གོ་འཕང་ཐོབ་པ་ཞིག་བྱེད་དགོས། དེའི་ཐབས་ཀྱི་གཙོ་བོ་བྱང་ཆུབ་ཀྱི་སེམས་ཡིན། དེ་བསྐྱེད་པའི་དོན་དུ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ ༑ དེའི་དོན་དུ་བྱང་ཆུབ་ཀྱི་སེམས་བསྐྱེད་ནས། བྱང་ཆུབ་སེམས་དཔའི་བསླབ་པ་ཐམས་ཅད་ལ་རིམ་པ་བཞིན་དུ་བསླབ་པར་དམ་འཆའ་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ནས། ཕྱོགས་བཅུ་∶ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།(《 ཞ 》 ལ་སོགས་པའི་མཐར། ) ཇི་ལྟར་སྔོན་གྱི་སངས་རྒྱས་བཅོམ་ལྡན་འདས་དེ་དག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་ནས། བྱང་ཆུབ་སེམས་དཔའི་བསླབ་པ་ཐམས་ཅད་ལ་བསླབ་པ་དེ་བཞིན་དུ་བདག་གིས་ཀྱང༌། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བྱང་ཆུབ་སེམས་དཔའི་བསླབ་པ་ཐམས་ཅད་ལ་རིམ་པ་བཞིན་དུ་བསླབ་པར་བགྱིའོ།

།ཞེས་ལན་གསུམ་བརྗོད་ དོ ༑ ༑ དེ་ནས་བསམ་པ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ་སྙམ་པས་སྦྱོར་བ་ཕ་རོལ་ཏུ་ཕྱིན་པ་དྲུག་ལ་སོགས་པ་ཐམས་ཅད་ལ་ཅི་ནུས་ཀྱིས་བསླབ་པར་བྱ། དེ་ལྟར་བྱས་པའི་དགེ་བའི་རྩ་བ་དེ་རྣམས་དང་གཞན་ཡང་དགེ་བའི་རྩ་བ་ཐམས་ཅད་ཆུད་མི་འཛའ་ཞིང་སངས་རྒྱས་ཀྱི་རྒྱུ་འགྱུར་བ་ལ་ཡོངས་སུ་བསྔོ་བ་དགོས་པས་བདག་གཞན་གྱིས་བྱས་པའི་དགེ་བ་ཐམས་ཅད་གཅིག་ཏུ་བསྡུས་ནས། སངས་རྒྱས་སུ་བསྔོ་སྙམ་དུ་བསྒོམས་ལ་ལད་མོ་གྱིས་ཞེས་བརྗོད་ནས། ཕྱོགས་བཅུ་∶ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།(《 ཞ 》 ཕྱོགས་བཅུ་ལ་སོགས་པའི་མཐར། ) དགེ་བ་འདི་དང་དགེ་བའི་རྩ་བ་གཞན། །མ་ལུས་བློ་ཡིས་གཅིག་ཏུ་བསྡོམས་བྱས་ནས། །བདག་དང་མཁའ་མཉམ་སེམས་ཅན་ཐམས་ཅད་ཀྱིས ༑ ༑ བླ་མེད་རྫོགས་པའི་སངས་རྒྱས་ཐོབ་པར་ཤོག །ཅེས་ལན་གསུམ་བརྗོད་ནས ༑ དེ་མ་ཐོབ་ཀྱི་བར་དུ་ཡང༌། མཐོ་རིས་ཀྱི་རྟེན་དལ་འབྱོར་གྱི་ལུས་ཕུན་སུམ་ཚོགས་པ་ཐོབ་ནས། ཆོས་ཀྱི་ཚུལ་ཐམས་ཅད་ཚུལ་བཞིན་དུ་སྤྱད་ནས་ས་དང་ལམ་ཐམས་ཅད་བགྲོད་དེ་མྱུར་དུ་རྫོགས་པའི་སངས་རྒྱས་ཐོབ་པར་གྱུར་ཅིག གནས་སྐབས་ཚེ་འདི་ཉིད་དུའང་ཚེ་རིང་བ་དང༌། ནད་མེད་པ་དང༌། ལོངས་སྤྱོད་ཆེ་བ། བར་ཆད་ཞི་བ། བསམ་པ་ཐམས་ཅད་ཆོས་བཞིན་དུ་འགྲུབ་པ་དང༌། ཤིན་ཏུ་བཀྲ་ཤིས་པར་གྱུར་ཅིག་ཅེས་བརྗོད་དོ། །སྐྱབས་འགྲོ་སེམས་བསྐྱེད་བསྔོ་བ་དང་བཅས་པ་བསྡུས་པ་འདི་ནི།ཡུལ་སྐྱོང་མགོན་པོ་དཔལ་བཟང་པོའི་དོན་དུ་སྦྱར་བའོ།། །།ཡི་གེ་པ་ནི་ཨ་ཙ་རའོ།། ༄༅། །སྐྱབས་འགྲོའི་རྣམ་གཞག་བཞུགས། ། ༄༅། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདིར་གཞན་གྱིས་བསྐུལ་བའི་དོན་དུ་སྐྱབས་སུ་འགྲོ་བའི་ཚུལ་ཅུང་ཟད་བརྗོད་པར་བྱ་སྟེ། དཔེར་ན་རྒྱལ་པོ་ལ་ངོ་མ་བལྟས་པར། རྒྱལ་སྲིད་དུ་མི་འགྱུར་བ་བཞིན་དུ། སྐྱབས་སུ་འགྲོ་བ་མ་ཐོབ་ཀྱི་བར་དུ།

སངས་རྒྱས་པའི་ཁོངས་སུ་མི་འདུ་བ་ཡིན། སྐྱབས་སུ་སོང་ནས་སངས་རྒྱས་པར་འགྱུར་བ་ཡིན། དེ་ལ་སྐྱབས་སུ་འགྲོ་བའི་སྤྱིའི་མཚན་ཉིད་ནི། ཡུལ་ཁྱད་པར་ཅན་ལ་བརྟེན་པར་ཁས་འཆེ་བ་ཡིན། དེ་ལ་དབྱེ་ན་འཇིག་རྟེན་པའི་སྐྱབས་སུ་འགྲོ་བ་དང༌། འཇིག་རྟེན་ལས་འདས་པའི་སྐྱབས་སུ་འགྲོ་བ་གཉིས། འཇིག་རྟེན་ལས་འདས་པའི་སྐྱབས་སུ་འགྲོ་བ་ལ། ཐེག་པ་ཆུང་ངུའི་ལུགས་དང༌། ཐེག་པ་ཆེན་པོའི་ལུགས་གཉིས ༑ འཇིག་རྟེན་པའི་སྐྱབས་འགྲོ་ལ། ཡུལ་འཇིག་རྟེན་པ་ཞེས་བྱ་བ། འཇིག་རྟེན་པའི་ལྷ་དབང་ཕྱུག་ལ་སོགས་པ་དང༌། ཡུལ་གྱི་གཞི་བདག་ལ་སོགས་པ་ལ་སྐྱབས་པ་ཡིན། བློ་འཇིག་རྟེན་པ་ཞེས་བྱ་བ་ཡུལ། སངས་རྒྱས་དང༌། ཆོས་དང༌། དགེ་འདུན་ལ་སྐྱབས་སུ་འགྲོའང༌། བསམ་པ་མ་དག་པ་ཚེ་འདི་དང༌། འཇིག་རྟེན་ཁོ་ནའི་བདེ་བ་དང༌། ལེགས་པ་ཐོབ་པའི་དོན་དུ་སྐྱབས་སུ་འགྲོ་བ་ཡིན། ཐེག་པ་ཆུང་ངུའི་སྐྱབས་སུ་འགྲོ་བ་ལ། ཉན་ཐོས་དང༌། རང་སངས་རྒྱས་ཀྱི་ལུགས་གཉིས་ཡོད། གཉིས་ཀའང་རང་ཉིད་འཁོར་བའི་འཇིག་རྟེན་འཇིགས་པ་ལས་སྐྱོབ་པའི་དོན་དུ། ཡུལ་ཤཱཀྱ་ཐུབ་པ་ལྟ་བུ་སྤྲུལ་པའི་སྐུའི་སངས་རྒྱས། ཆོས་ཐེག་པ་ཆུང་ངུ༌། དགེ་འདུན་དགེ་སློང་གི་དགེ་འདུན་ལ། དུས་ཇི་སྲིད་འཚོའི་བར་དུ་སྐྱབས་ནས། འབྲས་བུ་རང་ཉིད་གཅིག་པུ་མྱ་ངན་ལས་འདའ་བ་བསྒྲུབ་པ་ཡིན

༑ ཐེག་པ་ཆེན་པོའི་སྐྱབས་སུ་འགྲོ་བའི་ཚུལ་ལ་དྲུག གང་གིས་སྐྱབས་སུ་འགྲོ་བའི་རྒྱུ། གང་ལ་སྐྱབས་སུ་འགྲོ་བའི་ཡུལ། ཇི་ལྟར་སྐྱབས་སུ་འགྲོ་བའི་ཚུལ ༑ ཇི་སྲིད་སྐྱབས་སུ་འགྲོ་བའི་དུས། ཇི་ལྟར་བསྒྲུབ་པའི་བསླབ་པར་བྱ་བ། དེ་ལྟར་སྐྱབས་སུ་སོང་བའི་ཕན་ཡོན་ནོ། །དེ་ལ་སྐྱབས་སུ་འགྲོ་བའི་རྒྱུ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཐོག་མ་མེད་པ་ནས་འཁོར་བའི་སྡུག་བསྔལ་དཔག་ཏུ་མེད་པས་གཟིར་བ་མཐོང་ནས། སེམས་ཅན་དེ་དག་ཐམས་ཅད་སྡུག་བསྔལ་མཐའ་དག་དང་བྲལ་བའི་ཕྱིར། དཀོན་མཆོག་གསུམ་ལ་སྐྱབས་སྙམ་པའི་བསམ་པ་དྲག་པོས་ཀུན་ནས་བསླང་ནས། སྐྱབས་སུ་འགྲོ་བས་ན ༑ རྒྱུ་སྙིང་རྗེ་ཉིད་ཡིན། སྐྱབས་སུ་འགྲོ་བའི་ཡུལ་ནི། སངས་རྒྱས་སྐུ་གསུམ་གྱི་བདག་ཉིད་ཡིན་ཏེ། དེའང་སངས་རྒྱས་དེས་དང་པོ་བསྐལ་པ་གྲངས་མེད་པ་གསུམ་གྱི་བར་དུ། སྟོང་པ་ཉིད་ཀྱི་ཡེ་ཤེས་ལ་གོམས་པས། སེམས་ཀྱི་དྲི་མ་ཐམས་ཅད་རྣམ་པར་སྦྱངས་ནས། ནམ་མཁའ་ལ་སྤྲིན་དེངས་པས་ནམ་མཁའ་གསལ་བར་སྣང་བ་ལྟར། སེམས་རང་བཞིན་གྱིས་དག་པ་མངོན་སུམ་དུ་གྱུར་པ་ལ་ཆོས་ཀྱི་སྐུ་ཞེས་བརྗོད་དོ། །ཆོས་ཀྱི་སྐུ་སྤྲོས་པ་དང་བྲལ་བ་དེ་ལས་མ་གཡོས་བཞིན་དུ། སྔོན་ལམ་གྱི་དུས་སུ་བསོད་ནམས་ཀྱི་ཚོགས་དཔག་ཏུ་མེད་པ་བསགས་ཤིང༌། སྨོན་ལམ་རྣམ་པར་དག་པ་བཏབ་པའི་འབྲས་བུ་ཡོངས་སུ་སྨིན་པ་ལས་གྲུབ་པ། གནས་ཡོངས་སུ་དག་པའི་ཞིང་འོག་མིན་དུ། སྐུ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་ཅིང༌། གསུང་དབྱངས་ཡན་ལག་དྲུག་ཅུ་དང་ལྡན་པས་ཐེག་པ་ཆེན་པོ་ཁོ་ནའི་ཆོས་གསུང་ལ། ཐུགས་ཤེས་བྱ་མ་ལུས་པ་མཁྱེན་པའི་ཡེ་ཤེས་དང༌། སེམས་ཅན་ཐམས་ཅད་རྗེས་སུ་འཛིན་པའི་ཐུགས་རྗེ་ཆེན་པོ་དང་ལྡན་པས། འཁོར་ས་བཅུ་ལ་གནས་པ་འབའ་ཞིག་གིས་མཐོང་གི གཞན་གྱིས་མི་མཐོང་ལ། དུས་འཁོར་བ་ཇི་སྲིད་གནས་ཀྱི་བར་དུ་བཞུགས་པ་ལ། ལོངས་སྤྱོད་རྫོགས་པའི་སྐུ་ཞེས་བརྗོད།

ལོངས་སྤྱོད་རྫོགས་པའི་སྐུ་དེའི་མཐུས། གདུལ་བར་བྱ་བའི་སེམས་ཅན་མཐའ་ཡས་པ་ལ། སོ་སོའི་སྐལ་བ་དང༌། མོས་པ་དང༌། སྨོན་ལམ་དང་མཐུན་པར་ཤཱཀྱ་ཐུབ་པ་ལྟ་བུའི་སངས་རྒྱས་ཀྱི་རྣམ་པ་དང༌། བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་དང༌། ལྷའི་རྒྱལ་པོ་དང༌། འཁོར་ལོས་སྒྱུར་བའི་ རྒྱལ་པོ་དང༌། དགེ་བའི་བཤེས་གཉེན་དང༌། རིན་པོ་ཆེ་ལ་སོགས་པ་རྣམ་པ་དུ་ ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་བཞི་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 86PAGE 85