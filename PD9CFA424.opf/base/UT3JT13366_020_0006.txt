༄༅། །འཕགས་མ་འོད་ཟེར་ཅན་མའི་སྒྲུབ་ཐབས་བཞུགས་སོ། །

༄༅། །རྒྱ་གར་སྐད་དུ། ཨཱརྱཱ་མཱ་རཱི་ཙྱཻ་སཱ་ངྷ་ནཾ། བོད་སྐད་དུ། འཕགས་མ་འོད་ཟེར་ཅན་གྱི་སྒྲུབ་པའི་ཐབས། འཕགས་མ་འོད་ཟེར་ཅན་ལ་ཕྱག་འཚལ་ལ། །གང་གིས་མིང་ཙམ་དྲན་པས་ཀྱང༌། །སྡུག་བསྔལ་ཀུན་ལས་ཐར་བྱེད་མ། །འོདཟེར་ཅན་ལ་ཕྱག་འཚལ་ནས། །དེ་ཡི་བསྒྲུབ་པའི་རིམ་པ་བཤད ༑ ༑ རང་གི་སྙིང་གའི་དབུས་གནས་པའི། །ཟླ་བའི་དཀྱིལ་འཁོར་སྟེང་དུ་ནི། །མྃ་གྱི་ཡི་གེ་བསམ་པར་བྱ། །དེ་ཡི་འོད་ཟེར་སྣང་བ་ཡིས། །བདེ་གཤེགས་སྲས་བཅས་སྤྱན་དྲངས་ལ། །ཡན་ལག་བདུན་པ་སྔོན་འགྲོ་བས། ། ཚངས་པའི་གནས་བཞི་བསྒོམ་པར་བྱ། །ཀུན་ཏུ་སྟོང་པར་བསམས་ནས་ནི།། མྃ་གྱི་ཡི་གེ་གྱུར་པ་ལས། །རིན་ཆེན་ལས་གྲུབ་ཤིང་རྟའི་དབྱིབས། །ཕག་གིས་དྲངས་པའི་སྟེང་དུ་ནི། །སྣ་ཚོགས་པདྨའི་ལྟེ་བ་ལ། །འཕགས་མ་གསེར་གྱི་མདོག་ལྟ་བུ། །གཡས་བརྐྱང་སྐྱིལ་ཀྲུང་ཚུལ་གྱིས་གནས། །ཞལ་གཅིག་ཕྱག་གཉིས་གཡོན་པ་ཡིས། །མྱ་ངན་མེད་པའི་ཤིང་འཛིན་ཅིང༌། །གཡས་པ་མཆོག་སྦྱིན་ཕྱག་རྒྱ་ཅན། །ཞི་དང་འཛུམ་དང་སྒེག་པའི་ཚུལ། །ལང་ཚོ་ལ་བབ་ལུས་རྒྱས་པ། །རིན་པོ་ཆེ་ཡི་རྒྱན་གྱིས་སྤྲས། །དར་གྱི་ན་བཟས་རབ་ཏུ་གཡོགས ༑ ༑ དེ་ཡི་གནས་གསུམ་བྱིན་བརླབས་ནས། །ཡེ་ཤེས་འཁོར་ལོས་བརྟན་པར་བྱ། །དབང་བསྐུར་རིགས་ཀྱི་བདག་པོ་ནི། །རྣམ་སྣང་མཛད་ཀྱིས་དབུར་བརྒྱན་པའོ། །དེ་ཡི་ཐུགས་ཀར་ཟླ་བ་ཡི། །དབུས་སུ་མྃ་གྱི་ཡི་གེ་ལ།། སྔགས་ཀྱི་ཕྲེང་བས་བསྐོར་བར་བསམ། །ཨོཾ་མཱ་རཱི་ཙྱཻ་མྃ་སྭཱ་ཧཱ། །ཇི་སྲིད་མི་སྐྱོའི་བར་དུ་བཟླས། །གལ་ཏེ་སྐྱོ་བར་གྱུར་ན་དེས། །ཉི་མ་ཟླ་བར་མངོན་ཕྱོགས་ཏེ། །དེ་ཡི་མདུན་གནས་བཅོམ་ལྡན་མ། །མཆོད་ནས་ཐུགས་རྒྱུད་བསྐུལ་བའི་ཕྱིར། །འདི་ཡི་གཟུངས་ནི་བཀླག་བྱ་ཞིང༌། །གཏོར་མ་ཡིས་ཀྱང་མཉེས་བྱས་ལ། །འདོད་དོན་གསོལ་བ་གདབ་པར་བྱ། །ཕྱིར་བཟློག་པ་དང་འཁྲུལ་འཁོར་དང༌། །བུམ་པའི་ཆོ་ག་གཞན་དུ་གསལ། །བཀྲ་ཤིས་པ་དང་ཚེ་རིང་ཞིང༌། །འདོད་དོན་གང་དེ་འགྲུབ་པར་འགྱུར།

།དགྲ་ལས་རྣམ་པར་རྒྱལ་བའི་གསུང༌། །རིན་ཆེན་གྲགས་པ་ལས་བརྒྱུད་པ། །བླ་མའི་ཞལ་ལས་རྙེད་པ་འདི། །བློ་དམན་གཞན་ལ་ཕན་པའི་ཕྱིར། །བདག་གིས་ཀུན་ཏུ་གསལ་བར་བྱས། །དེ་ལས་བྱུང་བའི་དགེ་བ་དེས། །ཕྱི་དང་ནང་གི་འཚེ་བ་ཡི ༑ ༑ བར་དུ་གཅོད་པ་ཀུན་བསལ་ནས། །ཐུབ་པའི་འབྱོར་པ་ཐོབ་པར་ཤོག། ཚུལ་འདི་བློ་གྲོས་ཐོགས་མེད་པ། །ཆོས་ཀྱི་རྒྱལ་མཚན་འཛིན་པ་པོ། །ལུས་ཅན་ཀུན་གྱི་དགེ་ལེགས་དཔལ། །བདག་གི་བླ་མ་བཟང་པོས་མཛད། ། གང་གིས་མཚན་ཙམ་འཛིན་ཅིང་དྲན་པས་ཀྱང༌། །འཇིགས་པ་ཀུན་ལ་རབ་ཏུ་སྐྱོབ་བྱེད་ཅིང༌། །དྲི་མེད་བདེ་བ་ཉེ་བར་སྩོལ་མཛད་མ། །ལྷ་མོ་འོད་ཟེར་ཅན་ལ་ཕྱག་འཚལ་ལོ།། །། ༄༅། །འོད་ཟེར་ཅན་གྱི་སྒྲུབ་ཐབས་བསྟོད་པ་དང་བཅས་པ་བཞུགས། ། ༄༅ ། །ལྷ་མོ་འོད་ཟེར་ཅན་སྒྲུབ་པའི་ཐབས། རྗེ་བཙུན་མ་འོད་ཟེར་ཅན་ལ་ཕྱག་འཚལ་ལོ། །ཕྲིན་ལས་འོད་ཀྱིས་གདུལ་བྱ་ཡི། །དཔལ་ཡོན་མེ་ཏོག་རྒྱས་མཛད་པ། །འོད་ཟེར་ཅན་ལ་ཕྱག་འཚལ་ནས། །དེ་ཡི་སྒྲུབ་ཐབས་བཤད་པར་བྱ། །དེ་ལ་ལྷ་མོ་འོད་ཟེར་ཅན་བསྒྲུབ་པར་འདོད་པའི་གང་ཟག་གིས་ཁྲུས་དང་གཙང་སྦྲ་སྔོན་དུ་འགྲོ་བས། སྟན་བདེ་བ་ལ་སྐྱིལ་མོ་ཀྲུང་གི་འདུག་ལ། བླ་མ་དང་དཀོན་མཆོག་གསུམ་ལ་ལན་གསུམ་དུ་སྐྱབས་སུ་སོང་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམས་པའི་བྱམས་པ་དང༌། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་སྙིང་རྗེ་དང༌། བདེ་བ་དང་མི་འབྲལ་བར་གྱུར་ཅིག་སྙམ་པའི་དགའ་བ་དང༌། ཆགས་པ་དང་སྡང་བ་མེད་ཅིང་འཇིག་རྟེན་གྱི་ཆོས་བརྒྱད་མགོ་སྙོམས་པའི་བཏང་སྙོམས་ཏེ་ཚད་མེད་པ་བཞི་བསྒོམ་མོ། །སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ ༑ དེ་ཡི་ཆེད་དུ་རྗེ་བཙུན་མ་འོད་ཟེར་ཅན་བསྒོམས་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་ཨོཾ་སྭ་བྷཱ་བ་ཤུངྔྷཿསརྦ་ངྷརྨཿསྭ་ཝ་བྷཱ་བ་ཤུངྔྷོ྅་ཧྃ། ཞེས་བརྗོད་པས། བདག་དང་སྣང་བ་ཐམས་ཅད་མི་དམིགས་པའི་སྟོང་པར་བསམ

༑ སྟོང་པའི་ངང་ལས་བྷྲཱུ ྃ ་ལས་རིན་པོ་ཆེ་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་ཆེན་པོའི་བུམ་པའི་ནང་དུ་པྃ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་དཀར་པོ་ལས་འོད་ཟེར་འཕྲོས་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ནས་ཡོངས་སུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ་བྱང་ཆུབ་མཆོག་གི་ཕྱག་རྒྱ་མཛད་པ་རྡོ་རྗེ་སྐྱིལ་མོ་ཀྲུང་གིས་བཞུགས་པ། རལ་པའི་ཐོར་ཚུགས་ཅན། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་ཤིང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་པའི་ན་བཟས་ཀླུབས་པར་བསམས་པའི་ཐུགས་ཀར་རང་གི་ཤེས་པ་མྃ་ལས་མྱ་ངན་མེད་པའི་ཤིང་མྃ་གྱིས་མཚན་པ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས་སླར་འདུས་ནས་ཡོངས་སུ་གྱུར་པ་ལས་རང་ཉིད་འོད་ཟེར་ཅན་མ་ཕག་བདུན་གྱིས་དྲངས་པའི་གསེར་གྱི་ཤིང་རྟའི་སྟེང་དུ་པདྨ་དང་ཟླ་བའི་གདན་ལ་ཞབས་གཡས་ཅུང་ཟད་བརྐྱང་བའི་ཚུལ་གྱིས་བཞུགས་པ། སྐུ་མདོག་སེར་མོ་ཞལ་གཅིག་ཕྱག་གཉིས་མ་གཡས་པས་མཆོག་སྦྱིན་དང༌། གཡོན་པས་མྱ་ངན་མེད་པའི་ཤིང་ཐུགས་ཀར་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང༌། དར་སྣ་ཚོགས་པའི་ན་བཟའ་ཅན། ཤིན་ཏུ་མཛེས་པ། འོད་ཟེར་དཔག་ཏུ་མེད་པ་འཕྲོ་བར་བསམས་པའི་དཔྲལ་བར་ཨོཾ་དཀར་པོ། མགྲིན་པར་ཨཱ་དམར་པོ། སྙིང་གར་ཧཱུྃ་སྔོན་པོ། སྙིང་གི་ནང་དུ་མྃ་སེར་པོ་བསམ། དེ་ལས་འོད་ཟེར་འཕྲོས་པས་འོག་མིན་ནས་འོད་ཟེར་ཅན་མ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བར་སྤྱན་དྲངས། ཨོཾ་མཱ་རཱི་ཙྱཻ་སརྦ་བུདྡྷ་བོ་དྷི་ས་ཏྭཱ་ཡ། ཨརྒྷྃ་པྲ་ཏཱིཙྪ་ (《 ཞ 》+ ཡེ་ ) སྭཱ་ཧཱ་ལ་སོགས་པས་མཆོད། ཨོཾ་སརྦ་ཏ་ཐཱ་ག་ཏ་མཱ་རཱི་ཙྱཻ་ས་མཱ་ཛཿ ཛཿ ཧཱུྃ་བྃ་ཧོཿ ཞེས་ (《 ཞ 》+ བརྗོད་པས་ ) རང་ལ་གཉིས་སུ་མེད་པར་བསྟིམ། ཡང་འོད་ཟེར་འཕྲོས་པས་དེ་བཞིན་གཤེགས་པ་རིགས་ལྔ་སྤྱན་དྲངས་སྔ་མ་བཞིན་མཆོད་ནས་དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བཏབ་པས།

དེ་བཞིན་གཤེགས་པ་ཐམས་ཅད་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ་ཞེས་གསུང་ཞིང་བུམ་པའི་ཆུས་དབང་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། དེ་ལ་སེམས་གཏད་དེ་ཡིད་མཉམ་པར་བཞག སྔགས་བཟླ་བར་འདོད་ན་སྙིང་གའི་ནང་གི་མྃ་གྱི་མཐའ་མར་སྔགས་ཀྱི་ཕྲེང་བ་བསྐོར་ལས་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་རྒྱུད་བསྐུལ་ནས་བྱིན་གྱིས་རློབ་པར་བསམ་ཞིང༌། ཨོཾ་མཱ་རཱི་ཙྱཻ་མཾ་སྭཱ་ཧཱ། ཞེས་ཡང་སྙིང་ཅི་ནུས་པ་བཟླའོ། །གྲངས་ཀྱི་བསྙེན་པ་ནི་འབུམ་ཕྲག་བདུན་ཅུ་སྟེ། དེ་སྙེད་བཟླས་ན་ལས་རྣམས་འགྲུབ་པར་འགྱུར་བར་འགྱུར་བ་ཉིད་དོ། །གཞན་ཡང་ཏདྱ་ཐཱ། ཨོཾ་པ་ར་པྲ་མ་སི་ལ་སོགས་པ་རྩ་བའི་སྔགས་དང༌། ཏདྱ་ཐཱ། ཨོཾ་བ་ཏ་ལི་ལ་སོགས་པའི་སྙིང་པོའི་སྔགས་དང༌། ཏདྱ་ཐཱ། ཨོཾ་ཨཱ་ལོ་ཏཱ་ལོ་ལ་སོགས་པའི་ལས་ཀྱི་སྔགས་རྣམས་གང་མོས་པ་ལ་ཅི་ནུས་པ་བཟླ་བར་བྱའོ། །བཟླས་པ་ཚར་བ་དང་རང་ལ་བསྟིམ་པའི་ཡེ་ཤེས་པ་ཕྱུང་ནས་མདུན་གྱི་ནམ་མཁར་དམིགས་པ་ལ་མཆོད་པས་མཆོད་ནས་བཟོད་པར་གསོལ་ཏེ། ཨོཾ་བཛྲ་མུཿས་གཤེགས་སུ་གསོལ་ལ། རང་དམ་ཚིག་པའི་ང་རྒྱལ་གྱིས་སྤྱད་དོ། །འདིའི་མདོ་འདོན་པར་འདོད་ན། ཐོག་མར་ཉི་མ་དང་ཟླ་བ་གང་ཤར་བའི་ཕྱོགས་སུ་ཕྱོགས་ཏེ། དེར་འོད་ཟེར་ཅན་མ་མངོན་སུམ་ལྟར་དམིགས་པ་ལ་མཆོད་ཅིང་བསྟོད་ནས་གསོལ་གདབ་པའི་ཕྱིར་གཟུངས་བཏོན་པས་བཅོམ་ལྡན་འདས་མའི་ཕྱག་གཡས་པ་བརྐྱང་བ། བདག་གི་སྤྱི་བོར་བཞག་སྟེ་བར་དུ་གཅོད་པ་ཐམས་ཅད་བསལ་ནས་བྱིན་གྱིས་རློབ་པར་བསམ་ཞིང༌། འདིའི་མདོ་ཇི་ཙམ་ནུས་པ་གདོན་པར་བྱའོ། །མཐར་ཡང་མཆོད་ཅིང་བསྟོད་ནས། དགེ་བའི་རྩ་བ་རྫོགས་པའི་སངས་རྒྱས་སུ་བསྔོའོ། །གཏོར་མ་གཏོང་བར་འདོད་པས། དཀར་གཏོར་བཤམས་པ་སྦྱངས་ལ། ཨོཾ་ཨ་མྲྀ་ཏས་བསང༌། སྭ་བྷཱ་ཝས་སྦྱངས ༑ སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ལས་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་

∶ བསྐྱེད་ལ (《 ཞ 》 གྱུར་ ) ། ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབ་བོ། །དེ་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱས། གཏོར་མ་ཕུལ་བ་གསོལ་ནས་བྱིན་གྱིས་བརླབ་པར་བསམ་ཞིང༌། ཏདྱ་ཐཱ། ཨོཾ་བ་ཏ་ལི་བ་ད་ལི་བ་ར་ལི་བ་ར་ཧ་མུ་ཁི་སརྦ་དུཥྟཱཾ་པྲ་དུཥྟཱ་ནཱཾ་ཙཀྵུ་རྨུ་ཁཾ་བནྡྷ་བནྡྷ་ཛམྦྷ་ཡ། སྟམྦྷ་ཡ། མོ་ཧ་ཡ། ཨི་དཾ་བ་ ལིཾ་གྲྀཧྞཱ་པ་ཡ་གྲྀཧྞཱ་པ་ཡ་སྭཱ་ཧཱ། ཞེས་ལན་བདུན་གྱིས་ཕུལ་ནས། ཨརྒྷཾ་ལ་སོགས་པས་མཆོད་ལ། གང་གིས་མཚན་ཙམ་འཛིན་ཅིང་དྲན་པས་ཀྱང༌། ། འཇིགས་པ་ཀུན་ལས་རབ་ཏུ་སྐྱོབ་བྱེད་ཅིང༌། །དྲི་མེད་བདེ་ཆེན་ཉེ་བར་སྩོལ་མཛད་པ། །ལྷ་མོ་འོད་ཟེར་ཅན་ལ་ཕྱག་འཚལ་ལོ། །ཕག་བདུན་གྱིས་དྲངས་རིན་ཆེན་ཤིང་རྟའི་ཁྲིར། །པདྨ་ཟླ་བའི་གདན་ལ་བདེར་བཞུགས་ཤིང་ ༑ ༑ ཞལ་གཅིག་ཕྱག་གཉིས་གསེར་བཟང་མདོག་མཚུངས་པ། །བཅོམ་ལྡན་འོད་ཟེར་ཅན་ལ་ཕྱག་འཚལ་ལོ། །ཕྱག་གཡས་གདུལ་བྱ་རྣམས་ལ་མཆོག་སྩོལ་ཞིང༌། །གཡོན་པས་མྱ་ངན་མེད་པའི་ཤིང་འཛིན་པ། །སྣ་ཚོགས་རྒྱན་གྱིས་བརྒྱན་ཞིང་དགྱེས་རྒུར་སྤྱོད། །བཅོམ་ལྡན་འོད་ཟེར་ཅན་ལ་ཕྱག་འཚལ་ལོ། ཁྱོད་ཀྱི་གསུང་དབྱངས་ཡན་ལག་དྲུག་ཅུ་ཡིས། །རྣམ་པར་བརྒྱན་པས་ཆོས་ཚུལ་ཀུན་སྒྲོགས་ཤིང༌། །སྔགས་ཚུལ་དུ་མས་དངོས་གྲུབ་ཀུན་སྩོལ་བ། །ཆོས་སྔགས་ཡི་གེར་འཕྲུལ་ལ་ཕྱག་འཚལ་ལོ། །གདོད་ནས་རྣམ་དག་སྤྲོས་པ་ཉེར་ཞི་ཡང༌། །མཁྱེན་དང་བརྩེ་བས་ཀུན་ནས་རབ་རྩེན་ཞིང་ ༑ ༑ གདུལ་བྱའི་ཡིད་ལ་སྣ་ཚོགས་ཀུན་འཇུག་པའི། །ཡེ་ཤེས་ལྔ་ཡི་ཐུགས་ལ་ཕྱག་འཚལ་ལོ། །བདག་གིས་ཁྱོད་སྐུ་དྲན་ཞིང་སྔགས་བཟླས་ཏེ།། རྩེ་གཅིག་གུས་པའི་ཡིད་ཀྱིས་གསོལ་འདེབས་ཀྱིས། །བར་དུ་གཅོད་པ་ཐམས་ཅད་ཞི་བ་དང༌། །སྲིད་ཞིའི་དངོས་གྲུབ་མ་ལུས་སྩལ་དུ་གསོལ། ། ཞེས་བསྟོད་ཅིང་གསོལ་བ་གདབ་བོ། །དེ་ནས་ཨོཾ་བཛྲ་མུཿཞེས་བརྗོད་པས། བདག་ལ་འདོད་པའི་དོན་ཐམས་ཅད་གནང་ནས་གཤེགས་པར་བསམ་མོ།། ཚུལ་འདི་ལ་རྟག་ཏུ་རྣལ་འབྱོར་དུ་བྱས་ན།

གནས་སྐབས་སུ་བར་དུ་གཅོད་པ་ཐམས་ཅད་ཞི་ཞིང་བསམ་པ་ཐམས་ཅད་ཆོས་བཞིན་འགྲུབ་པར་འགྱུར་རོ ༑ ༑ འོད་ཟེར་ཅན་མའི་སྒྲུབ་ཐབས་འདི། །བྱས་པའི་བསོད་ནམས་འོད་ཟེར་གྱིས། །འོད་ཟེར་ཅན་དུ་བདག་གྱུར་ནས། །འགྲོ་བའི་སྣང་བ་བྱེད་པར་ཤོག ༑ འདིའི་བརྒྱུད་པའི་རིམ་པ་ནི། སངས་རྒྱས་ཛེ་ཏཱ་རི་པ། མྱ་ངན་མེད་པའི་དཔལ་རྡོ་རྗེ་གདན་པ། ངྷརྨ་ཤྲཱི། བ་རི་ལོ་ཙཱ་བ། ཆོས་རྗེ་ས་སྐྱ་པ། སློབ་དཔོན་རིན་པོ་ཆེ། རྗེ་བཙུན་ཆེན་པོ། ཆོས་ཀྱི་རྗེ་པཎྜི་ཏ། འཕགས་པ་རྣམས་སོ ༑ ༑ མྱ་ངན་མེད་པའི་འོད་ཟེར་ཅན་གྱི་སྒྲུབ་ཐབས་འདི་ནི་རང་གི་སློབ་མ་ལོ་ཙཱ་བ་སྃ་གྷ་ཞེས་བྱ་བས་བསྐུལ་བའི་དོན་དུ། འཕགས་པས་ས་མོ་ཡོས་བུའི་ལོ། དབྱར་ཟླ་འབྲིང་པོའི་ཚེས་ཉི་ཤུ་གཅིག་ལ། ཆུ་མིག་དཔལ་གྱི་སྡེ་ཆེན་དུ་སྦྱར་བའི་ཡི་གེ་བ་ནི་ཨ་མ་ལ་ཤྲཱིའོ།། །། ༄༅། །འོད་ཟེར་ཅན་མའི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འཕགས་མ་འོད་ཟེར་ཅན་བསྒྲུབ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེ་ཡི་ཆེད་དུ་འོད་ཟེར་ཅན་མ་བསྒོམས་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་ཨོཾ་སྭ་བྷཱ་བའི་སྔགས་ཀྱིས་བདག་དང་སྣང་བ་ཐམས་ཅད་སྟོང་པར་བསམ། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་སྟེང་དུ། བྷྲཱུྃ་ལས་རིན་པོ་ཆེའི་མཆོད་རྟེན་གྱི་བུམ་པའི་ནང་དུ་པདྨ་དང་ཟླ་བའི་སྟེང་དུ། བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས་འོད་ཟེར་ཕར་འཕྲོས་སངས་རྒྱས་ཀྱི་ཞིང་དག་པ་དང་སེམས་ཅན་སྨིན་པར་བྱས། སླར་འདུས་ནས་གཅིག་ཏུ་འདྲེས་པ་ལས་རྣམ་པར་སྣང་མཛད་དཀར་པོ་བྱང་ཆུབ་མཆོག་གི་ཕྱག་རྒྱ་མཛད་པའི་ཐུགས་ཀར་རང་གི་ཤེས་པ་མྃ་ལས་མྱ་ངན་མེད་པའི་ཤིང་མྃ་གྱིས་མཚན་པ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས། སླར་འདུས་པ་ལས་རང་ཉིད་འོད་ཟེར་ཅན་མ་ཕག་བདུན་གྱིས་དྲངས་པའི་གསེར་གྱི་ཤིང་རྟའི་སྟེང་དུ་པདྨ་དང་ཟླ་བའི་གདན་ལ་ཞབས་གཡས་བརྐྱང་པའི་ཚུལ་གྱིས་བཞུགས་པ་སྐུ་མདོག་སེར་མོ་ཞལ་གཅིག་ཕྱག་གཉིས་པ།

གཡས་པ་མཆོག་སྦྱིན་དང༌། གཡོན་པས་མྱ་ངན་མེད་པའི་ཤིང་ཐུགས་ཀར་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། དར་སྣ་ཚོགས་པའི་ན་བཟའ་ཅན་ཤིན་ཏུ་མཛེས་པ། འོད་ཟེར་དཔག་ཏུ་མེད་པ་འཕྲོ་བར་བསམས་པའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ་བསམ། སྙིང་གི་ནང་དུ་མྃ་ལས་འོད་ཟེར་འཕྲོས་པས་རང་བཞིན་གྱིས་གནས་ནས་འོད་ཟེར་ཅན་མ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས། ཨོཾ་མཱ་རཱི་ཙྱཻ་ཨརྒྷྃ་པྲ་ཏཱིཙྪ་སྭཱ་ཧཱ། ལ་སོགས་པས་མཆོད། །ཨོཾ་སརྦ་ཏ་ཐཱ་ག་ཏ་མཱ་རཱི་ཙྱཻ་ས་མཱ་ཛཿ ཛཿཧཱུྃ་བྃ་ཧོཿཞེས་བརྗོད་པས་རང་ལ་གཉིས་སུ་མེད་པར་བསྟིམ། ཡང་འོད་ཟེར་འཕྲོས་པས་དེ་བཞིན་གཤེགས་པ་རིགས་ལྔ་སྤྱན་དྲངས། སྔ་མ་བཞིན་དུ་མཆོད་ནས་དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་དབང་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། དེ་ལ་སེམས་གཏད་དེ་མཉམ་པར་བཞག་གོ །སྔགས་ཟློ་བར་འདོད་ན། སྙིང་གི་ནང་གི་མྃ་གྱི་མཐའ་མ་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་པས། སངས་རྒྱས་ཐམས་ཅད་ཀྱི་རྒྱུད་བསྐུལ་ནས་རང་བྱིན་གྱིས་རློབ་པར་བསམ་ཞིང་གཟུངས་ནས་འབྱུང་བའི་སྔགས་རྣམས་དང༌། ཨོཾ་མཱ་རཱི་ཙྱཻ་མྃ་སྭཱ་ཧཱ། ཞེས་ཡང་སྙིང་ཅི་ནུས་པ་བཟླའོ། །གྲངས་ཀྱི་བསྙེན་པ་ནི་འབུམ་ཕྲག་བདུན་ཅུའོ།། བཟླས་པ་ཚར་བ་དང་རང་ལ་བསྟིམ་པའི་ཡེ་ཤེས་པ་ཕྱུང་ནས་མདུན་གྱི་ནམ་མཁར་དམིགས་ཏེ། མཆོད་པས་མཆོད་ནས་བཟོད་པར་གསོལ་ཞིང་ཨོཾ་བཛྲ་མུཿས་གཤེགས་སུ་གསོལ་ཏེ། རང་དམ་ཚིག་པའི་ང་རྒྱལ་གྱིས་སྤྱད་དོ། ། གཟུངས་འདོན་པར་འདོད་ན། ཐོག་མར་ཉི་མ་དང་ཟླ་བ་ཤར་བའི་ཕྱོགས་སུ་ཕྱོགས་ཏེ། དེར་འོད་ཟེར་ཅན་མ་མངོན་སུམ་ལྟར་དམིགས་པ་ལ།

མཆོད་ནས་གསོལ་བ་གདབ་པའི་ཕྱིར་གཟུངས་བཏོན་པས་བཅོམ་ལྡན་འདས་མའི་ཕྱག་གཡས་པ་བརྐྱང་བ་བདག་གི་སྤྱི་བོར་བཞག་ནས། བྱིན་གྱིས་རློབ་པར་བསམ་ཞིང་གཟུངས་འདོན་ནོ། །མཐར་ཡང་མཆོད་ཅིང་བསྟོད་ནས་དགེ་བའི་རྩ་བ་རྫོགས་པའི་སངས་རྒྱས་སུ་བསྔོ། གཏོར་མ་གཏོང་བར་འདོད་པས་དཀར་གཏོར་བཤམས་པ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ཨཱཿཧཱུྃ་ལས་རིན་པོ་ཆེའི་སྣོད་ཡངས་ཤིང་ཆེ་བའི་ནང་དུ་ཡེ་ཤེས་ཀྱི་བདུད་རྩིའི་རྒྱ་མཚོར་བསྐྱེད་ནས། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་འོད་ཟེར་ཅན་མ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་དུ་སྤྱན་དྲངས། དེ་ལ་གཏོར་མ་ཕུལ་བས་གསོལ་བར་བསམ་ཞིང༌། ཏདྱ་ཐཱ་ཨོཾ་བ་ཏ་ལི། བ་ད་ལི། བ་ར་ལི ༑ བ་ར་ཧ་མུ་ཁི། སརྦ་དུཥྟཱན། པྲ་དུཥྟཱ་ནཱྃ། ཙཀྵུ་རྨུ་ཁྃ། བནྡྷ་བནྡྷ། བནྡྷ་མུ་ཁྃ

༑ ཛམྦྷ་ཡ། སྟམྦྷ་ཡ། མོ་ཧ་ཡ། ཨི་དྃ་བ་ལིཾ། གྲྀཧྞཱ་པ་ཡ། གྲྀཧྣཱ་པ་ཡ་སྭཱ་ཧཱ། ཞེས་སྔགས་བདུན་གྱིས་ཕུལ་ནས། ཨརྒྷྃ་ལ་སོགས་པས་མཆོད་ལ། གང་གིས་མཚན་ཙམ་འཛིན་ཅིང་དྲན་པས་ཀྱང༌། །འཇིགས་པ་ཀུན་ལས་རབ་ཏུ་སྐྱོབ་བྱེད་ཅིང༌། །དྲི་མེད་བདེ་ཆེན་ཉེ་བར་སྩོལ་མཛད་པའི། །ལྷ་མོ་འོད་ཟེར་ཅན་ལ་ཕྱག་འཚལ་ལོ། །ཕག་བདུན་གྱིས་དྲངས་རིན་ཆེན་ཤིང་རྟའི་ཁྲིར། ། པདྨ་ཟླ་བའི་གདན་ལ་བདེར་བཞུགས་ཤིང༌། །ཞལ་གཅིག་ཕྱག་གཉིས་གསེར་བཟང་མདོག་མཚུངས་པ། །བཅོམ་ལྡན་འོད་ཟེར་ཅན་ལ་ཕྱག་འཚལ་ལོ ༑ ༑ ཕྱག་གཡས་གདུལ་བྱ་རྣམས་ལ་མཆོག་སྩོལ་ཞིང༌། །གཡོན་པས་མྱ་ངན་མེད་པའི་ཤིང་འཛིན་ལ། །སྣ་ཚོགས་རྒྱན་གྱིས་མཛེས་ཤིང་དགྱེས་རྒུར་སྐྱོད ༑ ༑ བཅོམ་ལྡན་འོད་ཟེར་ཅན་ལ་ཕྱག་འཚལ་ལོ། །བདག་གིས་ཁྱོད་སྐུ་དྲན་ཞིང་སྔགས་བཟླས་ཏེ། །རྩེ་གཅིག་གུས་པའི་ཡིད་ཀྱིས་གསོལ་འདེབས་ཀྱིས ༑ ༑ བར་དུ་གཅོད་པ་ཐམས་ཅད་ཞི་བ་དང༌། །ཆོས་བཞིན་བསམ་པ་འགྲུབ་པར་མཛད་དུ་གསོལ། །ཞེས་པ་རྣམས་ཀྱིས་བསྟོད་ཅིང་གསོལ་བ་གདབ་བོ། །དེ་ནས་འདོད་པའི་དོན་ཐམས་ཅད་གནང་ནས་རང་གི་གནས་སུ་གཤེགས་པར་བསམ་མོ། །ཚུལ་འདི་ལ་རྟག་ཏུ་རྣལ་འབྱོར་དུ་བྱས་ན། བར་དུ་གཅོད་པ་ཐམས་ཅད་ཞི་ཞིང་བསམ་པ་ཐམས་ཅད་ཆོས་བཞིན་དུ་འགྲུབ་པར་འགྱུར་རོ། །འོད་ཟེར་ཅན་མ་སྒྲུབ་པའི་ཐབས། །སྐད་གཉིས་སྨྲ་བ་དུ་ལག་གིས། །གསོལ་བ་བཏབ་ནས་འཕགས་པས་སྦྱར། །དགེ་དེས་ཀུན་མཁྱེན་ཐོབ་པར་ཤོག །ལྕགས་མོ་ལུག་གི་ལོ། ཟླ་བ་དྲུག་པའི་ཚེས་བཅུའི་ཉིན་མོ་ཤིང་ཀུན་གྱི་ས་ཆར་སྦྱར་བའོ།། །། ༄༅། །སྦྱིན་སྲེག་བཞུགས། ། ༄༅ ། །ལྷ་མོ་འོད་ཟེར་ཅན་གྱི་སྦྱིན་སྲེག་གི་ཆོ་ག རྗེ་བཙུན་མ་འོད་ཟེར་ཅན་ལ་ཕྱག་འཚལ་ལོ། །ཕྲིན་ལས་དགེ་བའི་འོད་ཟེར་གྱིས། ། འགྲོ་བ་བདེ་ལ་ལེགས་འགོད་པ། །འོད་ཟེར་ཅན་ལ་ཕྱག་འཚལ་ནས། །དེ་ཡི་སྦྱིན་སྲེག་ཆོ་ག་བཤད། །ལྷ་མོ་འོད་ཟེར་ཅན་གྱི་བསྙེན་པ་སྔོན་དུ་སོང་བས ༑ སྔགས་ཀྱི་ནུས་པ་དབྱུང་བ་དང༌།

ནད་དང་སྡིག་སྒྲིབ་སྦྱོང་བའི་དོན་དུ ༑ ཞི་བའི་སྦྱིན་སྲེག་བྱེད་པར་འདོད་པས་སའི་ཆོ་ག་བྱས་པའི་ས་ཕྱོགས་དབེན་པར། ཐབ་ཁུང་དཀར་པོ། རྒྱར་ཁྲུ་གང༌། དཔངས་སུ་ཁྲུ་ཕྱེད། ཁ་ཁྱེར་སོར་བཞི་བཀྱེད་ནས། སོར་བཞིའི་འཕངས་སུ་བརྩིགས་པའི་མུ་རན་ལ་རྡོ་རྗེའི་ཕྲེང་བས་བསྐོར་བའི་དབུས་སུ། པདྨ་འདབ་མ་བརྒྱད་པའི་ལྟེ་བ་ལ་མྱ་ངན་མེད་པའི་ཤིང་བྲི་བར་བྱའོ། །དེར་དྲི་ཞིམ་ཞིང་ཁ་དོག་དཀར་པོའི་བུད་ཤིང་བརྩིགས་པའི་གཡས་སུ། ཡམ་ཤིང༌། མར། ཏིལ། ཟས་མཆོག འབྲས ༑ སོ་བ། ནས། གྲོ། སྲན་མ། དཱུར་བ། ཀུ་ཤ་རྣམས་རིམ་པ་བཞིན་དགོད་པ་ནི། བསྲེག་རྫས་དང༌། གཡོན་དུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དཀར་གཏོར་གཉིས་བཤམ་མོ། །དེ་ནས་རང་ཉིད་ཤར་དུ་ཕྱོགས་ཏེ་འདུག་པའི་མདུན་དུ། རྡོ་རྗེ་དྲིལ་བུ་དགང་བླུགས། ཀུ་ཤའི་ཆུན་པོ་བརྒྱད་དང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཕཊ། ཅེས་ཅི་རིགས་པས་བསྔགས་པའི་དྲིའི་ཆུ་བཞག་གོ །སྔོན་དུ་བྱ་བའི་རིམ་པའོ། །དེ་ནས་བདག་བསྐྱེད་བཟླས་པ། བདག་ཉིད་ལ་མཆོད་པ་རྣམས་སྒྲུབ་ཐབས་ལྟར་བྱས་ལ། ཐབ་དང་བསྲེག་རྫས། མཆོད་རྫས་རྣམས་ལ་དྲིའི་ཆུས་གཏོར་ཞིང༌། ཨ་མྲྀ་ཏས་མ་དག་པ་བསང༌། ཨོཾ་སྭ་བྷཱ་ཝ་བི་ཤུངྔྷཿསརྦ་དྷརྨཱཿ སྭ་བྷཱ་ཝ་བི་ཤུངྔྷོ྅་ཧྃ། ཞེས་བརྗོད་པས་སྟོང་པར་བསམ། སྟོང་པའི་ངང་ལས་ཧཱུྃ་ལས་རིན་པོ་ཆེ་དཀར་པོ་ལས་གྲུབ་པའི་ཐབ་ཁུང་མཚན་ཉིད་དང་ལྡན་པར་བུད་ཤིང་གི་རྩིག་པ་དྭངས་ཤིང་ཐོགས་པ་མེད་པར་བསྐྱེད་ནས་ཧཱུྃ་ཞེས་བརྗོད་པས་བྱིན་གྱིས་བརླབ། མཆོད་རྫས་དང༌། བསྲེག་རྫས་རྣམས་ཨོཾ་ཨཱཿཧཱུྃ་ལས་ལྷ་རྫས་ལས་གྲུབ་པ། ངོ་བོ་བཟང་ཞིང་རྒྱ་ཆེ་བ་ནུས་པ་ཕུན་གསུམ་ཚོགས་པ་དང་ལྡན་པར་བསྐྱེད་ནས། སོ་སོའི་སྔགས་དང༌། ཨོཾ་ཨཱཿཧཱུྃ་གིས་བྱིན་གྱིས་བརླབ་བོ། །དེ་ནས་འབར་བ་དང་བཅས་པའི་མེས། བུད་ཤིང་ལ་ལན་གསུམ་བསྐོར་ཞིང༌། ཨོཾ་ཨགྣ་ཡེ་ཛྭ་ལ་རྃ་ཞེས་བརྗོད་ནས་སྤར་བ། དྲིའི་ཆུ་དང་ཨ་མྲྀ་ཏས་བསང་ཞིང༌།

སྭ་བྷཱ་ཝས་སྦྱངས་པའི་ངང་ལས ༑ པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རྃ་ལས་བགྲང་ཕྲེང་རྃ་གྱིས་མཚན་པ་ཞུ་བ་ལས། མེ་ལྷ་དཀར་ལ་དམར་བའི་མདངས་ཆགས་པ། ར་སྐྱེས་དམར་པོ་ལ་ཞོན་པ། ཞལ་གཅིག་ཕྱག་གཉིས་པ ༑ ཕྱག་གཡས་པ་དབྱུག་གུ་གསུམ་པ། གཡོན་པ་བགྲང་ཕྲེང་འཛིན་པ། རལ་པའི་ཐོར་གཙུག་ཅན། ∶ ཁྲི་སྙན་ས་ལེའི་ (《 ཞ 》 ཀྲིཥྞ་ས་རའི་ ) ལྤགས་པས་སྟོད་གཡོགས་དང༌། མཆོད་ཕྱིར་ཐོགས་འཆང་བ། ཞི་ཞིང་དུལ་བ་དྲང་སྲོང་གི་ཚོགས་ཀྱིས་བསྐོར་བར་བསྐྱེད་པའི་དཔྲལ་བ། མགྲིན་པ། སྙིང་གར་ཨོཾ་ཨཱཿཧཱུྃ་བཀོད་ནས། རང་གི་སྙིང་གའི་མྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་སྤྱན་དྲང་བར་བསམ་ཞིང་རྡོ་རྗེ་དྲིལ་བུ་འཛིན་པའམ། དབྱུ་གུ་གསུམ་པའི་ཕྱག་རྒྱ་ལས་གཡབ་པའི་ཚུལ་དུ་བྱ་ཞིང༌། ཨོཾ་ཚུར་སྤྱོན་ཚུར་སྤྱོན་འབྱུང་པོ་ཆེ། །མེ་ལྷ་དྲང་སྲོང་འབྱུང་པོའི་བདག ། བསྲེག་བླུགས་ཞལ་ཟས་བཞེས་སླད་དུ། །གནས་འདི་ཉིད་དུ་གཤེགས་སུ་གསོལ ༑ ༑ ཨོཾ་ཨགྣ་ཡེ་ས་པ་རི་ཝཱ་ར་ཨེ་ཧྱེ་ཧི་ཞེས་པས་སྤྱན་དྲངས་ལ་ཐབ་ཀྱི་ཤར་ལྷོར་བཞུགས་པ་ལ། ཨོཾ་ཨགྣ་ཡེ་པདྨ་ཀ་མ་ལཱ་ཡ་སྟྭྃ་གྱི་པདྨའི་གདན་ཕུལ་ནས། ཨོཾ་ཨགྣ་ཡེ་ས་པ་རི་ཝཱ་ར་ཞེས་ཀུན་ལ་སྦྱར་ལ། ཨརྒྷྃ་པྲ་ཏཱིཙྪ་སྭཱ་ཧཱས་མཆོད་ཡོན། པཱ་དྱྃ་པྲ་ཏཱིཙྪ་སྭཱ་ཧཱས་ཞབས་བསིལ། པུཥྤེ་ཨཱཿཧཱུྃ་གིས་མེ་ཏོག ངྷཱུ་པེ་ཨཱཿཧཱུྃ་གིས་བདུག་སྤོས། དཱི་པེ་ཨཱཿཧཱུྃ་གིས་མར་མེ། གནྡྷེ་ཨཱཿཧཱུྃ་གིས་དྲི། ནཻ་ཝི་དྱེ་ཨཱཿཧཱུྃ་གིས་ཞལ་ཟས། ཤབྡ་ཨཱཿཧཱུྃ་གིས་རོལ་མོ་ཕུལ་ནས། མེ་ལྷའི་ལྕེའི་རྩེ་མོར་རྡོ་རྗེ་ཧཱུྃ་གིས་མཚན་པ་ལས་འོད་ཀྱི་སྦུ་གུ་བྱུང་བ་དགང་བླུགས་ཀྱི་རྃ་ལ་ཕོག་ནས་མར་ཁུ་གསོལ་བར་བསམ་ཞིང༌། ཨོཾ་ཨགྣ་ཡེ་དཱི་པྱཱ་དཱི་པྱ་བི་ཤུངྔྷ་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ནཱ་ཡ་བདག་གི་སྡིག་པ་དང་སྒྲིབ་པ་དང་ ༑ ནད་དང་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་ལན་གསུམ་གྱིས་བྱོན་ཟན་དབུལ་ལོ།

།དེ་ནས་རང་གི་སྙིང་ག་ནས། ལྕགས་ཀྱུ་ཞགས་པ། ལྕགས་སྒྲོག རྡོ་རྗེ་དྲིལ་བུ་འཛིན་པའི་ལྷ་མོ་རྣམས་སྤྲོས་པས། མེ་ལྷ་དམ་ཚིག་པ་ལ་བསྟིམ་པར་བསམ་ཞིང༌། ཨོཾ་ཨེ་ཧྱེ་ཧི་ཨགྣ་ཡེ་ས་པ་རི་ཝཱ་ར་བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བྃ། བཛྲ་གྷཎྜེ་ཧོཿཞེས་བརྗོད་པས་གཉིས་སུ་མེད་པར་བསྟིམ་མོ། །ཡང་སྙིང་གའི་ས་བོན་ལས་འོད་འཕྲོས་པས་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས ༑ ཨརྒྷྃ་ལ་སོགས་པས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ་ཞེས་གསུང་ཞིང་ ༑ བུམ་པའི་ཆུས་དབང་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། དེ་ནས་ ད ེ་ཉིད་མཆོད་ པ་དང༌། གནས་བསྲུང་བའི་དོན་དུ་ཀུ་ཤ་རྣམས། ཨོཾ་ཨགྣ་ཡེ་བདག་ཅག་ལ་གེགས་མེད་པར་མཛོད་ཅིགལས་ཀྱི་དངོས་གྲུབ་ཀྱང་སྩལ་དུ་གསོལ ༑ ཨོཾ་བཛྲ་སཏྭ་ཧཱུྃ་ཞེས་བརྗོད་ཅིང་ཐབ་ཀྱི་ཕྱོགས་མཚམས་བརྒྱད་ནས་དབུལ་ལོ། །མཆོད་ཡོན་ལ་སོགས་པས་མཆོད་པ་རྣམས་གོང་དུ་བརྗོད་པའི་ཚུལ་གྱིས་ཕུལ་ནས། འཇིག་རྟེན་དབང་ཕྱུག་ཚངས་དབང་ ∶ མཆོག་གི་ (《 ཞ 》 མགོན་གྱི་ ) སྲས། །མེ་ལྷའི་རྒྱལ་པོ་ཁྲོ་བོས་དབང་བསྐུར་ཞིང༌། །ཤེས་རབ་མཆོག་གིས་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་རྣམ་པར་འདུད། །ཅེས་པས་བསྟོད་དོ། །དེ་ནས་བསྲེག་རྫས་རྣམས་ཨོཾ་ཨགྣ་ཡེ ༑ བདག་ཅག་གི་སྡིག་པ་དང༌། སྒྲིབ་པ་དང༌། ནད་དང༌། གདོན་དང༌། བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱཧཱ་ཞེས་ཐོག་མ་དང་ཐ་མར་སྤེལ་ཚིག་དང་བཅས་པ་དང༌། བར་དུ་སྤེལ་ཚིག་མེད་པར་གྲངས་ཉི་ཤུ་རྩ་གཅིག་ཙམ་རེ་དབུལ་ཏེ། གོ་རིམ་ནི་བཤམས་པའི་སྐབས་སུ་བཤད་པ་ལྟར་རོ། ། སླར་ཡང་སྔར་ལྟར་མཆོད་ཅིང་བསྟོད་ལ། འདོད་པའི་དོན་གསོལ་བ་བཏབ་ནས ༑ ཨོཾ་ཨགྣ་ཡེ་ཛྭ་ལ་རྃཾ་ཞེས་བརྗོད་ནས།

མར་གྱི་བླུགས་གཟར་གཅིག་བླུགས་པས་མེ་ལྷ་འབར་བའི་མེར་གྱུར་པར་བལྟའོ། །འཇིག་རྟེན་པའི་མེ་ལྷ་མཆོད་པའོ།། །། དེ་ནས་མེ་འབར་བའི་དབུས་སུ་རྗེ་བཙུན་མ་འོད་ཟེར་ཅན་བདག་བསྐྱེད་ལྟར་བསྐྱེད་པའི་གནས་གསུམ་དུ་ཨོཾ་ཨཱཿཧཱུྃ་བཀོད་ནས་རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས། འོད་ཟེར་ཅན་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲང་པར་བསམ་ཞིང༌། རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །རྒྱལ་བ་མ་ལུས་འཁོར་བཅས་གཤེགས་སུ་གསོལ། །ཨོཾ་ཨེ་ཧྱེ་ཧི་མཱ་རཱི་ཙྱཻ་སརྦ་བུངྔྷ་བོ་ངྷི་སཏྭ་ས་མཱ་ཛཿ ཛཿ ཧཱུྃ་བྃ་ཧོཿཞེས་བརྗོད་ནས་སྤྱན་དྲངས་པ་མདུན་གྱི་ནམ་མཁར་བཞུགས་པ་ལ ༑ ཨོཾ་མཱ་རཱི་ཙྱཻ་ཨརྒྷཾ་ལ་སོགས་པས་མཆོད་ཅིང་བསྟོད་ནས༌། མེ་ལྷའི་སྐབས་ལྟར་ལྷ་མོ་བཞིས་དམ་ཚིག་པ་ལ་གཉིས་སུ་མེད་པར་བསྟིམ། སྒྲུབ་ཐབས་ལྟར་དབང་བསྐུར། རིགས་ཀྱི་བདག་པོའི་རྒྱས་གདབ། སངས་རྒྱས་དང་བྱང་ཆུབ་སེམས་དཔའ་དང༌། ཆོས་སྐྱོང་དང༌། འཇིག་རྟེན་སྐྱོང་བ་ཐམས་ཅད་ཀྱིས་བསྐོར་བར་དམིགས་པ་ལ། སྔ་མ་ལྟར་བྱོན་ཟན་དབུལ་བར་བསམ་ཞིང༌། ཨོཾ་མཱ་རཱི་ཙྱཻ་ཨགྣ་ཡེ་སྭཱ་ཧཱ་ཞེས་བདུན་ནམ། ཉི་ཤུ་རྩ་གཅིག་གིས་བྱོན་ཟན་དབུལ་ལོ། །དེ་ནས་ཨོཾ་མཱ་རཱི་ཙྱཻ་སརྦ་བུངྔྷ་བོ་ངྷི་སཏྭཱ་ཡ་ཞེས་ཀུན་ལ་སྦྱར་ལ་ཨརྒྷྃ་ནས་ཤབྡའི་བར་ཕྱིའི་མཆོད་པས་མཆོད་ལ། བསྟོད་པ་རྣམས་ཀྱིས་བསྟོད་ནས། བསྲེག་རྫས་སོ་སོར་ཕུལ་བས་ཡམ་ཤིང་གིས་གཟི་བརྗིད་དང༌། མར་གྱིས་ཚེ་འཕེལ་ཞིང་ཏིལ་གྱིས་ནད་དང་བར་དུ་གཅོད་པ་ཞི་བ་དང༌། ཟས་མཆོག་གིས་ཕུན་གསུམ་ཚོགས་པ་འཕེལ་བ་དང༌། འབྲས་ལ་སོགས་པའི་འབྲུ་རྣམས་ཀྱིས་ལོངས་སྤྱོད་དང་དཔལ་འབྱོར་འཕེལ་བ་དང༌། དཱུར་བས་ཚེ་འཕེལ་བ་དང༌། ཀུ་ཤས་བགེགས་དང་བར་ཆད་ཞི་བའི་དངོས་གྲུབ་གནང་བར་བསམ་ཞིང༌།

ཨོཾ་མཱ་རཱི་ཙྱཻ་བདག་ཅག་གི་སྡིག་པ་དང་ ༑ སྒྲིབ་པ་དང༌། ནད་དང༌། གདོན་དང༌། བར་དུ་གཅོད་པ་ཐམས་ཅད་ཤནྟིཾཀུ་རུ་སྭཱ་ཧཱ་ཞེས་ཐོག་མ་དང་ཐ་མར་སྤེལ་ཚིག་དང་བཅས་པ་དང༌། བར་དུ་སྤེལ་ཚིག་མེད་པའི་སྔགས་འབའ་ཞིག་གིས་བརྒྱ་རྩ་གཅིག་ལ་སོགས་པ་དབུལ་ལོ། །ཞི་བའི་ ∶ སྦྱིན་སྲེག་གི་ (《 ཞ 》 བསྲེག་ ) རྫས་ཀྱི་དངོས་གཞི་ཡིན་པའི་ཕྱིར། ཏིལ་ལ་བཅོམ་ལྡན་འདས་མའི་སྔགས་འབའ་ཞིག་གིས་སྟོང་ལ་སོགས་པ་དབུལ་ལོ། །གལ་ཏེ་སྦོད་གཏོང་དང༌། བྱད་ལྟེམས་ལ་སོགས་པ་ཡོད་ཀྱིས་དོགས་ན། ཏདྱ་ཐཱ། ཨོཾ་བ་ཏ་ལི་ནས་མོ་ཧ་ཡའི་བར་བརྗོད་པའི་མཐར ༑ ཕ་རོལ་གྱི་སྦོད་གཏོང་དང༌། བྱད་སྟེམས་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་བརྗོད་ཅིང༌། བརྒྱའམ་སྟོང་ལ་སོགས་པ་ཅི་རིགས་པ་དབུལ་ལོ། ། བར་སྐབས་སུ་མེ་གསོ་བའི་ཕྱིར། བུད་ཤིང་བསྣན་ཞིང༌། ཡམ་ཤིང་དང་མར་ཡང་ཅི་རིགས་སུ་དབུལ་ལོ། །དེ་ལྟར་བསྲེག་རྫས་རྣམས་ཕུལ་བ་རྫོགས་པའི་མཐར་ཡང་སྙིང་སྤེལ་ཚིག་དང་བཅས་པའི་དགང་བླུགས་གསུམ་བྱོན་ཟན་གྱི་སྐབས་ལྟར་དབུལ་ལོ། །དེ་ནས་མཆོད་ཅིང་བསྟོད་ལ། སྒྲུབ་ཐབས་ནས་འབྱུང་བ་ལྟར་གཏོར་མ་ཕུལ་ནས། བཅོམ་ལྡན་འདས་མ་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་ཐམས་ཅད་ཀྱིས་བདག་གི་སྡིག་པ་དང་སྒྲིབ་པ་དང༌། ནད་དང༌། གདོན་དང་ཕྱི་ནང་གི་བར་དུ་གཅོད་པ་ (《 ཞ 》+ ཐམས་ཅད་ ) དང༌། མི་དང་མི་མ་ཡིན་པའི་གནོད་པ་ཐམས་ཅད་ཉེ་བར་ཞི་བར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་བྱ་བ་ལ་སོགས་པ་འདོད་པའི་དོན་གསོལ་བ་བཏབ་པས། ཇི་ལྟར་གསོལ་བ་བཏབ་པ་ལྟར་གནང་བར་བསམ་མོ། །དེ་ནས་མ་འབྱོར་པ་དང་ཉམས་པ་དང༌། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་མཛོད། །ཅེས་ལན་གསུམ་གྱིས་བཟོད་པར་གསོལ་ནས ༑ ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ།

།སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པ་དང༌། ཡི་གེ་བརྒྱ་པའི་མཐར་བཛྲ་མུཿ ཞེས་བརྗོད་པས་ཡེ་ཤེས་པ་གཤེགས་སུ་གསོལ་ནས། ཐལ་བ་ཅུང་ཟད་རང་གི་དཔྲལ་བ། མགྲིན་པ་སྙིང་གར་བསྐུས་ནས། དམ་ཚིག་པ་བདག་ལ་བསྡུའོ ༑ ༑ འདས་པའི་མེ་ལྷ་མཆོད་པ་སྟེ་དངོས་གཞིའོ། །དེ་ནས་ཐབ་ཏུ་མར་དགང་གཟར་གང་བླུགས་ནས། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས། མེ་འབར་བའི་དབུས་སུ་མེ་ལྷ་སྔར་བཞིན་གསལ་བར་དམིགས་ལ་མཆོད་ཅིང་བསྟོད་དོ (《 ཞ 》+ ནས ) ། །བསྲེག་རྫས་རྣམས་བདུན་བདུན་ནམ། ཉི་ཤུ་རྩ་རེ་རེ་སྔར་ལྟར་ཕུལ་ལ། བྱོན་ཟན་གྱིས་སྐབས་ལྟར་དགང་བླུགས་གསུམ་ཕུལ་ནས། གཏོར་མ་ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ ༑ ཨོཾ་ཨགྣ་ཡེ་ཨི་དྃ་བ་ལིཾ་གྲྀཧྞཱ་པ་ཡ། གྲྀཧྞཱ་པ་ཡ། མ་མ་སརྦ་པཱ་པྃ་སརྦ་བིགྷྣཱན ༑ སརྦ་ཨུ་པ་དྲ་བྱ་ཤཱནྟིཾ་ཀུ་རུ་སྭཱ་ཧཱ། ཞེས་གསུམ་མམ་བདུན་གྱིས་ཕུལ་ལ་སླར་ཡང་མཆོད་ཅིང་བསྟོད་དེ། འདས་པའི་སྐབས་ལྟར་འདོད་པའི་དོན་གསོལ་བ་བཏབ་ནས། བཟོད་པར་གསོལ་ལ་སྤྱན་འདྲེན་པའི་ཕྱག་རྒྱ་ལས་ཕྱིར་བཀྱེད་དེ། བདག་གི་དོན་དང་གཞན་གྱི་དོན། །བསྒྲུབས་ཀྱིས་བཞུད་ཅིག་བྱིན་ཟ་ཁྱོད། །སླར་ཡང་དུས་བཞིན་ཅི་ནས་བྱོན། །བདག་གི་ལས་རྣམས་ཐམས་ཅད་སྒྲུབས། །ཨོཾ་ཨགྷ་ཡེ་བཛྲ་མུཿཞེས་བརྗོད་པས་རང་གི་གནས་སུ་གཤེགས་སུ་གསོལ་ལ། དམ་ཚིག་པ་རང་ལ་བསྡུའོ། །དེ་ནས་ལས་ཀྱ ི་རྗེས་བསྡུས་ ཏེ། ཐལ་བ་རོལ་མོ་དང་བཅས་པས་ཆུ་བོ་ཆེན་པོར་དོར་ ལ ༑ དགའ་སྟོན་ལ་ལོངས་སྤྱོད་ཅིང༌། བཀྲ་ཤིས་ཀྱི་ཚིགས་བཅད་བརྗོད་པ་དང་ ༑ སྨོན་ལམ་རྒྱ་ཆེན་པོ་གདབ་བོ། །གལ་ཏེ་གཞན་གྱི་དོན་དུ་བྱེད་པར་འདོད་ན། བསྒྲུབ་བྱ་དེ་ཉིད་ལ་དམིགས་ཤིང༌། མིང་དང་སྤེལ་ཏེ་བསྲེག་བླུགས་ཕུལ་བས་དེའི་དོན་འགྱུར་བ་ཉིད་དོ། །སྦྱིན་སྲེག་གིས་ནི་ལྷ་རྣམས་ཚིམས ༑ ༑ ཚིམ་ནས་དངོས་གྲུབ་རབ་ཏུ་སྟེར། །གང་ཞིག་སྔགས་ཀྱི་ལྷག་ཆད་དག །དེ་ཀུན་སྦྱིན་སྲེག་གིས་ནི་དགང༌།

།ཞེས་འབྱུང་བས། སྔགས་ཀྱིས་ནུས་པ་འབྱིན་པ་དང༌། བྱང་ཆུབ་བསྒྲུབས་པ་དང༌། ཐུན་མོང་གི་ལས་བསྒྲུབ་པ་ཐམས་ཅད་ཀྱི་རྩ་བ་ཡིན་པའི་ཕྱིར། ཞི་བའི་སྦྱིན་སྲེག་ཇི་ལྟར་བྱ་བའི་རིམ་པ་འདི་སྦྱར་བའོ། །དེ་ལྟར་འོད་ཟེར་ཅན་གྱི་སྦྱིན་སྲེག་གི །ཆོ་ག་བཤད་པའི་དགེ་བའི་མེ་འོད་ཀྱིས། །སྲིད་པའི་སྡུག་བསྔལ་མ་ལུས་རྣམས་བསྲེགས་ནས། །ཀུན་མཁྱེན་ཡེ་ཤེས་སྣང་བ་འབར་བར་ཤོག །ལྷ་མོ་འོད་ཟེར་ཅན་གྱི་སྦྱིན་སྲེག་འདི་ནི། རང་གི་སློབ་མ་ལོ་ཙཱ་བ་སྃ་གྷ་ཞེས་བྱ་བས་བསྐུལ་བའི་དོན་དུ། འཕགས་པས་ས་མོ་ཡོས་བུའི་ལོ་དབྱར་ཟླ་འབྲིང་པོའི་ཚེས་ཉི་ཤུ་གསུམ་ལ་ཆུ་མིག་དཔལ་གྱི་སྡེ་ཆེན་དུ་སྦྱར་བའི་ཡི་གེ་པ་ནི་ཀུན་དགའ་དཔལ་ལོ།། །། ༄༅། །བསྟོད་པ་རྒྱས་པ་བཞུགས། ། ༄༅ ། །བཅོམ་ལྡན་འདས་འོད་ཟེར་ཅན་མའི་བསྟོད་པ། བླ་མ་དམ་པའི་ཞབས་ལ་ཕྱག་འཚལ་ལོ། །འོད་ཟེར་དམ་པའི་འོད་མཛད་པས།། སྣང་བ་དམ་པའི་དཔལ་བསྐྱེད་པ། །འོད་ཟེར་ཅན་ལ་ཕྱག་འཚལ་ནས། །དེ་ཉིད་ལ་ནི་བསྟོད་པར་བགྱི། །བཅོམ་ལྡན་རྣམ་སྣང་མཛད་དཔལ་གྱིས། ། གཉིས་མེད་ཡེ་ཤེས་འོད་ཟེར་ལས། །ཀུན་ནས་ཡོངས་སུ་རྣམ་འཕྲུལ་བ། ། འོད་ཟེར་ཅན་ལ་ཕྱག་འཚལ་ལོ། །ཉིད་གནས་ནམ་མཁའི་ཀློང་དཀྱིལ་དུ། །

ཡྃ་ལས་རླུང་གི་དཀྱིལ་འཁོར་དབུས། །ཧྃ་ལས་སྒྲ་གཅན་འཛིན་ཆེན་པོ། ། ཉི་ཟླ་འཛིན་པ་འགྱེལ་བའི་སྟེང༌། །རྃ་ལས་རིན་ཆེན་ཤིང་རྟ་མཆོག །ཕག་བདུན་གྱི་ནི་དྲངས་པའི་ཁྲིར། །པྃ་ལས་འདབ་བརྒྱད་པདྨའི་དབུས། །རྃ་སྐྱེས་ཉི་མའི་གདན་ལ་འདུད། །དེ་ཡི་སྟེང་དུ་ཨོཾ་ཡིག་ལས། །རྣམ་པར་སྣང་མཛད་ཟླ་བའི་མདོག །བྱང་ཆུབ་མཆོག་གི་ཕྱག་རྒྱ་ཅན། །ཀུན་ཏུ་ཞལ་ལ་ཕྱག་འཚལ་ལོ། །ཐུགས་ཀར་ཟླ་སྟེང་ས་བོན་མྃ། །སྔགས་ཀྱི་ཕྲེང་དང་བཅས་པའི་འོད། །འཕྲོས་འདུས་གཅིག་ཏུ་གྱུར་པ་ལས། །འཁྲུངས་པ་ཁྱོད་ལ་ཕྱག་འཚལ་ལོ། །བཅོམ་ལྡན་འདས་མ་གསེར་མདོག་ཅན། །ཞལ་གསུམ་ཕྱག་བརྒྱད་ཞལ་རེ་ཞིང༌། །སྤྱན་གསུམ་འཛུམ་ཁྲོའི་ཚུལ་ཅན་མ། ། གཡོན་བརྐྱང་རོལ་པས་བཞུགས་ལ་འདུད། །ཞལ་གཡས་དམར་ཞིང་རྗེས་ཆགས་མ། །གཡོན་པ་ཕག་ཞལ་དབང་སྔོན་མདོག །རྔམ་ཞིང་ཁྲོ་ལ་དྲག་ཏུ་སྒྲོགས ༑ ༑ རྒྱན་རྣམས་ཀུན་གྱིས་སྒེག་ལ་འདུད། །རྡོ་རྗེ་ལྕགས་ཀྱུ་མདའ་དང་ཁབ། །ཕྱག་གཡས་རྣམས་ཀྱིས་རིམ་བཞིན་བསྣམས། །གཡོན་རྣམས་མྱ་ངན་མེད་དང་གཞུ། །སྐུད་པ་སྡིགས་མཛུབ་བཅས་ལ་འདུད། །ལྭ་བའི་སྟོད་གཡོགས་དམར་པོ་དང༌། །སྣ་ཚོགས་དར་གྱི་ཤམ་ཐབས་ཅན། །སྤྱི་གཙུག་རྣམ་པར་སྣང་མཛད་ཀྱིས། །རྣམ་པར་བརྒྱན་ལ་ཕྱག་འཚལ་ལོ། ། ཤར་གྱི་འདབ་མར་ཉི་མའི་སྟེང༌། །མྃ་ཡིག་སྔགས་བཅས་ལས་སྐྱེས་ཞིང༌། ། པདྨ་རཱ་ག་ལྟར་སྣང་བའི། །བ་ཏ་ལི་ལ་ཕྱག་འཚལ་ལོ། །ཞལ་གཅིག་ཕྱག་བཞི་ཕག་གདོང་མ། ཁབ་དང་ལྕགས་ཀྱུ་གཡས་པས་འཛིན། །ཞགས་པ་མྱ་ངན་མེད་པའི་ཤིང༌། །གཡོན་པས་བསྣམས་ལ་ཕྱག་འཚལ་ལོ། །ལྭ་དམར་ཨྃ་ག་རག་ (《 ཞ 》《 ལུ 》 རེག་ ) དང་ནི། །སྟག་གི་ལྤགས་པའི་སྨད་གཡོགས་ཅན ༑ ༑ སྦྲུལ་དང་རིན་ཆེན་རྒྱན་གྱིས་བརྒྱན། །འཇིགས་གཟུགས་མ་ལ་ཕྱག་འཚལ་ལོ། །མ་རུངས་པ་རྣམས་འགུགས་པ་དང༌། །གསོད་པའི་ལས་ལ་རབ་བརྩོན་ཞིང༌། ཁྱད་པར་ཀླུ་དང་ས་བདག་རྣམས། །འདུལ་བར་མཛད་ལ་ཕྱག་འཚལ་ལོ། །ལྷོ་ཡི་འདབ་མར་ཉི་མའི་སྟེང༌། །མྃ་ཡིག་སྔགས་བཅས་ལས་སྐྱེས་ཞིང༌།

།གསེར་བཟང་འབར་བའི་མདོག་མཚུངས་པ། །བ་ད་ལཱི་ལ་ཕྱག་འཚལ་ལོ། །ཞལ་གཅིག་ཕྱག་བཞི་རབ་མཛེས་མ། །གཡས་པ་ཨ་ཤྭ་ཀ་དང་ཁབ། །གཡོན་པ་གཉིས་ཀྱིས་རྡོ་རྗེ་དང༌། །ཞགས་པ་བསྣམས་ལ་ཕྱག་འཚལ་ལོ། །གཞོན་ནུ་ལང་ཚོ་རབ་རྒྱས་ཤིང༌། །སྣ་ཚོགས་དར་གྱི་ན་བཟའ་དང༌། །རིན་ཆེན་རྒྱན་རྣམས་ཀུན་གྱིས་བརྒྱན། །ཡིད་འཕྲོག་མ་ལ་ཕྱག་འཚལ་ལོ། །འགྲོ་ལ་རིན་ཆེན་ཆར་འབེབས་པས། །དབུལ་བའི་འཇིགས་པ་རྣམ་སེལ་ཞིང༌། །གདུག་ཅན་རྣམས་ཀྱི་ཁ་མིག་དང༌། །ཡན་ལག་འཆིང་མཛད་ཁྱོད་ལ་འདུད། །ནུབ་ཀྱི་འདབ་མར་ཉི་མའི་སྟེང༌། །མྃ་ཡིག་སྔགས་བཅས་ལས་སྐྱེས་ཞིང༌། །པུཎྜ་རཱི་ཀའི་མདོག་མཚུངས་མ། ། ∶ བ་ར་ (《 ཞ 》 བཏྟཱ ) ལི་ལ་ཕྱག་འཚལ་ལོ། །ཞལ་གཅིག་ཕྱག་བཞི་སྤྱན་ཡངས་མ ༑ ༑ ཕྱག་གཡས་རྡོ་རྗེ་དང་ནི་ཁབ། །ཞགས་པ་མྱ་ངན་མེད་པའི་ཤིང༌། ། གཡོན་པས་བསྣམས་ལ་ཕྱག་འཚལ་ལོ། །དར་གྱི་ན་བཟའ་རབ་གསོལ་ཞིང་ ༑ ༑ རིན་ཆེན་མེ་ཏོག་ཚོགས་ཀྱིས་སྤྲས། །གཡོན་བརྐྱང་བ་ཡི་སྐྱིལ་ཀྲུང་གིས ༑ ༑ རྣམ་པར་བཞུགས་ལ་ཕྱག་འཚལ་ལོ། །འགྲོ་བ་རྣམས་ཀྱི་སྡིག་པ་དང་ ༑ ༑ གནོད་པ་ཞི་བའི་འོད་མཛད་ཅིང༌། །གདུག་པ་ཅན་རྣམས་རེངས་མཛད་མ། །ལྷ་མོ་དགྱེས་རྒུར་སྤྱོད་ལ་འདུད། །བྱང་གི་འདབ་མར་ཉི་མའི་སྟེང་ ༑ ༑ མྃ་ཡིག་སྔགས་བཅས་ལས་སྐྱེས་ཞིང༌། །པདྨའི་རཱ་གའི་མདོག་མཚུངས་མ། །བ་ར་ཧ་མུ་ཁི་ལ་འདུད། །ཞལ་གཅིག་ཕྱག་བཞི་ཕག་གདོང་མ ༑ ༑ སྤྱན་གསུམ་ཕྱག་གཡས་རྡོ་རྗེ་མདའ། །ཞགས་པ་མྱ་ངན་མེད་པའི་ཤིང་ ༑ ༑ གཡོན་པས་བསྣམས་ལ་ཕྱག་འཚལ་ལོ། །སྟོད་གཡོགས་དམར་པོའི་ཨོཾ་ག་རག །སྣ་ཚོགས་དར་གྱིས་ཤམ་ཐབས་ཅན། །སྦྲུལ་དང་རིན་ཆེན་རྒྱན་གྱིས་སྤྲས། ཁྲོ་ཞིང་སྒེག་པ་ (《 ཞ 》 མ་ ) ཁྱོད་ལ་འདུད། །ལྷ་དང་ལྷ་མིན་ཀླུ་དབང་དང༌། །མི་དང་གནོད་སྦྱིན་འབྱུང་པོའི་ཚོགས། །དབང་དུ་སྡུད་ཅིང་མྱོས་མཛད་མ། །ཡིད་འོང་མ་ལ་ཕྱག་འཚལ་ལོ། །རིན་ཆེན་སྣ་ཚོགས་ལས་གྲུབ་པའི། །བུམ་བཟངས་བདུད་རྩིས་ཡོངས་གང་བས། །པདྨའི་མཚམས་ཀྱི་འདབ་མ་བཞིར།

།གནས་པ་ལ་ཡང་ཕྱག་འཚལ་ལོ། །ལྷ་མོ་མཆོག་གི་རྗེས་འབྲངས་པ། །ཉི་མ་ཟླ་བ་སྒྲ་གཅན་དང༌། །གཟའ་དང་རྒྱུ་སྐར་ཐམས་ཅད་དེ། །ཀུན་སྡུད་མ་ལ་ཕྱག་འཚལ་ལོ། །ཕྱོགས་སྐྱོང་རྣམས་དང་ལྷ་རྣམས་དང་ ༑ ༑ རྒྱལ་ཆེན་བཞི་དང་གནོད་སྦྱིན་དང༌། །ཀླུ་དབང་རྣམས་དང་ལྷ་མིན་གྱིས ༑ ༑ མཆོད་པ་ཁྱོད་ལ་ཕྱག་འཚལ་ལོ། །ཉན་ཐོས་རྣམས་དང་རང་རྒྱལ་དང་ ༑ ༑ སེམས་དཔའ་རྣམས་ཀྱིས་བཀུར་བགྱིས་ཤིང༌། །རྒྱལ་བ་ཡིས་ཀྱང་བསྔགས་བགྱིས་པ། །ཕྱག་བྱར་འོས་པ་ཁྱོད་ལ་འདུད། །བསམ་མི་ཁྱབ་པའི་གནས་བརྙེས་མ། ཁྱེད་ལ་སྐྱེ་འགག་མ་མཆིས་སླད། །འགྲོ་དང་འོང་བ་ག་ལ་མཆིས། །གནས་བྲལ་ཁྱོད་ལ་ཕྱག་འཚལ་ལོ། །དེ་ལྟ་མོད་ཀྱི་ཀུན་འགྲོ་ཡི། །རྫུ་འཕྲུལ་མཆོག་གི་ཤུགས་བརྙེས་པས། །སྐད་ཅིག་གཅིག་ལའང་ཡུལ་ཀུན་དུ། ཁྱབ་པར་གཤེགས་པ་ཁྱོད་ལ་འདུད། །དེ་སླད་འདི་ནས་ཁྱོད་བྱོན་ལ། །འདིར་ནི་གཤེགས་པར་འགྱུར་རོ་ཞེས། །སུ་ཞིག་གིས་ནི་བསྟན་པར་ནུས། །དཔག་ཡས་ཁྱོད་ལ་ཕྱག་འཚལ་ལོ། །འོན་ཀྱང་གནས་དུས་ངེས་པ་ལ། །མོས་པའི་འགྲོ་རྣམས་རྗེས་གཟུང་ཕྱིར། །ཉི་མ་ཟླ་བའི་མདུན་ནས་ཁྱོད། །གཤེགས་པར་སྟོན་ལ་ཕྱག་འཚལ་ལོ། །དེ་ལྟ་མོད་ཀྱི་ཉི་འོད་ཀྱིས། །འབྱུང་པོའི་བྱ་རྣམས་ལོང་བ་ལྟར། ཁྱོད་ཀྱི་འོད་ཀྱིས་རྨུགས་བགྱིས་པའི། །འབྱུང་པོས་ཁྱོད་བལྟར་མི་ནུས་ན། །གཟུང་བ་དང་ནི་བཅིང་བ་དང༌། །དགག་པ་དང་ནི་བརྒལ་བ་དང༌། །དབང་དུ་བགྱི་བར་སྨོས་ཅི་འཚལ ༑ ༑ དབང་ཕྱུག་དམ་པ་ཁྱོད་ལ་འདུད། ཁྱོད་ལྟ་ཞོག་གི་ཁྱོད་ཀྱི་མཚན ༑ ༑ ཚུལ་བཞིན་འཛིན་པ་གང་ལགས་པ། །དེ་ཡང་དེ་འདྲ་ཉིད་མཛད་པའི ༑ ༑ མཛད་པ་དམ་པ་ཁྱོད་ལ་འདུད། །དེ་སླད་བདག་གིས་ཁྱོད་ཀྱི་མཚན ༑ ༑ འཛིན་ཞིང་ཚུལ་བཞིན་མས་བགྱིས་ཀྱིས། །བདག་ཀྱང་དེ་འདྲར་ཕྱོགས་ཀུན་ལས། །རྣམ་པར་རྒྱལ་བར་མཛད་དུ་གསོལ། །བདག་དང་བདག་གི་གཉེན་བཤེས་ཀུན། །ལམ་དང་དེ་བཞིན་ལམ་ལོག་དང༌། །སྐྱེ་བོས་འཇིགས་དང་རྒྱལ་རིགས་ཀྱི། །འཇིགས་པ་ཀུན་ལས་བསྐྱབ་ཏུ་གསོལ ༑ ༑

དེ་བཞིན་གླང་ཆེན་ཆོམ་རྐུན་དང༌། །སེང་གེ་སྟག་དང་མེ་དང་ཆུ།། སྦྲུལ་དང་དུག་དང་ཕྱིར་རྒོལ་དང༌། །དགྲ་ཡི་འཇིགས་པ་ཀུན་ལས་སྐྱོབ། ། བདག་ནི་གནས་སྐབས་ཐམས་ཅད་དུ། །ཇི་ལྟའི་ཚུལ་གྱིས་གནས་ཀྱང་རུང་ ༑ ༑ གདོན་རིམས་འཁྲུགས་པ་ཐམས་ཅད་ལས། །ཀུན་ནས་ཡོངས་སུ་བསྲུང་དུ་གསོལ། ཁྱོད་ལ་ཉེ་བར་བསྟེན་པའི་འབངས། །བདག་ཅག་རྣམས་ལ་འཚེ་བགྱིད་པ། །དེ་དག་ཁྱོད་ཀྱི་མངོན་སྤྱོད་ཀྱི། །ལས་ཀྱིས་གདུལ་བར་མཛད་དུ་གསོལ། །གང་དག་ཁྱོད་ལ་སྐྱབས་པ་དང༌། །གང་གཞན་ཁྱོད་ལ་མི་འདུད་པ། །དེ་དག་མཚུངས་པ་མཛད་ན་ཀོ །གཞན་དུ་ཇི་ལྟར་ཡལ་བར་འདོར ༑ ༑ གདུག་པ་རྣམས་ནི་ཚར་གཅོད་དང༌། །ཉམ་ཐག་དབུགས་འབྱིན་མཛད་པ་དག །ལེགས་པར་སྒྲུབ་པ་རྗེས་འཛིན་པ། ཁྱོད་ཀྱི་དམ་བཅའ་མ་ལགས་སམ། །གལ་ཏེ་ལས་ལ་རག་ལས་ན། །ལས་ཚུལ་སོ་སོར་སྤྱད་པའི་འབྲས ༑ ༑ དེ་དེས་ཉམས་སུ་མྱོང་བ་ལ། ཁྱོད་ཀྱི་ཕྲིན་ལས་ཅི་ཞིག་འཚལ། ། དེ་སླད་ཁྱོད་ལ་སྐྱབས་པ་དང༌། །སྐྱོབ་པ་མཆོག་ལ་གསོལ་བ་དང༌། །དེ་ཡི་སྔགས་ལ་འབད་བགྱིས་པའི། །ངལ་བ་འབྲས་བུ་མཆིས་པར་མཛོད། །ནོར་བུ་དཔག་བསམ་ཤིང་སོགས་ཀྱིས། །འགྲོ་བའི་རེ་བ་རྫོགས་བགྱིད་ན། ཁྱོད་ནི་བརྩེ་ཆེན་ཐམས་ཅད་མཁྱེན། །མཐུ་ཆེན་མངའ་བས་སྨོས་ཅི་འཚལ། །ཞི་དང་རྒྱས་དང་དབང་དང་དགུག །དབྱེ་དང་བསྐྲད་དང་གསད་ལ་སོགས། ། བདག་གིས་གང་དག་དོན་གཉེར་བ། །ལས་དེ་དག་ནི་གྲུབ་པར་མཛོད། ། རལ་གྲི་མིག་སྨན་རི་ལུ་དང༌། །མི་སྣང་བ་དང་བཅུད་ཀྱིས་ལེན། །རྐང་མགྱོགས་ས་འོག་གཏེར་དང་ནི། །བུ་མོ་དམ་པ་དགུག་པ་དང༌། །རིག་འཛིན་མཁའ་ལ་སྤྱོད་པ་དང༌། །འཁོར་ལོས་སྒྱུར་བའི་དཔལ་རྒྱས་དང༌། ། གྲོལ་དང་རྣམ་གྲོལ་མཆོག་རྣམས་ཀྱི། །དངོས་གྲུབ་དམ་པ་སྩལ་དུ་གསོལ།། བཅོམ་ལྡན་འོད་ཟེར་ཅན་མ་ལ། །བསྟོད་པའི་དགེ་བས་བདག་གཞན་ཀུན།། ཆོས་དང་ཕྲིན་ལས་སྣ་ཚོགས་ཀྱིས། །འོད་མཛད་ཆོས་ཀྱི་རྒྱལ་པོར་ཤོག ། རྒྱལ་པོ་ཆེན་པོའི་ཕོ་བྲང་དུ་བཅོམ་ལྡན་འདས་མ་འོད་ཟེར་ཅན་མ་མཆོད་པའི་ཆོ་ག་རྒྱས་པར་བྱེད་པའི་ཆེད་དུ།

བསྟོད་པའི་རབ་ཏུ་བྱེད་པ་འདི་ལྕགས་ཕོ་རྟའི་ལོ། དབྱར་ཟླ་འབྲིང་པོའི་ཚེས་ཉི་ཤུ་ལྔ་ལ། དགེ་སློང་སྔགས་འཆང་བ་འཕགས་པས་སྦྱར་བའོ།། །། ༄༅། །སྤྱན་མའི་སྒྲུབ་ཐབས་བཞུགས། ། ༄༅ ། །རྒྱ་གར་སྐད་དུ། ལོ་ཙ་ནཱ་སཱ་ངྷ་ནཾ། བོད་སྐད་དུ། སྤྱན་མའི་སྒྲུབ་པའི་ཐབས། དཀོན་མཆོག་གསུམ་ལ་ཕྱག་འཚལ་ལོ། །དང་པོ་ཐོག་མར་རྣལ་འབྱོར་པས་ཁ་དང་གདོང་ལ་སོགས་པ་དག་པར་བཀྲུས་ནས། ཆོས་བདག་མེད་པ་དྲན་པར་བྱས་ལ། སྙིང་རྗེ་ཆེན་པོས་བརླན་པའི་བྱང་ཆུབ་ཀྱི་སེམས་བསྐྱེད་ནས། སྙིང་གར་ལྃ་གྱི་ཡི་གེ་ལས་བྱུང་བའི་འོད་ཟེར་གྱི་སྣང་བས། ལྷ་མོ་སྤྱན་སངས་རྒྱས་དང་བྱང་ཆུབ་སེམས་དཔའི་ཚོགས་དང་ལྷན་ཅིག་པ་སྤྱན་དྲངས་ལ། མེ་ཏོག་ལ་སོགས་པས་མཆོད་ནས། ཡན་ལག་བདུན་པ་སྔོན་དུ་འགྲོ་བས་ཚངས་པའི་གནས་བཞི་བསྒོམ་པར་བྱའོ། ། དེ་ནས་སཱ་བྷཱ་ཝའི་སྔགས་ཀྱིས་ཆོས་ཐམས་ཅད་སྟོང་པ་ཉིད་དུ་བསྒོམས་ནས། སླར་ཡང་པདྨ་དང་ཟླ་བའི་སྟེང་དུ་བསྒོམ་པར་བྱ་བའི་ཚུལ་ནི། ལྃ་གྱི་ཡིག་འབྲུས་བསྒྲུབས་པ་སྟེ། །རྒྱལ་བ་ཐམས་ཅད་ཀྱིས་ཀྱང་བརྒྱན། །ལྷ་མོ་སྤྱན་གསུམ་ཕྱག་བརྒྱད་མ། །ཞལ་གསུམ་གསེར་གྱི་མདོག་དང་མཚུངས། །སྒེག་མོའི་ཆ་ལུགས་ལེགས་འཆང་མ། །ཅུང་ཟད་བཞད་དང་འདོད་ཆེན་མ། །དང་པོའི་ཕྱག་ནི་མཆོག་སྦྱིན་མཛད། །དེ་བཞིན་གཉིས་པ་མི་འཇིགས་སྦྱིན། ། ཕྱག་གསུམ་པ་ནི་རྡོ་རྗེ་སྟེ། །བཞི་པ་ཡིས་ནི་མདའ་ཡང་གསོར། །གཡོན་པས་སྡིགས་འཛུབ་ཞགས་པ་ཅན། །རིན་ཆེན་ཉི་མ་གཉིས་པ་ན། །གསུམ་པ་ན་ནི་བགྲང་ཕྲེང་སྟེ། །བཞི་པ་གཞུ་ཡིས་རྣམ་པར་བརྒྱན། །འོད་འབར་འོད་ཟེར་ཕྲེང་བ་ཅན། །ལྷ་རྣམས་འཇིགས་པས་སེམས་མྱོས་ཏེ། །ལག་པས་ཐལ་མོ་སྦྱར་བར་བྱེད། །སངས་རྒྱས་རྣམས་ཀྱི་སྤྲིན་འཕྲོ་བ། །ཡེ་ཤེས་རྡོ་རྗེ་སྤྱན་མ་བསམ། །རྒྱན་རྣམས་ཀུན་གྱིས་བརྒྱན་པ་སྟེ། །སྣ་ཚོགས་དར་གྱི་ན་བཟས་ཀླུབས། །བྱང་ཆུབ་ཡན་ལག་འབྲས་བུས་བརྒྱན། །སེམས་ཅན་ཀུན་ལ་གཟིགས་པ་མོ། །ལྷ་མོ་འདི་འདྲ་བསྒོམ་པར་བྱ།

།དེ་ནས་དེའི་གནས་གསུམ་ཡི་གེ་གསུམ་གྱིས་བྱིན་གྱིས་བརླབས་ནས། དེ་བཞིན་གཤེགས་པ་ཐམས་ཅད་དང་རོ་གཅིག་པར་བྱས་ཏེ། དབང་བསྐུར་ནས་རྣམ་པར་སྣང་མཛད་ཀྱིས་དབུར་བརྒྱན་པར་བལྟའོ། །དེ་ནས་ཐལ་མོ་ཁོང་སྟོང་དུ་སྦྱར་ནས་མཛུབ་མོ་གཉིས་ཀྱི་རྩེ་བཀུག་པ་མཐེ་བོང་གཉིས་ལ་སྦྱར་བ་མིག་གི་ཚུལ་དུ་བྱས་པ་འདིས་གནས་གསུམ་བྱིན་གྱིས་བརླབས་ནས་རབ་ཏུ་བརྟན་པར་བྱའོ། །དེ་ནས་འདྀའི་གསང་སྔགས་བཟླ་བའི་ཕྱིར། སྙིང་གར་ཟླ་བ་ཁ་སྦྱར་བའི་ནང་དུ་སོན་པའི་ལྃ་གྱི་ཡི་གེ་ལས་འོད་ཟེར་སྲད་བུའི་རྣམ་པའི་སྔགས་བྱུང་ནས། ཡོངས་སུ་དཀྲིས་པར་བསམ་ཞིང༌། ཨོཾ་བྷ་ག་ཝ་ཏཱི་རུ་རུ་སྥུ་རུ། ཛྭཱ་ལ་ཏིཥྛཱ་སིངྔྷ་ལོ་ཙ་ནཱི། སརྦ་ཨརྠ་སཱ་ངྷ་ན་ཡེ་སྭཱ་ཧཱ། ཞེས་བྱ་བའི་གསང་སྔགས་ཅི་ནུས་པའི་བཟླས་བརྗཽད་བྱའོ། །གསང་སྔགས་འདི་ནི་བཟླས་ཙམ་གྱིས། །སངས་རྒྱས་རྣམས་ནི་ཐམས་ཅད་དང༌། །བྱང་ཆུབ་སེམས་དཔའ་མཁས་རྣམས་དགྱེས། །བདུད་ཀྱི་དཔུང་རྣམས་འདར་འགྱུར་ཏེ ༑ ༑ སངས་རྒྱས་རྡོ་རྡོ་རྗེས་དྲན་བྱེད། །ཞི་བ་སངས་རྒྱས་རྣམས་ཀྱི་ཡུམ། ། རྡོ་རྗེ་དམ་ཚིག་གིས་བསྐུལ་ནས། །ཤི་བ་རྣམས་ལ་སྲོག་སྦྱིན་མཛད། །མ་གྲུབ་རྣམས་ལ་གྲུབ་པ་སྩོལ། །བླ་མེད་རྒྱུད་ཀྱི་རྗེས ་འབྲངས་ ནས། །སེམས་ཅན་ཀུན་ལ་ལེགས་གཟིགས་མ། །སྤྱན་གྱི་སྒྲུབ་ཐབས་བྱས་པ་ཡིས། །འགྲོ་བས་ཡེ་ཤེས་སྤྱན་ཐོབ་ཤོག །བཅོམ་ལྡན་འདས་མ་སངས་རྒྱས་སྤྱན་ཕྱག་བརྒྱད་མའི་སྒྲུབ་ཐབས་འདི་ནི་འཕགས་པས་ས་ཕོ་རྟའི་ལོ། དབྱུ་གུའི་ཟླ་བ་ལ་སྦྱར་བ་རྫོགས་སོ།། །། ༄༅། །གཟའ་ཡུམ་གྱི་སྒྲུབ་ཐབས་བཞུགས། ། ༄༅། །རྗེ་བཙུན་མ་གཟའ་རྣམས་ཀྱི་ཡུམ་བསྒོམ་པར་འདོད་པས། སྟན་བདེ་བ་ལ་བསྡད། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་ལན་གསུམ་བྱ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ཡུམ་ཆེན་པོ་བསྒོམ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིགསྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག

བདེ་བ་དང་མི་འབྲལ་བར་གྱུར་ཅིག ཕན་ཚུན་ཆགས་པ་དང་སྡང་བ་མེད་ཅིང་མཉམ་པ་ཉིད་ཀྱི་དོན་རྟོགས་པར་གྱུར་ཅིག་སྙམ་དུ་ཚད་མེད་པ་བཞི་བསྒོམ། དེ་ནས་ཨོཾ་སྭ་བྷཱ་ཝ་ཤུངྔྷཿསརྦ་དྷརྨཱཿསྭ་བྷཱ་ཝ་ཤུངྔྷོ྅་ཧྃ་ཞེས་བརྗོད་པས་བདག་དང་སྣང་བ་ཐམས་ཅད་སྟོང་པར་བསྒོམ། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་ཤེས་པ་ཧཱུྃ་ལས་རྡོ་རྗེ་དཀར་པོ་ཧཱུྃ་གིས་མཚན་པར་བསམ། དེ་ལས་འོད་ཟེར་ཕར་འཕྲོས། སེམས་ཅན་གྱིས་དོན་བྱས། སླར་འདུས་ནས་རྡོ་རྗེ་ལ་ཐིམ་ཞིང་དེ་ཡོངས་སུ་གྱུར་པ་ལས་རང་ཉིད་རྗེ་བཙུན་མ་གཟའི་ཡུམ་དུ་གྱུར་པ་ནི། སྐུ་མདོག་དཀར་མོ་ཞལ་གསུམ་ཕྱག་དྲུག་མ། རྡོ་རྗེ་སྐྱིལ་མོ་ཀྲུང་གིས་བཞུགས་པ། རྩ་བའི་ཞལ་དཀར་བ། གཡས་སྔོ་ཞིང་ཅུང་ཟད་ཁྲོ་བ། གཡོན་དམར་བ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། ཕྱག་དང་པོ་གཉིས་ཀྱིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་པ། གཡས་ཀྱི་གཉིས་པས་རྡོ་རྗེ། གཡོན་གྱི་གཉིས་པས་པདྨ། འོག་མ་གཉིས་ཀྱིས་མདའ་གཞུ་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཞིང༌། དར་སྣ་ཚོགས་ཀྱི་ན་བཟས་ཀླུབས་པ། སྐུ་ལས་འོད་ཟཻར་དཔག་ཏུ་མེད་པ་འཕྲོ་བར་བསམ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་བཀོད་ནས་སྙིང་གའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་ཡུམ་ཆེན་མོ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བར་སྤྱན་དྲང༌། ཛཿཧཱུྃ་བྃ་ཧོཿས་རང་ལ་གཉིས་སུ་མེད་པར་བསྟིམ། ཡང་འོད་འཕྲོས་པས་དབང་གི་ལྷ་སངས་རྒྱས་དང་བྱང་ཆུབ་སེམས་དཔའ་རྣམས་སྤྱན་དྲང༌། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས ༑ སངས་རྒྱས་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར་བས། དྲི་མ་ཐམས་ཅད་དག དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དང༌།

གསང་སྔགས་དང་རིགས་སྔགས་ཀྱི་དབང་ཐམས་ཅད་ཐོབ། ཆུ་ལྷག་མ་ཡར་ལུད་པས་རྣམ་པར་སྣང་མཛད་ཀྱིས་དབུར་བརྒྱན་པར་བསམ། དེ་ལྟ་བུའི་ལྷ་སྐུ་སྣང་ལ་རང་བཞིན་མེད་པ་ལ་ཡིད་གཏད་དེ་སེམས་མཉམ་པར་བཞགསྔགས་ཟློ་བར་འདོད་ན་སྙིང་གར་ཟླ་བའི་སྟེང་དུ་ཧཱུྃ་གི་མཐའ་མར་སྔགས་ཀྱི་ཕྲེང་བས་གཡས་སྐོར་དུ་འཁོར་བའི་འོད་ཀྱིས་རང་གི་སྡིག་པ། སྒྲིབ་པ། ནད་དང་བར་དུ་གཅོད་པ་རྣམས་སྦྱངས། ཕྱིར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྒྱུད་བསྐུལ། དེ་རྣམས་ཀྱི་ཡེ་ཤེས་དང་བྱིན་རླབས་ཐམས་ཅད་འོད་ཀྱི་རྣམ་པས་རང་ལ་བསྟིམ། གཟའ་དང་རྒྱུ་སྐར་དང༌། གདོན་དང༌། འབྱུང་པོའི་ཚོགས་ཐམས་ཅད་ཀྱི་གདུག་པའི་སེམས་ཞི་བར་བྱས་པར་བསམ་ཞིང༌། ཨོཾ་སརྦ་བེདྱཻ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་སྙིང་པོ་དང༌། ཨོཾ་ན་མོ་བྷ་ག་ཝ་ཏྱཻཻ་སྭཱ་ཧཱ། ཞེས་ཉེ་སྙིང་གང་མོས་ལ་ཅི་ནུས་སུ་བཟླས་སོ། ། བཟླས་པ་ཚར་བ་དང་ཨོཾ་སརྦ་བིདྱཱ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ ༑ རང་དམ་ཚིག་པའི་ང་རྒྱལ་གྱིས་སྤྱད་དོ། །གཏོར་མ་གཏོང་བར་འདོད་པས་དཀར་གཏོར་སྦྱངས་པ། ཨོཾ་བཛྲ་ཡཀྵ་ཧཱུྃ་ཞེས་རྡོ་རྗེ་གནོད་སྦྱིན་གྱི་ཕྱག་རྒྱ་དང་བཅས་པས་མ་དག་པ་བསང༌། ཨོཾ་བཛྲ་ཛྭཱ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ན་ཧཱུྃ་ཕཊ།

ཅེས་རྡོ་རྗེའི་མེའི་ཕྱག་རྒྱ་དང་བཅས་པས། རིན་པོའི་ཆེའི་སྣོད་ལྷའི་བདུད་རྩི་འདོད་པའི་ཡོན་ཏན་ལྔ་དང་ལྡན་པས་གང་བར་བསྐྱེད། ཨོཾ་ཨ་ཀཱ་རོ་མུ་ཁྃ་སརྦ་ངྷརྨཱ་ཎཱྃ། ཨཱདྱ་ནུཏྤནྣ་ཏྭཏ་ཨོཾ་ཨཱཿཧཱུྃ་ཕཊ་སྭཱ་ཧཱ ༑ ཞེས་རྡོ་རྗེ་བསྡམས་པའི་ཕྱག་རྒྱ་དང་བཅས་པས་གཏོར་མའི་མགྲོན་རྣམས་ཀྱིས་བཞེད་པའི་དོན་ཐམས་ཅད་འབྱུང་བར་བསམ། དེ་ནས་རང་སྐད་ཅིག་གིས་ཡུམ་ཆེན་མོར་མོས་པའི་ཐུགས་ཀ་ནས་འོད་འཕྲོས་པས། རང་བཞིན་གྱི་གནས་ནས་ཡུམ་ཆེན་མོ་ལ་སངས་རྒྱས་དང་བྱང་ཆུབ་སེམས་དཔའ་དང་ ༑ གཟའ་དང་རྒྱུ་སྐར་དང༌། འབྱུང་པོའི་ཚོགས་རྣམས་ཐམས་ཅད་ཀྱིས་བསྐོར་བ་སྤྱན་དྲངས་པ་ལ་དབུལ་བར་བསམ་ཞིང༌། ཨོཾ་སརྦ་བིདྱ་སརྦ་བུངྔྷ་བོ་ངྷི་སཏྭཱ་ནཱྃ། སརྦ་གྲ་ཧ་ནཀྵ་ཏྲ་སརྦ་བྷཱུ་ཏེ་བྷྱ༔ ཨིདྃ་བ་ལི་ྃགྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་གསུམ་མམ་བདུན་གྱིས་དབུལ། མེ་ཏོག་ལ་སོགས་པས་མཆོད། འདོད་པའི་དོན་གསོལ་བ་གདབ། དངོས་གྲུབ་མ་ལུས་པ་གནང་བར་བསམ། དེ་ནས་དེ་དག་གི་རྒྱུད་བསྐུལ་བའི་ཕྱིར། ཡུམ་གྱི་མདོ་འདོན་པ་ལ་སོགས་པ་བྱ། མཐར་བཟོད་པར་གསོལ་ནས་གཤེགས་སུ་གསོལ། ཆོ་ག་རྒྱས་པ་གཞན་དུ་ཤེས་པར་བྱའོ། །གཟའ་རྣམས་ཀྱི་ཡུམ་གྱི་སྒྲུབ་པའི་ཐབས་མདོར་བསྡུས་པ། ལས་དང་པོ་པ་རྣམས་ཀྱི་དོན་དུ། འཕགས་པས་མེ་ཕོ་བྱི་བའི་ལོ་ཁྲའི་ཟླ་བའི་ཚེས་ཉི་ཤུ་གསུམ་ལ་ཐང་སྐྱར་སྦྱར་བའི་ཡི་གེ་པ་ནི་ཨ་ཙ་རའོ།། །། ༄༅། །སྔགས་ཀྱི་དག་བྱེད་བཞུགས། ། ༄༅ ། །ན་མོ་བུངྔྷཱ་ཡ། ན་མོ་བཛྲ་ངྷ་རཱ་ཡ། ན་མྉྤདྨ་དྷ་རཱ་ཡ། ན་མྈྐ་མཱ་རཱ་ཡ། ན་མོ་གྲ་ཧཱ་ཎཱྃ་སརྦཱ་ཤ་པ་རི་པུ་ར་ཀཱ་ནཱྃ། ན་མོ་ནཀྵ་ཏྲ་ཎྃ། ན་མོ་དྭཱ་ད་ཤ་རཱ་ཤི་ནྃ། ཏདྱ་ཐཱ། ཨོཾ་བུངྔྷེ་བུངྔྷེ། བཛྲེ་བཛྲེ། པདྨེ་པདྨེ། ས་ར་ས་ར། པྲ་ས་ར་པྲ་ས་ར། སྨ་ར་སྨ་ར། ཀྲཱི་ཌཱ་ཡ་ཀྲཱྀ་ཌཱ་ཡ། མཱ་ར་ཡ་མཱ་ར་ཡ ༑ མརྡ་ཡ་མརྡ་ཡ། གྷཱ་ཏ་ཡ་གྷཱ་ཏ་ཡ། སརྦ་བི་གྷྣཱན། ཀུ་རུ་ཀུ་རུ་མ་མ་ཀཱརྱྃ ༑ ཚིནྡྷ་ཚིནྡྷ།

སརྦ་དུ་ཥྟཱྃ། ཀྵ་པ་ཡ་ཀྵ་པ་ཡ། ཤཱནྟེ་ཤཱནྟེ། དཱནྟེ་དཱནྟེ། དཱ་པ་ཡ་དཱ་པ་ཡ་སྭཱ་ཧཱ། དྲུ་ཏ་ནཱ་དརྴཱ་ཡ། ཨཱདྨཱ་ནཱྃ་རཀྵ་རཀྵ་མཱྃ་སརྦ་སཏྭཱཤྩ། སརྦ་གྲ་ཧ་ནཀྴ་ཏྲ། བི་ངྷཱནྶ་རི་བརྟཱ་ཡ། བྷ་ག་ཝ་ཏཱི་མ་ཧཱ་མ་ཡེ་པྲ་སཱ་ངྷ་ཡ། སརྦ་དུཥྟཱྃ། ནཱ་ཤ་ཡ་ནཱ་ཤ་ཡ། ཤོ་ངྷ་ཡ་ཤོ་ངྷ་ཡ། སརྦ་པཱ་པྃ། བཛྲེ་བཛྲེ། ཙནྡྲེ་ཙནྡྲེ། ཙནྡྲི་ནི་ཙནྡྲི་ནི་ཙནྡྲི་ནི། ཏུ་རུ་ཏུ་རུ། ཀུ་རུ་ཀུ་རུ། མུ་རུ་མུ་རུ། མུ་ཡུ་མུ་ཡུ། མུཉྩ་མུཉྩ། ཧ་བཱ་ཧ་བོ། ཨུ་གྲེ་ཨུ་གྲ་ཏ་པེ། པུ་ར་ཡ་པུ་ར་ཡ། བྷ་ག་ཝ་ཏཱི་མ་ནོ་ར་ཐྃ་མ་མ་ས་པ་རི་ཝཱ་ར་སྱ་སརྦ་སཏྭཱ་ནཱཉྩ། སརྦ་ཏ་ཐཱ་ག་ཏ། ཨ་ངྷིཥྛཱི་ན། ཨ་ངྷིཥྛཱི་ཏེ་ས་མ་ཡེ་སྭཱ་ཧཱ། ཨོཾ་སྭཱ་ཧཱ། ཧཱུྃ་སྭཱ་ཧཱ། ཧྲཱིཿ སྭཱ་ཧཱ། ངྷྲུྃ་སྭཱ་ཧཱ། ངྷྲི་ྃསྭཱ་ཧཱ། པདྨ་ངྷ་རཱ་ཡ་སྭཱ་ཧཱ། ཨོཾ་ཨ་དི་ཏྱཱ་ཡ་སྭཱ་ཧཱ། ཨོཾ་སཽ་མཱ་ཡ་སྭཱ་ཧཱ། ཨོཾ་ངྷ་ར་ནི་སུ་ཏཱ་ཡ་སྭཱ་ཧཱ། ཨོཾ་བུ་ངྷཱ་ཡ་སྭཱ་ཧཱ། ཨོཾ་བྲྀ་ཧསྤ་ཏ་ཡཻ་སྭཱ་ཧཱ། ཨོཾ་ཤུ་ཀྲཱ་ཡ་སྭཱ་ཧཱ། ཨོཾ་ཀྲྀཥྞ་ཝརྞཱ་ཡ་སྭཱ་ཧཱ། ཨོཾ་རཱི་ཧ་བེ་སྭཱ་ཧཱ། ཨོཾ་ཀེ་ཏ་བེ་སྭཱ་ཧཱ། ཨོཾ་བུ་ངྷཱ་ཡ་སྭཱ་ཧཱ། ཨོཾ་བཛྲ་ངྷ་རཱ་ཡ་སྭཱ་ཧཱ། ཨོཾ་པདྨ་ངྷ་རཱ་ཡ་སྭཱ་ཧཱ། ཨོཾ་ཀུ་མཱ་རཱ་ཡ་སྭཱ་ཧཱ། ཨོཾ་སརྦ་གྲ་ཧེ་བྷྱཿསྭཱ་ཧཱ། ཨོཾ་སརྦ་ནཀྵ་ཏྲེ་བྷྱཿསྭཱ་ཧཱ། ཨོཾ་སརྦ་དྭ་ད་ཤ་རཱ་ཤི་བྷྱཿསྭཱ་ཧཱ། ཨོཾ་སརྦོ་པ་དྲ་བེ་བྷྱཿསྭཱ་ཧཱ། ཨོཾ་ན་མོ་བྷ་ག་ཝ་ཏྱཻ་སྭཱ་ཧཱ། ཨོཾ་སརྦ་བིདྱཱ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།། །།ཨོཾ་མེ་གྷོལྐཱ་ཡ་སྭཱ་ཧཱ། ཨོཾ་ཤི་ཏཱྃ་ཤ་བེ་སྭཱ་ཧཱ། ཨོཾ་རཀྟཱཾ་ག་ཀུ་མཱ་རཱ་ཡ་སྭཱ་ཧཱ། ཨོཾ་བུ་དྷ་ཡ་སྭཱ་ཧཱ། ཨོཾ་བྲྀ་ཧསྤ་ཏ་ཡེ་སྭཱ་ཧཱ། ཨོཾ་ཨ་སུ་རོཏྟ་མཱ་ཡ་སྭཱ་ཧཱ། ཨོཾ་ཀྲྀཥྞ་ཝརྞཱ་ཡ་སྭཱ་ཧཱ། ཨོཾ་ཨ་མྲྀ་ཏ་པྲི་ཡཱ་ཡ་སྭཱ་ཧཱ། ཨོཾ་ཛྱོ་ཏི་ཀེ་ཏ་བེ་སྭཱ་ཧཱ། ཨོཾ་བུུ་ངྷཱ་ཡ་སྭཱ་ཧཱ། ཨོཾ་བཛྲ་ངྷ་རཱ་ཡ་སྭཱ་ཧཱ། ཨོཾ་པདྨ་ངྷ་རཱ་ཡ་སྭཱ་ཧཱ ༑ ཨོཾ་ཀུ་མཱ་རཱ་ཡ་སྭཱ་ཧཱ། ཨོཾ་ངྷྲི་ཏ་རཱཥྟཱ་ཡ་སྭཱ་ཧཱ། ཨོཾ་བི་རུ་ཊ་ཀཱ་ཡ་སྭཱ་ཧཱ།

ཨོཾ་བི་རཱུ་པཀྵཱ་ཡ་སྭཱ་ཧཱ། ཨོཾ་བཻ་ཤྲ་ཝ་ཎཱ་ཡ་སྭཱ་ཧཱ། འཕགས་པས་རྒྱ་དཔེ་ལ་དག་པར་གཏུགས་སོ།། །། ༄༅། །∶འདོད་ལྷའི་(《 ཞ 》 ཡི་དམ་གྱི་ལྷ་རྣམས་ལ་ )བསྟོད་པ་བཞུགས། ། ༄༅། །རྒྱལ་བ་ཀུན་གྱི་ཐུགས་ལས་བསྐྱེད་པའི་སྲས། །བྱང་ཆུབ་སྤྱོད་པ་བླ་མེད་མཐར་ཕྱིན་པས། །ཤཱཀྱའི་རྒྱལ་པོའི་རྒྱལ་ཚབ་མཆོག་གྱུར་པ ༑ ༑ མགོན་པོ་མ་ཕམ་པ་ལ་ཕྱག་འཚལ་ལོ། །སངས་རྒྱས་ཀུན་གྱི་ཐུགས་རྗེ་གཅིག་བསྡུས་པ། །སྤྱན་རས་གཟིགས་དབང་འཇིག་རྟེན་གསུམ་གྱི་རྗེ། ། འགྲོ་བའི་སྡུག་བསྔལ་མ་ལུས་དཔྱིས་འབྱིན་པ། །ཐུགས་རྗེ་ཆེན་པོ་ཁྱོད་ལ་ཕྱག་འཚལ་ལོ། །བརྩེ་བས་ཐུགས་རྗེའི་དབང་ཕྱུག་ཉིད་ཀྱི་སྐུ། །དྲང་སྲོང་ཆེན་པོའི་ཚུལ་དུ་བསྟན་ནས་ཀྱང༌། །འགྲོ་བའི་གདུང་བ་དྲག་པོ་སེལ་མཛད་པ ༑ ༑ བཅོམ་ལྡན་སེང་གེ་སྒྲ་ལ་ཕྱག་འཚལ་ལོ། །རྒྱལ་བ་ཉིད་ཀྱང་ཐུགས་རྗེའི་དབང་གིས་ན། །ལྷ་མོའི་ཚུལ་སྟོན་ཀུན་ནས་གསལ་བའི་སྐུ། །ཡིད་བཞིན་ནོར་བུ་པདྨ་ལེགས་བསྣམས་པ། །ཤེས་རབ་ཕ་རོལ་ཕྱིན་མ་ལ་ཕྱག་འཚལ ༑ ༑ ལྷ་དང་ཀླུ་དབང་གྲུབ་པའི་ཅོད་པན་གྱི། །རིནཆེན་འོད་ཟེར་འཕྲོས་པས་གང་གི་ཞབས། །ཀུན་ཏུ་གསལ་བས་ཉི་མའང་ཟིལ་གནོན་པ། ། ཕོངས་པ་ཀུན་སྐྱོབ་སྒྲོལ་མའི་ཞབས་ལ་འདུད། །བརྩེ་བས་རྗེས་ཆགས་པདྨ་རཱ་གའི་མདོག །ཞལ་གཅིག་ཕྱག་བཞི་ཞབས་གཉིས་མཛེས་པའི་སྐུ། ། མདའ་གཞུ་ཨུཏྤལ་དབང་གི་ལྕགས་ཀྱུ་འཛིན། །བཅོམ་ལྡན་རིག་བྱེད་མ་ལ་ཕྱག་འཚལ་ལོ། །འགྲོ་བ་འཇིགས་པས་ཉེན་པ་བསྐྱབ་པའི་ཕྱིར། །བརྩེ་བས་འཇིགས་བྱེད་ཁྲོ་མོའི་སྐུར་བསྟན་ནས། །དབུགས་འབྱིན་མཛད་ཅིང་དངོས་གྲུབ་མཆོག་རྩོལ་བ། །སྒྲོལ་མ་དྲག་པོ་འདུལ་ལ་ཕྱག་འཚལ་ལོ། །དཔལ་ལྡན་ལྷ་མོ་སྟོན་ཀའི་ཟླ་བའི་མདོག །ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། །ཡེ་ཤེས་དཔག་ཡས་ཚེ་ཡི་མཆོག་སྩོལ་བ། །རྣམ་པར་རྒྱལ་མའི་ཞབས་ལ་ཕྱག་འཚལ་ལོ། །མར་གད་མདོག་མཚུངས་ཉི་མ་ལྟ་བུར་གསལ། ། ཉོན་མོངས་དུག་འཇོམས་རྨ་བྱའི་མཇུག་སྒྲོ་དང༌།

།དངོས་གྲུབ་ཀུན་སྩོལ་བདུད་རྩིའི་བུམ་པ་འཛིན། །རྨ་བྱ་ཆེན་མོའི་ཞབས་ལ་ཕྱག་འཚལ་ལོ། །གང་གིས་མཚན་ཙམ་འཛིན་ཅིང་དྲན་པས་ཀྱང༌། །བར་དུ་གཅོད་པ་ཀུན་ལས་གྲོལ་འགྱུར་ཞིང༌། །དྲི་མེད་བདེ་བ་ཆེན་པོ་ཐོབ་མཛད་པ། །ལྷ་མོ་འོད་ཟེར་ཅན་ལ་ཕྱག་འཚལ་ལོ། །ཆོས་དབྱིངས་རང་བཞིན་ཨིནྡྲ་ནཱི་ལའི་མདོག ། ཞལ་གཅིག་ཕྱག་གཉིས་ཞབས་ཟུང་བརྗིད་པའི་སྐུ། །ཡེ་ཤེས་རལ་གྲི་རྡོ་རྗེའི་ཞགས་པ་བསྣམས། ཁྲོ་རྒྱལ་མི་གཡོ་མགོན་ལ་ཕྱག་འཚལ་ལོ། ། དཔལ་ཆེན་ ∶ ནམ་མཁའི་ (《 ཞ 》《 ལུ 》 སྟོན་ཁའི་ ) མདོག་གི་མདངས་ལྡན་ཞིང༌།། དུས་མཐའི་སྤྲིན་ལྟར་ཧཱུྃ་གིས་འབྲུག་སྟོང་ཆེམ། །འབར་བའི་རྡོ་རྗེས་བགེགས་ཀྱི་ཀླད་འགེམས་པ། །ཕྱག་ན་རྡོ་རྗེ་བསྣམས་ལ་ཕྱག་འཚལ་ལོ། །མ་ལུས་རྒྱལ་བའི་གཉིས་མེད་ཡེ་ཤེས་ལས། །ཉེ་བར་བསྒྲུབས་པའི་མཐུ་སྟོབས་རྡོ་རྗེ་ཡིས ༑ ༑ བགེགས་ཀྱི་དཀྱིལ་འཁོར་རྣམ་པར་འཇོམས་བྱེད་པ། །དཔལ་ཆེན་རིགས་སྔགས་རྒྱལ་ལ་ཕྱག་འཚལ་ལོ། །ཐུགས་རྗེས་གདུག་པ་འདུལ་ཕྱིར་རབ་ཁྲོས་པ། །བྱུ་རུའི་མདོག་མཚུངས་པདྨའི་དབྱུག་ཏོ་འཛིན། །རྟ་མཆོག་ཞལ་གྱི་སྒྲ་ཡིས་བདུད་འཇོམས་པ། ཁྲོ་རྒྱལ་རྟ་མགྲིན་ཁྱོད་ལ་ཕྱག་འཚལ་ལོ ༑ ༑ རྒྱལ་བ་ཀུན་གྱི་གསུང་རབ་རྒྱ་མཚོ་ཡི། །རྣམ་པར་འཕྲུལ་པའི་དཔལ་ལས་ལེགས་བྱུང་ཞིང༌། །སྒྲུབ་པ་པོ་ལ་བློ་གྲོས་མཆོག་སྟེར་བ། །ལྷ་མོ་དབྱངས་ཅན་ལ་ཕྱག་འཚལ་ལོ། །འབྱུང་ལྔའི་མདོག་ཅན་འབྱུང་ཆེན་ལྔ་ལ་དབང་ ༑ ༑ ཀུན་ཏུ་སྒྱུར་ (《 ལུ 》 འཕྲོག་ ) བྱེད་རྡོ་རྗེའི་འདབ་གཤོག་ཅན། །ཀླུ་ཡི་དཔལ་འཕྲོག་ལྷ་མིའི་དཔལ་གྱུར་པ། །རྡོ་རྗེ་ནམ་མཁའ་ལྡིང་ལ་ཕྱག་འཚལ་ལོ ༑ ༑ གང་གིས་འཕྲུལ་དང་མངོན་པར་ཤེས་པའི་དཔལ། །ཉེ་བར་ཐོབ་ནས་ཐུབ་པའི་བཀའ་བཞིན་དུ། །བསྟན་པ་རིན་ཆེན་བང་མཛོད་ལེགས་བསྲུང་བ ༑ ༑ རྡོ་རྗེ་ཆོས་སྐྱོང་རྣམས་ལ་ཕྱག་འཚལ་ལོ། །གང་སྔོན་སྦྱིན་པ་རྒྱ་མཚོའི་དགེ་བསགས་པས། །ཚེ་དང་ནོར་དང་མཐུ་ཡི་དཔལ་བརྙེས་ནས། །སྒྲུབ་པ་པོ་ལ་དབྱིག་གི་ཆར་འབེབས་པ།

།ནོར་སྦྱིན་རྣམས་ལ་བསྟོད་ཅིང་ཕྱག་འཚལ་ལོ། །འདོད་པའི་ལྷ་རྣམས་ལ་བསྟོད་པའི་རབ་ཏུ་བྱེད་པ་འཕགས་པས་སྦྱར་བའོ།། །། ༄༅། །རིག་མ་བཅུ་དྲུག་གི་∶མཆོད་པའི་ཚིག་ཚན་ (《 ཞ 》 ཚིགས་བཅད་ )གཉིས་བཞུགས། ༄༅། །ན་མོ་གུ་རུ་བཛྲ་ངྷཱ་རཱ་ཡ། རྡོ་རྗེ་ལྷ་མོ་པི་ཝྃ་མ། །སྟོན་ཀའི་མདོག་ཅན་པི་ཝྃ་ལག །པི་ཝྃ་སྒྲ་དང་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་གླིང་བུ་མ། །གསེར་གྱི་མདོག་ཅན་གླིང་བུའི་ལག །གླིང་བུའི་སྒྲ་དང་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་རྔ་ཟླུམ་མོ། །བནྡྷུའི་མདོག་ཅན་རྔ་བཟླུམ་ལག ༑ རྔ་ཟླུམ་སྒྲ་དང་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི ༑ ༑ རྡོ་རྗེ་ལྷ་མོ་རྫ་རྔ་མོ། །མ་རྒད་མདོག་མཚུངས་རྫ་རྔའི་ལག །རྫ་རྔའི་སྒྲ་དང་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་བཞད་པ་མོ། །ཀེ་ྃཤུའི་མདོག་མཚུངས་བཞད་པའི་ཞལ། །འཛུམ་པའི་བཞིན་དང་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་སྒེག་པ་མོ། །དབང་སྔོན་མདོག་མཚུངས་སྒེག་པའི་ཚུལ། །སྙེམས་པའི་ལུས་དང་གླུར་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་གླུ་དབྱངས་མ། །འཆར་ཀའི་མདོག་མཚུངས་གླུ་ལེན་བརྩོན། །གླུ་དང་རོལ་མོའི་སྒྲ་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་གར་མཁན་མ། །མ་རྒད་མདོག་མཚུངས་གར་སྒྱུར་ཞིང༌། །གར་དང་སྙན་པའི་དབྱངས་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་མེ་ཏོག་མ། །གུར་གུམ་མདོག་མཚུངས་མེ་ཏོག་ལག །མེ་ཏོག་ཆར་དང་རོལ་མོ་བཅས ༑ ༑ ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་བདུག་སྤོས་མ ༑ ༑ དུ་བའི་མདོག་མཚུངས་བདུག་སྤོས་ལག །བདུག་པའི་སྤྲིན་དང་རོལ་མོར་བཅས། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་མར་མེ་མ ༑ ༑ གློག་འོད་མདོག་མཚུངས་མར་མེའི་ལག །མར་མེའི་འོད་དང་རོལ་མོར་བཅས།

།ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་དྲི་ཆབ་མ ༑ ༑ པྲྀ་ཡང་མདོག་མཚུངས་དུང་ཆོས་ལག །དྲི་ཡི་ཆར་དང་རོལ་མོར་བཅས ༑ ༑ ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་གཟུགས་མཛེས་མ། །སྟོན་ཟླའི་མདོག་མཚུངས་མེ་ལོང་ལག །ཡིད་འོང་གཟུགས་དང་རྒྱན་ལྡན་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་ཞལ་ཟས་མ། །ཛཱ་བའི་མདོག་མཚུངས་ཞལ་ཟས་ལག །ཞལ་ཟས་བདུད་རྩིའི་ཆར་འབེབས་པ། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་ན་བཟའ་མ། །མ་རྒད་མདོག་མཚུངས་ན་བཟའི་ལག །གོས་དང་རེག་དང་འཁྱུད་པར་ལྡན། །ནམ་མཁའ་ཁྱབ་པས་མཆོད་པར་བགྱི། །རྡོ་རྗེ་ལྷ་མོ་ཆོས་དབྱིངས་མ། །ཀུནྡའི་མདོག་མཚུངས ་ཆོས་ འབྱུང་ལག །ཟག་པ་མེད་པའི་བདེ་སྟེར་མ། །ནམ་མཁའ་ཁྱབ་པས་མཆོད་པར་བགྱི། །བླ་མ་དཀྱིལ་འཁོར་ལྷ་ ཚོགས་ལ། །རྡོ་རྗེ་ལྷ་མོའི་མཆོད་པ་ཡིས། །མཆོད་པས་དཔལ་བདེའི་འབྲས་འབྱིན་པའི། །ཚུལ་འདི་རྒྱལ་པོས་བསྐུལ་ནས་སྦྱར། །ཚིག་འདི་འཕགས་པས་བསྡེབས་མོད་ཀྱི། །དོན་འདི་འཕགས་མཆོག་གསུང་ལས་འབྱུང༌། །འདི་ཡིས་དགེ་བས་འགྲོ་བ་ཀུན། །འདི་འདྲའི་ཚུལ་གྱིས་རོལ་པར་ཤོག །ཆུ་ཕག་འབྱུང་བའི་འཁོར་ལོ་ལ། ཁའི་ཕིང་ཧུར་བྲིས་པ་ཡིན།། །། (《 ལུ 》+ ༄༅། །རིག་མ་བཅུ་དྲུག་གི་མཆོད་པ་ཆུ་གླང་མ། ། ) ༄༅། །ན་མོ་བཛྲ་སཏྭཱ་ཡ། ཧཱུྃ་གིས་ཡི་གེ་ལས་བྱུང་དཔལ་ལྷ་མོ། ། རབ་མཛེས་རྡོ་རྗེ་དྲིལ་བུ་པི་ཝཾ་ལག །མཁའ་མདོག་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གིས་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་གླིང་བུའི་ལག ། གསེར་མདོག་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་རྔ་ཟླུམ་ལག །ཆེས་དམར་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གིས་ཡི་གེ་ལས་བྱུང་དཔལ་ལྷ་མོ།

།རབ་མཛེས་རྡོ་རྗེ་དྲིལ་བུ་རྫ་རྔའི་ལག །མདོག་ལྗང་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག ༑ ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་བཞད་པའི་ཞལ། །ཆེས་དམར་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་སྙཻམས་པའི་ལག །མཁའ་མདོག་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་གླུ་ལེན་མ། །གསེར་མདོག་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་གར་མཁན་མ། །རབ་ལྗང་ནམ་མཁའ་ཁྱབ་པར་རབ་སྤྲོས་པའི། ། བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་མེ་ཏོག་ལག །གསེར་མདོག་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག།ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་བདུག་སྤོས་ལག ༑ ལྗང་སེར་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་མར་མེའི་ལག །མདོག་དམར་ནམ་མཁའ་ཁྱབ་པར་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་དྲི་ཆབ་ལག །མདོག་ལྗང་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག ༑ ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་མེ་ལོང་ལག ༑ མདོག་དཀར་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག

།ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་ཞལ་ཟས་ལག །མདོག་དམར་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་ ∶ ན་བཟའི་ (《 ཞ 》 ནམ་མཁའི་ ) ལག །མདོག་ལྗང་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །ཧཱུྃ་གི་ཡི་གེ་ལས་བྱུང་དཔལ་ལྷ་མོ། །རབ་མཛེས་རྡོ་རྗེ་དྲིལ་བུ་ཆོས་འབྱུང་ལག །མདོག་དཀར་ནམ་མཁའ་ཁྱབ་པར་རབ་སྤྲོས་པའི། །བདེ་བ་ཆེན་པོའི་མཆོད་པས་མཉེས་གྱུར་ཅིག །རྡོ་རྗེ་གསུམ་མཆོག་གོ་འཕང་རབ་བརྙེས་ནས། །འདོད་ཡོན་རྡོ་རྗེའི་བདེ་ལ་དབང་འབྱོར་པ། །ཉིད་ཀྱིས་ཉིད་ལ་མཆོད་པའི་ཚུལ་ཇི་བཞིན། །གང་གིས་མཆོད་པ་དེ་ཡང་དེ་འདྲར་འགྱུར། །ཚིགས་སུ་བཅད་པ་བདག་གིས་བསྡེབས་ཀྱང་དོན ༑ ༑ རྒྱུད་ལས་འབྱུང་ཕྱིར་འགལ་བ་ཡོད་མ་ཡིན། །བདག་གཞན་བདེ་ཆེན་རོལ་པས་རོལ་པ་ཡི། །བརྟུལ་ཞུགས་མཆོག་ལ་དགྱེས་པའི་ངང་ཚུལ་ཅན ༑ ༑ མི་ཡི་དབང་པོའི་གསུང་གིས་རབ་བསྐུལ་ནས། །སྔགས་འཆང་འཕགས་པ་ཞེས་བྱས་སྦྱར་བ་ཡིན། །དགེ་བ་གང་དེས་འགྲོ་བ་མ་ལུས་ཀུན།། འདོད་ཡོན་རྡོ་རྗེའི་བདེ་ལ་རོལ་པར་ཤོག

།ཆུ་མོ་གླང་གི་ལོ་གདུ་བུའི་ཟླ་བའི་ཚེས་ཉི་ཤུ་བདུན་ལ་ཁའི་ཕིང་ཧུར་སྦྱར་བའོ།། །། ༄༅། །བསྲུང་བ་ལྔའི་དབང་མཆོག་སྡོམ་རིང་ཐུང་བཞུགས། ། ༄༅། །རིགས་ཀྱི་ཁྲོ་བོའི་ང་རྒྱལ་གྱིས། །སྔོན་འགྲོ་སྦྱངས་ནས་མཚམས་གཅོད་བྱ། །གནས་དང་མཆོད་པ་བྱིན་ཕབ་ནས། །བདག་བསྐྱེད་མཆོད་ནས་བཟླས་པ་བྱ། །བུམ་པ་གསལ་གདབ་མཆོད་ནས་བཟླ། །དཀྱིལ་འཁོར་བསྒྲུབས་ནས་བྱིན་གྱིས་བརླབ། །མཆོད་བསྟོད་གཏོར་མ་རྣམ་བདུན་བཏང་ ༑ ༑ གཙོ་མོའི་བུམ་སྟེང་མཆོད་རྟེན་ནི། །མིང་བྱང་བཅས་ལ་ཀུནྡ་དང་ ༑ ༑ དཱུར་བ་སྔགས་དང་བཅས་པས་མཆོད། །ཕྱོགས་བཞིའི་གཏོར་མ་ཕྱོགས་ནས་བཏང༌། །སོ་སོའི་གཏོར་བཅས་ལྷ་གཞན་ལ། །གསོལ་བ་བཏབ་ནས་སླར་ཡང་མཆོད། །བྱུར་བསལ་དུག་དབྱུང་རྣམ་གཉིས་བྱ། །རྒྱལ་བར་བྱེད་པས་བསླངས་ནས་ནི། །གོས་གསར་རྒྱན་གྱིས་བརྒྱན་བྱས་ནས། ། དབང་བསྐུར་དོན་དུ་གསོལ་བ་གདབ། །སྤྱི་བོར་བུམ་བཞག་སོར་འབྲང་གི། གཟུངས་རིང་གཉིས་དང་སྔགས་གཞན་གྱིས། །དབང་བསྐུར་ནས་ནི་སྔགས་ཀྱིས་བསྲུང༌། །སྲུང་འཁོར་བཏགས་ཤིང་རྡོ་རྗེ་བསྲུང༌། །བདེན་པའི་སྟོབས་ཀྱིས་བསྲུང་བྱས་ནས། །སྨན་ནམ་ཟས་ལ་བདེན་པའི་སྟོབས། །བརྗོད་ནས་མངའ་དབུལ་ཤིས་པ་བརྗོད། །ཡོན་བླང་མཆོད་བསྟོད་གཤེགས་སུ་གསོལ།། དམ་པས་བསྐུལ་ནས་འཕགས་པས་སྦྱར།། །། (《 ལུ 》+ ༄༅། །བསྲུང་བ་ལྔའི་ཆོག་ཁྲིགས་དང་དེའི་སྡོམ། ། ) ༄༅། །རྗེ་བཙུན་མ་རིག་པའི་རྒྱལ་མོ་ལྔ་ལ་ཕྱག་འཚལ་ལོ། །དེ་ནས་རིགས་སྔགས་འཆང་བ་རྣམས་ལ་ཕན་གདགས་པའི་ཕྱིར། འདི་ཆོ་གའི་རིམ་པ་བརྗོད་པར་བྱ་སྟེ། དཀྱིལ་འཁོར་དང་བུམ་པ་དང༌། ཡོ་བྱད་ཐམས་ཅད་ཉེ་བར་བཤམས་ནས། རང་ཉིད་འཇིག་རྟེན་གསུམ་རྒྱལ་གྱི་རྣལ་འབྱོར་དང་ལྡན་པས། རོལ་མོའི་སྒྲ་དང་བཅས་པས། གནས་དང་ཡོ་བྱད་བྱིན་ཕབ་ལ། འབྱུང་པོའི་ཚོགས་ཐམས་ཅད་ལ་སྔོན་དུ་འགྲོ་བའི་གཏོར་མ་བྱིན་ལ། མཚམས་གཅད་པར་བྱའོ། །དེ་ནས་དཀྱིལ་འཁོར་ཡོངས་སུ་རྫོགས་པའམ། གཙོ་མོ་འབའ་ཞིག་གིས་བདག་བསྐྱེད་བསྒོམས་ནས་མཆོད་པ་དེའི་སྔགས་བཟླའོ

༑ ༑ དེ་ནས་བུམ་པ་ལྔ་ཡོད་ན། དབུས་ཀྱི་ནི་ཤར་དུ་བཞག་ལ། གཞན་རྣམས་ནི་ཕྱོགས་ཕྱོགས་ན་བཀོད་ནས། ཡངས་ཤིང་རྒྱ་ཆེ་བའི་རིན་པོ་ཆེའི་བུམ་པ་བསྐྱེད་པའི་ནང་དུ་སྒྲུབ་པའི་ཐབས་ལས་འབྱུང་བ་བཞིན་ལྷ་མོ་ལྔ་བསྐྱེད་པར་བྱ་སྟེ། གཙོ་མོའི་འཁོར་དུ་འཇིག་རྟེན་སྐྱོང་བ་དང༌། གཟའ་དང་རྒྱུ་སྐར་དང༌། རྒྱལ་པོ་བཞི་བསྒོམ་པར་བྱའོ། །དེ་དག་ལ་སོ་སོའི་ཡེ་ཤེས་པ་བསྟིམ་ནས། དབང་བསྐུར་ལ་ལྷ་མོ་ལྔའི་རིགས་བདག་ནི་སྒྲུབ་ཐབས་བཞིན་ནོ། །འཇིག་རྟེན་པ་རྣམས་ལ་ནི་གཙོ་མོ་ཉིད་ཀྱིས་དབུར་རྒྱན་པར་བསྒོམ་མོ། །དེ་དག་ལ་མཆོད་ཅིང་བསྟོད་ནས། སོ་སོའི་བཟླས་པ་ཅི་ནུས་བྱས་པའི་མཐར་མཆོད་ཅིང་བསྟོད་ལ། ཡེ་ཤེས་པ་གཤེགས་སུ་གསོལ་ནས ༑ དུང་ཆོས་ཀྱི་ཆུ་བླུགས་པའི་རྐྱེན་གྱིས། དམ་ཚིག་པ་ཞུ་བ་ལས་བྱུང་བའི་བུམ་པའི་ཆུར་བལྟའོ། །དེ་ནས་སྟ་གོན་གྱི་སྐབས་སུ་མེ་ཏོག་ཚོམ་བུའི་དཀྱིལ་འཁོར་དང༌། དངོས་གཞིའི་ཚེ་རྡུལ་ཚོན་གྱི་དཀྱིལ་འཁོར་བསང་ཞིང་སྦྱངས་པས་ཡན་ལག་བཞི་རྫོགས་སུ་བསྐྱེད་ལ་སོ་སོའི་སྔགས་བདུན་བདུན་བརྗོད་ལ་བྱིན་གྱིས་བརླབ་པར་བྱའོ། །དེ་ནས་མཆོད་ཡོན་ནས་གོས་ཟུང་གི་བར་དུ་ཕྱིའི་མཆོད་པ་དང༌། སྒེག་མོ་ལ་སོགས་པ་དང༌། རིན་ཆེན་སྣ་བདུན་དང་ ༑ འདོད་ཡོན་ལྔ་སྟེ་ཡིད་ལས་བྱུང་བས་མཆོད་ནས་བསྟོད་ལ། སྟ་གོན་གྱི་ཚེ། ཆེ་གེ་ཞེས་བྱ་བའི་བཅོམ་ལྡན་འདས་ནས། རིག་པའི་རྒྱལ་མོར་ཕྱག་འཚལ་བསྟོད། །ཅེས་པ་ལ་སོགས་པས་མཁྱེན་པར་གསོལ་ནས་གནང་བ་བྱིན་པར་བསམ་མོ། །དེ་ནས་གཏོར་མ་རྣམས་ཕུལ་ནས། བཀྲ་ཤིས་དང་བདེན་པའི་སྟོབས་རྣམས་བརྗོད་ནས། སླར་ཡང་མཆོད་ཅིང་བསྟོད་ནས། ཡེ་ཤེས་པ་ནམ་མཁའ་ལ་བཏེག་ནས་དམ་ཚིག་པ་རང་ལ་བསྡུའོ། །དངོས་གཞིའི་དུས་ལ་བབ་པའི་ཚེ། མཆོད་བསྟོད་ཀྱི་བར་སྔ་མ་ལྟར་བྱས་ལ། གཏོར་མ་དང་པོ་ནི་རང་རང་གི་སྔགས་སྔོན་དུ་འགྲོ་བའི་ཨ་ཀཱ་རོས་ལྷ་མོ་ལྔ་ལ་དབུལ་ལོ། །གཉིས་པ་ཆོས་སྐྱོང་དང༌། གསུམ་པ་ཆ་གསུམ་ནས་འབྱུང་བ་ལྟར་ཕྱོགས་སྐྱོང་རྣམས་ལ་དབུལ་ལོ།

།དེ་ནས་གཙོ་མོའི་བུམ་པའི་སྟེང་དུ། རིང་བསྲེལ་དང་བཅས་པའི་མཆོད་རྟེན་བཞུགས་པ་ལ། བསྒྲུབ་བྱའི་མིང་བྱང་བཏགས་ནས། མཆོད་རྟེན་བཅོམ་ལྡན་འདས་མའི་དབུ་ཐོག་གི་མཆོད་རྟེན་དུ་དམིགས་ཤིང༌། བུམ་པའི་ནང་དུ་ལྷ་མོ་གཞན་དང༌། འཁོར་ཐམས་ཅད་ཚང་བར་དམིགས་ལ། མེ་ཏོག་དཀར་པོའམ། ལེགས་པར་བཀྲུས་པའི་འབྲས་དཀར་པོ་བསངས་ཤིང་སྦྱངས་པ། ཀུྃ་ལས་བྱུང་བའི་ཀུནྡའི་ཕུང་པོ་ནད་དང་བར་ཆད་མ་ལུས་པར་སེལ་བའི་ནུས་པ་དང་ལྡན་པར་བསྐྱེད་པ། ལྷ་རྣམས་ཀྱི་གཙུག་ཏོར་ལ་ཕུལ་བས། ཡོན་གྱི་བདག་པོའི་སྡིག་པ་དང་བར་དུ་གཅོད་པ་ཐམས་ཅད་བསལ་བར་བསམ་ཞིང༌། སོ་སོའི་སྔགས་ཀྱི་མཐར། ཆེ་གེ་མོའི་སྡིག་པ་དང་སྒྲིབ་པ་དང་ནད་དང༌། བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་རེ་རེ་ལའང་བརྒྱ་རྩ་བརྒྱད་ལ་སོགས་པ་དབུལ་ལོ། །དེ་ནས་དཱུར་བའི་མྱུ་གུ་མ་ཉམས་པ་བསངས་ཤིང་སྦྱངས་པ། དཱུྃ་ལས་བྱུང་བའི་དཱུར་བ་གཞོན་ནུ་ཚེ་དང་བསོད་ནམས་འཕེལ་བའི་ནུས་པ་དང་ལྡན་པར་བསྐྱེད་དེ། སྔ་མ་ལྟར་ཕུལ་བས། ཡོན་གྱི་བདག་པོའི་ཚེ་དང་བསོད་ནམས་སྤེལ་བར་བསམ་ཞིང༌། སོ་སོའི་སྔགས་ཀྱི་མཐར། ཆེ་གེ་མོའི་ཚེ་དང་བསོད་ནམས་དང་དཔལ་དང་འབྱོར་པ་ཐམས་ཅད་པུཥྟིཾ་ཀུ་རུ་ཨོཾ་ཞེས་རེ་རེ་ལའང་བརྒྱ་རྩ་བརྒྱད་ལ་སོགས་པས་དབུལ་ལོ། །དེ་ནས་ཤར་ནས་བརྩམས་ཏེ། ཕྱོགས་བཞིར་གཏོར་མ་ཕྱོགས་བཞི་དང༌། དབུས་ཀྱི་གཏོར་མ་ཤར་ནས་བཏང་ཞིང༌། དེ་དག་གི་ཚེ་ཡོན་གྱི་བདག་པོས་སྤོས་དང་བཅས་པས་གསོལ་བ་གདབ་བོ། །དེ་དག་གི་མཐར་རོལ་མོའི་སྒྲ་བྱའོ། །དེ་ནས་གཟའ་དང་སྐར་མ་རྣམས་ལ་གཏོར་མ་ཕུལ་ལ། གསོལ་བ་གདབ་བོ། །གསང་སྔགས་རྗེས་སུ་འཛིན་པའི་གཏོར་མ་བདུན་རིམ་གྱིས་ཕུལ་ནས། གྲལ་ལ་བཤམས་པའི་གཏོར་མ་བཞི་པ་ཆ་གསུམ་གྱི་ཆོ་གས། འབྱུང་པོའི་ཚོགས་དང༌། ལྔ་པ་ཀླུ་རྣམས་དང༌། དྲུག་པ་གཞིའི་བདག་པོ་དང༌། བདུན་པ་ཆ་གསུམ་གྱི་ཆོ་གས་བགེགས་རྣམས་ལ་བསྔོས་ལ་དེ་ཉིད་ ∶ དུ་ (《 ལུ

》 དེ་ཉིད་བསྔོས་ཚར་མ་ཐག་ཏུ་ ) གཏང་ངོ༌། །དེ་ནས་ཡང་དཀྱིལ་འཁོར་གྱི་ལྷ་རྣམས་ལ་མཆོད་བསྟོད་བསྡུས་པ་བྱས་ལ། དཀྱིལ་འཁོར་གྱི་ཤར་དུ་ཡོན་གྱི་བདག་པོ་བཞག་ལ། བྱུར་གསལ་བ་དང་དུག་བསལ་བ་རིགས་གཉིས་བྱས་ནས། སློབ་དཔོན་གྱིས་རྡོ་རྗེ་བཟུང་བའི་རྩེ་མོ་བསྒྲུབ་བྱའི་ལག་པ་གཉིས་ཀྱིས་བཟུང་ལ་རྒྱལ་བར་བྱེད་པའི་ཚིག་བརྗོད་ཅིང༌། ཛ་ཡ་ཛ་ཡ་ཞེས་བརྗོད་པའི་ཚེ། རོལ་མོའི་སྒྲ་དང་བཅས་པས་བསླངས་ལ་ཁྲི་སྟན་གསར་པའི་སྟེང་དུ་བཞག་གོ །དེ་ནས་ཡོན་གྱི་བདག་པོས་མཎྜལ་དང་མེ་ཏོག་ཕུལ་ལ། སློབ་དཔོན་དང་དཀྱིལ་འཁོར་ལ་དབང་བསྐུར་བའི་དོན་དུ་ (《 ཞ 》+ ལན་གསུམ་ ) གསོལ་བ་བཏབ་ནས། གཙོ་མོའི་བུམ་པར་ཆུ་རྣམས་བསྡུས་ལ་སྤྱི་བོར་བཞག་པའི་ ∶ ནང་དུ་གསལ་བར་དམིགས་ (《 ཞ 》 ལྷ་རྣམས་བསམ་ ) ནས། དེ་དག་གི་སྐུའི་ཆ་ནས་བདུད་རྩི་རྒྱུན་བབས་ནས། བུམ་པ་གང་བར་བསམ་ཞིང༌། སྒྲུབ་པའི་གྲོགས་དང་བཅས་པས་བསྲུང་བའི་གཟུངས་སྔ་མ་དང་ཕྱི་མ་གཉིས་སྐད་གདངས་མཐོན་པོས་ལན་གསུམ་བཀླག་པར་བྱའོ། །དེ་དག་གི་ཚེ་ཡོན་གྱི་བདག་པོའི་མིང་སྤེལ་བ་ནི་ཤིན་ཏུ་གལ་ཆེ་བ་ཉིད་དོ། །དེ་ནས་སྤྱི་བོར་རྡོ་རྗེ་བཞག་ལ་སོ་སོའི་སྔགས་ཀྱི་མཐར་ཆེ་གེ་མོ་ལ་རཀྵ་རཀྵ་རཀྵྃ་ཀུ་རུ་སྭཱ་ཧཱ། ཞེས་ལན་གསུམ་བརྗོད་པས་བསྲུང༌། དེ་ནས་གྲོགས་དང་བཅས་པས་ (《 ཞ 》《 ལུ 》+ ཐམས་ཅད་ཀྱི་ ) མགྲིན་གཅིག་ཏུ་བདེན་པ་དང་བདེན་པའི་ཚིག་གང་གིས་ཞེས་པ་ལ་སོགས་པ་བདེན་པའི་ཚིག་ལན་གསུམ་དང༌། འཇིག་རྟེན་འདིའམ་ཡང་ (《 ཞ 》 གང་ ) དག་འདས་པ་དང་ཞེས་བྱ་བ་ལ་སོགས་པའི་བཀྲ་ཤིས་ཀྱི་ཚིག་རྣམས་བརྗོད་ནས ༑ སླར་ཡང་ (《 ཞ 》《 ལུ 》+ དཀྱིལ་འཁོར་ལ་ ) མཆོད་ཅིང་བསྟོད་ལ། ཡེ་ཤེས་པ་གཤེགས་སུ་གསོལ་ནས། དམ་ཚིག་པ་དེ་ཉིད་དུ་བཞུགས་པར་བསམ་མོ ༑ ༑ དེ་ལྟ་བུ་ཉི་མ་གསུམ་མམ་ལྔའམ་བདུན་ལ་སོགས་པ་བྱས་པའི་མཐར་རྒྱ་ཆེར་མཆོད་ཅིང་བསྟོད་ནས། འདོད་པའི་དོན་གསོལ་བཏབ་ལ། སྨོན་ལམ་རྣམ་པར་དག་པ་བཏབ་ནས་བཟོད་པར་གསོལ་ཏེ།

ཡེ་ཤེས་པ་བཤེགས་སུ་གསོལ། དམ་ཚིག་པ་རང་ལ་བསྡུའོ། །དེ་ནས་ལས་ཀྱི་རྗེས་བསྡུས་ལ། ཡོན་གྱི་བདག་པོས་སློབ་དཔོན་ལ་ཡོན་རྒྱ་ཆེར་དབུལ་ཞིང་དགའ་སྟོན་རྒྱ་ཆེར་བྱའོ། །འདི་མ་གཏོགས་པ་ཁམས་གསུམ་ན། །བསྲུང་བའི་རིགས་སྔགས་གཞན་མེད་ཅེས། །དེ་བཞིན་གཤེགས་པ་ཉིད་ཀྱིས་ནི། ། ངེས་པར་གསུངས་པ་དེ་བཞིན་དུ། །འདི་མ་གཏོགས་པ་འཛམ་གླིང་ན། །ཆོ་ག་རྣམ་པར་སྦྱར་བ་མེད། །དེ་འདྲ་གཞུང་གི་དགོངས་དོན་དང༌། །དཔལ་ལྡན་ས་སྐྱར་རིམ་བྱོན་པའི། །བླ་མའི་མན་ངག་ལས་རྟོགས་ནས། །རྟོགས་པ་ཇི་བཞིན་རྣམ་པར་བཀོད། །འདི་ལས་རྣམ་པར་ཕྱེ་བ་ཡི། །ཆོ་ག་ཞིབ་མོ་གཞན་ཡོད་མོད། །ཆོ་གའི་གཙོ་བོར་གྱུར་པའི་ཕྱིར། །འདི་ཙམ་ཞིག་ནི་བྲིས་པ་ཡིན། །དེ་ལས་དགེ་བ་གང་བསྐྲུན་པ། །དེ་ཡིས་བདག་དང་འགྲོ་ཀུན་གྱིས ༑ ༑ དེ་བཞིན་གཤེགས་པའི་དཔལ་ཡོན་ཀུན། །དེ་བཞིན་གཤེགས་བཞིན་ཐོབ་པར་ཤོག །མདོ་སྡེ་རིན་པོ་ཆེ་ལྔ་དང༌། དཔལ་ས་སྐྱའི་བླ་མ་དམ་པ་རྣམས་ཀྱི་མན་ངག་ལ་བརྟེན་ནས། རིག་སྔགས་འཆང་བ་དགེ་སློང་འཕགས་པ་ཞེས་བྱ་བས། དོན་དུ་གཉེར་བའི་རང་གི་སློབ་མ་མང་པོས་གསོལ་བཏབ་པའི་ངོར། ཤིང་མོ་ཕག་གི་ལོ་གདུ་བུའི་ཟླ་བའི་ཚེས་ཉི་ཤུ་ཉིན་པར ༑ ལྡན་ ∶ ཀློང་ཐང་ (《 ཞ 》 གླེན་ཧཾ་ ) འཇིག་རྟེན་སྒྲོན་མའི་གཙུག་ལག་ཁང་དུ་སྦྱར་བའོ། །ཡི་གེ་པ་ནི་ཨ་ཙ་རའོ།། །།ཆོ་ག་འདི་རྣམས་ཀྱི་ཡི་གེ་གང་རུང་རུང་ལ་མ་སྦྱིན་ཞེས་བཀའ་རྒྱ་མཛད་ཅིང༌། ཞུ་བ་ཡང་ལན་མང་དུ་མ་བྱས་པར་མི་གནང་བར་སྣང་ངོ༌། །དེ་ནས་དོན་དུ་གཉེར་བའི་རང་གི་གྲུབ་མཐའ་འཛིན་པ་ལ་སྦྱིན་པར་བྱའོ།། །། ༄༅། །བསྲུང་པ་ལྔའི་∶མཚམས་གཅོད་(《 ལུ 》 སྔོན་འགྲོའི་ གཏོར་མའི་བཀའ་སྒོ་ )བཞུགས། ། ༄༅། །གནས་དང་ཡོ་བྱད་བྱིན་ཕབ་ནས། རིགས་ཀྱི་ཁྲོ་བོའི་ང་རྒྱལ་དང་ལྡན་པས། སྔོན་འགྲོའི་གཏོར་མ་བྱིན་གྱིས་བརླབས་ལ། འདི་སྐད་ཅེས་བརྗོད་པར་བྱའོ། །དུས་གསུམ་དུ་རྣམ་པར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་ཐམས་ཅད་ལ་ཕྱག་འཚལ་ལོ།

།སངས་རྒྱས་ལ་ཕྱག་འཚལ་ལོ། །ཆོས་ལ་ཕྱག་འཚལ་ལོ། ། དགེ་འདུན་ལ་ཕྱག་འཚལ་ལོ། །ཡང་དག་པར་རྫོགས་པའི་སངས་རྒྱས་ཉན་ཐོས་ཀྱི་དགེ་འདུན་དང་བཅས་པ་བདུན་པོ་དག་ལ་ཕྱག་འཚལ་ལོ། །འཇིག་རྟེན་ན་དགྲ་བཅོམ་པ་རྣམས་ལ་ཕྱག་འཚལ་ལོ། །བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །ཕྱིར་མི་འོང་བ་རྣམས་ལ་ཕྱག་འཚལ་ལོ། །ལན་ཅིག་ཕྱིར་འོང་བ་རྣམས་ལ་ཕྱག་འཚལ་ལོ། །རྒྱུན་དུ་ཞུགས་པར་རྣམས་ལ་ཕྱག་འཚལ་ལོ། །འཇིག་རྟེན་ན་ཡང་དག་པར་སོང་བ་རྣམས་ལ་ཕྱག་འཚལ་ལོ། །ཡང་དག་པར་ཞུགས་པ་རྣམས་ལ་ཕྱག་འཚལ་ལོ ༑ ༑ དེ་དག་ལ་ཕྱག་འཚལ་ནས། ཆོ་ག་འདི་ལ་སྦྱར་བར་བྱའོ། །མིང་འདི་ཞེས་བྱ་བ་ལ་རིགས་སྔགས་འདི་གྲུབ་པར་གྱུར་ཅིག འབྱུང་པོའི་ཚོགས་གང་སུ་དག་ས་ལ་རྒྱུ་བ་རྣམས་དང༌། ནམ་མཁའ་ལ་རྒྱུ་བ་རྣམས་དང༌། ཆུ་ལ་རྒྱུ་བ་རྣམས་དང༌། ལྷ་རྣམས་དང༌། ཀླུ་རྣམས་དང༌། ལྷ་མ་ཡིན་རྣམས་དང་ ། (《 ཞ 》《 ལུ 》+ རླུང་ལྷ་རྣམས་དང༌། ) ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། གནོད་སྦྱིན་རྣམས་དང༌། སྲིན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། འབྱུང་པོ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། སྐེམས་བྱེད་རྣམས་དང༌། སྨྱོ་བྱེད་རྣམས་དང༌། གྲིབ་གནོན་རྣམས་དང༌། བརྗེད་བྱེད་རྣམས་དང༌། གནོན་པོ་རྣམས་བདག་ལ་ཉོན་ཅིགའབྱུང་པོའི་ཚོགས་གཟི་བརྗིད་འཕྲོག་པ་རྣམས་དང༌། ཟས་སུ་མངལ་ཟ་བ་རྣམས་དང༌། ཟས་སུ་ཁྲག་འཐུང་བ་རྣམས་དང༌། ཟས་སུ་ཞག་ཟ་བ་རྣམས་དང་ ༑ ཟས་སུ་ཤ་ཟ་བ་རྣམས་དང༌། ཟས་སུ་ཚིལ་ཟ་བ་རྣམས་དང༌། ཟས་སུ་རྐང་ཟ་བ་རྣམས་དང༌། ཟས་སུ་བཙས་པ་ཟ་བ་རྣམས་དང༌། (《 ཞ 》+ ཟས་སུ་ ) སྲོག་འཕྲོག་པ་རྣམས་དང༌། ཟས་སུ་གཏོར་མ་ཟ་བ་རྣམས་དང༌། ཟས་སུ་ཕྲེང་བ་ཟ་བ་རྣམས་དང༌། ཟས་སུ་དྲི་ཟ་བ་རྣམས་དང༌། ཟས་སུ་བདུག་པ་ཟ་བ་རྣམས་དང༌། ཟས་སུ་མེ་ཏོག་ཟ་བ་རྣམས་དང༌། ཟས་སུ་འབྲས་བུ་ཟ་བ་རྣམས་དང༌།

ཟས་སུ་ལོ་ཏོག་ཟ་བ་རྣམས་དང༌། ཟས་སུ་སྦྱིན་སྲེག་ཟ་བ་རྣམས་དང༌། ཟས་སུ་རྣག་འཐུང་བ་རྣམས་དང༌། ཟས་སུ་ཕྱི་ས་ཟ་བ་རྣམས་དང་ ༑ ཟས་སུ་གཅིན་འཐུང་བ་རྣམས་དང༌། ཟས་སུ་ལྷག་མ་ཟ་བ་རྣམས་དང་ ༑ ཟས་སུ་མཆིལ་མ་ཟ་བ་རྣམས་དང༌། ཟས་སུ་ངར་སྣབས་ཟ་བ་རྣམས་དང་ ༑ ཟས་སུ་སྣབས་ཟ་ན་རྣམས་དང༌། ཟས་སུ་མི་གཙང་བ་ཟ་བ་རྣམས་དང་ ༑ ཟས་སུ་སྐྱུགས་པ་ཟ་བ་རྣམས་དང༌། ཟས་སུ་སྟོར་ཁུང་ནས་འབབ་པ་འཐུང་བ་རྣམས་དང༌། སྡིག་པའི་སེམས་དང་ལྡན་པ ་རྣམས་དང་ ། (《 ཞ 》《 ལུ 》+ སྡང་བའི་སེམས་དང་ལྡན་པ་རྣམས་དང༌། ) དྲག་ཤུལ་གྱི་སེམས་དང་ལྡན་པ་རྣམས་དང་ ༑ གཞན་གྱི་སྲོག་འཕྲོག་པ་རྣམས་བདག་ལ་ཉོན་ཅིག བསྲུང་བ་ལྔའི་ཆོ་ག་འདི་བསྒྲུབ་པར་བྱའོ། །སྤོས་དང༌། མེ་ཏོག་དང༌། བདུག་པ་དང༌། གཏོར་མ་ཡང་སྦྱིན་ནོ། །གཏོར་མ་དང་མཆོད་པ་འདིས་མགུ་བར་གྱིས་ལ། མིང་འདི་ཞེས་བྱ་བ་ལ། སྡིག་པའི་སེམས་དང་ལྡན་པ་རྣམས་དང༌། སྡང་བའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང་ ༑ གཞན་གྱི་སྲོག་འཕྲོག་པ་རྣམས་དང༌། གཟི་བྱིན་འཕྲོག་པའི་གདོན་རྣམས་ ∶ དང་ (《 ཞ 》《 ལུ 》 དེངས་ཤིག ) འབྱུང་པོ་ (《 ཞ 》《 ལུ 》+ དང་གནོད་སྦྱིན་ ) གང་སུ་དག་ཞི་བའི་སེམས་དང་ལྡན་པ་རྣམས་དང༌། བྱམས་པའི་སེམས་དང་ལྡན་པ་རྣམས་དང༌། དགེ་བའི་སེམས་དང་ལྡན་པ་རྣམས་དང༌། སངས་རྒྱས་དང༌། ཆོས་དང༌། དགེ་འདུན་ལ་མངོན་པར་དད་པ་རྣམས་བདག་ལ་ཉོན་ཅིགའདི་ལྟ་སྟེ། ནག་མོ་བཞིན་སྒྱུར་མ། གྲུལ་བུམ་མ། དུང་ཅན་མ། མེ་ཏོག་ཀ་མ་ལ་ལྟ་བུའི་མིག་ཅན་མ། འཕྲོག་མ། སྐྲ་མདོག་ལྗང་གུ་མ། དཔལ་ལྡན་མ། སྤྲེའུ་ལྟར་དམར་སེར་མ། འཕྱང་མ། རབ་ཏུ་འཕྱང་མ། དུས་ཀྱི་ཞགས་པ་ཅན་མ། བུམ་ལྟོ་མ། གཤིན་རྗེའི་ཕོ་ཉ་མ། འབྱུང་པོ་ཟ་བ་མ། མེ་ཏོག་དང༌། བདུག་པ་དང༌། དྲི་དང༌། གཏོར་མ་འདི་འབུལ་གྱིས་བཞེས་ལ། འཇིགས་པ་དང་གནོད་པ་ཐམས་ཅད་ལས་མིང་འདི་ཞེས་བྱ་བ་ལ་སྲུང་དུ་གསོལ། ལོ་བརྒྱའི་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཅིག

མིང་འདི་ཞེས་བྱ་བ་ལ་རིགས་སྔགས་ཀྱི་གཞི་རྣམས་གྲུབ་པར་གྱུར་ཅིག་སྭཱ་ཧཱ། ཞེས་བརྗོད་ནས་རོལ་མོ་དང་བཅས་ཏེ་གཏོར་མ་གཏོང་ངོ༌། །མཚམས་བཅད་པ་སྟེ་དང་པོའོ ༑༑ ༑༑ ༄༅། །སྒྲུབ་ཐབས་བཞུགས། ། ༄༅། །བསྲུང་བ་ལྔའི་དཀྱིལ་འཁོར་གྱི་སྒྲུབ་པའི་ཐབས་ཞེས་བྱ་བ། རྗེ་བཙུན་མ་སོ་སོར་འབྲང་མ་ཆེན་མོ་ལ་ཕྱག་འཚལ་ལོ། །གང་ཞིག་རྒྱལ་བ་ཉིད་ཀྱི་གཉིས་མེད་ཐུགས་ལས་རྣམ་སྤྲུལ་པ། །སྣ་ཚོགས་ཚུལ་འཆང་དཀར་སེར་དམར་སྔོ་མརྒད་མདོག་མཚུངས་པ། །སོ་སོར་འབྲང་མ་སྟོང་ཆེན་རབ་འཇོམས་རྨ་བྱ་ཆེན་མོ་དང༌། །གསང་སྔགས་རྗེས་འཛིན་བསིལ་བའི་ཚལ་ལ་རྟག་ཏུ་ཕྱག་འཚལ་ལོ། །ཚེ་དང་ལོངས་སྤྱོད་འཁོར་དང་དཔལ་དང་སྙན་པ་དང་ ༑ ༑ གཟུངས་དང་ཏིང་འཛིན་བླ་ན་མེད་པའི་ཡེ་ཤེས་སོགས། །སྒྲུབ་པོ་རྣམས་ཀྱིས་བདེ་བླག་ཉིད་དུ་ཐོབ་བྱེད་པའི། །སྒྲུབ་ཐབས་རིམ་པ་བླ་མའི་གསུང་བཞིན་བདག་གིས་བཤད། །དེ་ལ་འདིར་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་སེམས་བསྐྱེད་ནས། དཀྱིལ་འཁོར་འདིའམ་གཞན་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པ། བླ་མ་ལས་ལུང་ཡང་དག་པར་ནོས་པ། བསྲུང་བ་ལྔ་བསྒྲུབ་པར་འདོད་པའི་གང་ཟག་གིས་ཁྲུས་དང་གཙང་སྦྲ་ཚུལ་བཞིན་དུ་བྱས་ལ། སྟན་བདེ་བ་ལ་འདུག་ནས། བླ་མ་དང་དཀོན་མཆོག་གསུམ་ལ་སྙིང་ཐག་པ་ནས་སྐྱབས་སུ་སོང་ལ། སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་ནས། སངས་རྒྱས་ཀྱི་ས་ལ་དགོད་པའི་ཕྱིར། རིག་པའི་རྒྱལ་མོ་རྣམ་པ་ལྔ་བསྒོམ་སྙམ་དུ་བྱང་ཆུབ་ཀྱི་སེམས་བསྐྱེད་ལ། རང་གི་སྤྱི་བོ། མགྲིན་པ། སྙིང་ག་གསུམ་དུ་ཨོཾ་ཨཱ༔ཧཱུྃ་གི་ཡི་གེ་དཀར་པོ་དང༌།

དམར་པོ་དང༌། སྔོན་པོ་གསུམ་རིམ་པ་བཞིན་དུ་བསམས་ནས། ཨོཾ་ཨཱཿཧཱུྃ་རཀྵཿརཀྵ་ཧཱུྃ་ཕཊ་སྭཱ་ཧཱ། ཞེས་བྱ་བ་ལན་གསུམ་གྱིས་བདག་དང༌། གསུམ་གྱིས་གནས་དང༌། གསུམ་གྱིས་རྣལ་འབྱོར་བསྲུང་བར་བྱའོ། །དེ་ནས་རང་གི་སྙིང་གའི་དབུས་སུ་པྃ་གི་ཡི་གེ་ཡོངས་སུ་གྱུར་པ་ལས ༑ པདྨ་འདབ་མ་བརྒྱད་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་དྲི་མ་མེད་པའི་ཤེལ་ལྟར་དཀར་ཞིང་གསལ་བའི་པྲྃྃ་གི་ཡི་གེ་བསམས་ལ། དེ་ལས་སྣ་ཚོགས་པའི་འོད་ཟེར་འཕྲོས་པས་ཐོག་མ་མེད་པ་ནས་བསགས་པའི་སྒྲིབ་པ་ཐམས་ཅད་བསལ་ནས། བ་སྤུའི་བུ་ག་ཐམས་ཅད་ནས་ཕྱི་རོལ་དུ་སྤྲོས་པས། ནམ་མཁའི་མཐའ་ཀླས་པའི་སེམས་ཅན་ཐམས་ཅད་ཀྱི་དོན་བྱས་ནས། འོད་ཀྱི་སྣང་བ་དེ་ཉིད་ཀྱིས་རང་བཞིན་གྱི་གནས་ནས། རྗེ་བཙུན་མ་སོ་སོར་འབྲང་མ་ཆེན་མོ་ལ་སོགས་པའི་ལྷ་མོ་ལྔ་དང་ ༑ བླ་མ་དང༌། སངས་རྒྱས་དང༌། བྱང་ཆུབ་སེམས་དཔའི་ཚོགས་སྤྱན་དྲངས་ལ། ཕྱག་དང་མཆོད་པ་སྔོན་དུ་འགྲོ་བས་ཇི་སྐད་བཤད་པའི་ཡན་ལག་བདུན་པ་བྱས་ལ། སྒྱུ་མ་ལྟ་བུའི་སེམས་ཅན་ཐམས་ཅད་ལ་དམིགས་ཏེ། བྱམས་པ་དང་སྙིང་རྗེ་དང༌། དགའ་བ་དང༌། བཏང་སྙོམས་ཚད་མེད་པ་བསྒོམ་པར་བྱའོ། །དེ་ལྟར་བསོད་ནམས་ཀྱི་ཚོགས་བསགས་པའི་རྗེས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧྃ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསམ་པ་ནི། ཡེ་ཤེས་ཀྱི་ཚོགས་བསགས་པའོ། །ནམ་མཁའི་ཁམས་དེ་ཉིད་དུ་པ༵ྃ་ལས་པདྨ་འདབ་མ་བརྒྱད་པ་སྣ་ཚོགས་པའི་ཁ་དོག་ཅན་གྱི་སྟེང་དུ་རྃ་ལས་ཉི་མའི་དཀྱིལ་འཁོར་དེའི་དབུས་སུ་ཧཱུྃ་གི་ཡི་གེ་གྱུར་པ་ལས་སྣ་ཚོགས་རྡོ་རྗེའི་ལྟེ་བར་ཧཱུྃ་གིས་མཚན་པ་དམིགས་ཏེ། དེ་ལས་སྣ་ཚོགས་པའི་འོད་ཟེར་ཕྱོགས་ཀུན་ཏུ་སྤྲོས་པས་རབ་ཏུ་བརྟན་ཞིང་མི་ཕྱེད་པ། གོ་མཚམས་མེད་པའི་རྡོ་རྗེའི་ས་བཞི་དང༌། ར་བ་དང༌། དྲ་བ་དང༌། གུར་དང་ ༑ བླ་རེ་དང༌། མདའི་དྲ་བ་དང༌། དུས་མཐའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བས་ཡོངས་སུ་བསྐོར་བའི་སྲུང་བའི་འཁོར་ལོ་བརྟན་པར་བསྒོམ་པར་བྱའོ།

།དེའི་དབུས་སུ་སུྃ་གྱི་ཡི་གེ་ཡོངས་སུ་གྱུར་པ་ལས་རིའི་རྒྱལ་པོ་རི་རབ། ཤར་ཤེལ། ལྷོ་བཻ་ཌཱུརྱ། ནུབ་པདྨ་རཱ་ག བྱང་གསེར་ལས་གྲུབ་པ། བང་རིམ་བཞི་དང་ལྡན་པ། སྟེང་དུ་རིན་པོ་ཆེའི་ལྕོག་བརྒྱད་ཀྱིས་མཛེས་པར་བྱས་པ། དེའི་དབུས་སུ་སྣ་ཚོགས་པདྨ་ལ་གནས་པའི་སྣ་ཚོགས་རྡོ་རྗེའི་ལྟེ་བར་བྷྲཱུྃ་གྱི་ཡི་གེ་ཡོངས་སུ་གྱུར་པ་ལས་ཡེ་ཤེས་རིན་པོ་ཆེའི་རང་བཞིན་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ་རྩིག་པ་ལྔ་དང་ལྡན་པ་དེའི་སྟེང་དུ་རིན་པོ་ཆེའི་ཕ་གུ་སེར་པོ་ལས་དྲ་བ་དང་དྲ་བ་ཕྱེད་པ་འཕྱང་བ། དེའི་སྟེང་དུ་མདའ་ཡབ་དང༌། པུ་ཤུས་མཛེས་པར་བྱས་པ། ཕྱི་འདོད་ཡོན་གྱི་སྣམ་བུ་ལ་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས་མཆོད་པ། ནང་ཀ་བ་བརྒྱད་དང་ལྡན་པ། སྟེང་རིན་པོ་ཆེའི་གདུང་བཞིས་ (《 ལུ 》 ཕུབ་ 《 ཞ 》 - བཞིས་ ) ཕྱུར་བུར་ཕུབས་པའི་སྟེང་ན་རྡོ་རྗེ་རིན་པོ་ཆེའི་ཏོག་གིས་བརྒྱན་པ། སྒོ་བཞིའི་ཐད་སོར་རྟ་བབས་ཀ་བ་བཞིས་བཏེག་པའི་བང་རིམ་བཞི་བའི་སྟེང་དུ་ཆོས་ཀྱི་འཁོར་ལོ་དང༌། རི་དྭགས་དང༌། གདུགས་དང་བཅས་པ། གཞན་ཡང་འཕན་དང༌། རྒྱལ་མཚན་དང༌། ལྡ་ལྡི་དང༌། མེ་ཏོག་གི་ཕྲེང་བ་དང༌། རྔ་ཡབ་ནོར་བུའི་ཡུ་བ་ཅན་ལ་སོགས་པ་དུ་མས་འཛེས་པར་བརྒྱན་པར་བསམ་མོ། །དེའི་ནང་དུ་པྃ་ལས་ཆུ་སྐྱེས་འདབ་མ་བརྒྱད་པ་ལྟེ་བ་དང་གེ་སར་དུ་བཅས་པ་བསྐྱེད་ལ་དེའི་དབུས་དང༌། ཕྱོགས་ཀྱི་འདབ་མ་བཞི་དང་ལྔར་པདྨ་འདབ་མ་བརྒྱད་པ་ལྔ་བསྒོམས་ནས། ཤར་ཕྱོགས་ཀྱི་པདྨའི་སྟེང་དུ་ཉི་མའི་གདན་དང༌། གཞན་རྣམས་སུ་ཟླ་བའི་གདན་རེ་རེ་བསམ་མོ། །དེ་དག་ནི་རྟེན་བསྐྱེད་པའོ། །དེ་ནས་བརྟེན་པ་ལྷ་བསྐྱེད་པ་ནི། གདན་དབུས་མའི་སྟེང་དུ་པྲྃ་དཀར་པོ། ཤར་དང༌། ལྷོ་དང༌། ནུབ་དང༌། བྱང་རྣམས་སུ་ཧཱུྃ་དང༌། མྃ་དང༌། ཤྃ་དང༌། གྃ་གི་ཡི་གེ་སྔོན་པོ་དང༌། སེར་པོ་དང་ ༑ དམར་པོ་དང༌། ལྗང་གུ་རྣམས་བསམས་ལ། དེ་རྣམས་ལས་འོད་ཟེར་སྣ་ཚོགས་པ་འཕྲོས་པས།

ནམ་མཁའི་མཐས་བཏུགས་པའི་སངས་རྒྱས་ཀྱི་ཞིང་ཡོངས་སུ་དག་པ་དང༌། སེམས་ཅན་ཡོངས་སུ་སྨིན་པར་བྱས་ནས་སླར་འདུས་ཏེ། ས་བོན་སོ་སོ་ལ་ཐིམ་པས་རྐྱེན་བྱས་ནས། ཆོས་ཀྱི་ཡི་གེ་དེ་དག་ཡོངས་སུ་གྱུར་པ་ལས་འཆད་པར་འགྱུར་བའི་ལྷ་མོ་ལྔ་པོ་ཅིག་ཆར་བསྐྱེད་ལ། རིམ་གྱིས་གསལ་གདབ་པར་བྱའོ། །དེ་ཡང་དབུས་སུ་རྗེ་བཙུན་མ་སོ་སོར་འབྲང་མ་ཆེན་མོ་གངས་རིའི་ཕུང་པོ་ལྟར་རབ་ཏུ་དཀར་བ་ལོ་བཅུ་དྲུག་ལོན་པའི་རྣམ་པ་ཅན། ཞལ་བཞི་ཕྱག་བརྒྱད་མ། རྡོ་རྗེའི་སྐྱིལ་མོ་ཀྲུང་གིས་བཞུགས་པ། རྩ་བའི་ཞལ་དཀར་བ། གཡས་གནག་པ། རྒྱབ་སེར་བ། གཡོན་དམར་བ་ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། གཡས་ཀྱི་ཕྱག་བཞི་ན། འཁོར་ལོ་དང༌། རྡོ་རྗེ་དང༌། མདའ་དང༌། རལ་གྲི། གཡོན་གྱི་ཕྱག་བཞི་ན། རྡོ་རྗེ་ཞགས་པ་དང༌། རྩེ་གསུམ་པ་དང༌། གཞུ་དང་དགྲ་སྟ་འཛིན་པ། སྤྱི་བོར་མཆོད་རྟེན་གྱིས་བརྒྱན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང༌། དར་སྣ་ཚོགས་པའི་ན་བཟས་ཀླུབས་པ་ཉི་མའི་དཀྱིལ་འཁོར་གྱི་རྒྱབ་ཡོལ་ཅན། ལོ་མ་དང༌། མེ་ཏོག་དང༌། འབྲས་བུ་དུ་མས་སྤུད་པའི་བྱང་ཆུབ་ཀྱི་ཤིང་དྲུང་ན་བཞུགས་པར་བསམ་པར་བྱའོ། །ཤར་དུ་སྟོང་ཆེན་མོ་རབ་ཏུ་འཇོམས་མ་ཨིནྡྲ་ནཱི་ལ་ལྟར་སྔོ་བ། ཉི་མའི་གདན་ལ་ཞབས་གཡས་ཅུང་ཟད་བརྐྱང་པའི་རོལ་པའི་འདུག་སྟངས་ཀྱིས་བཞུགས་པ། ཞལ་བཞི་ཕྱག་བརྒྱད་མ་རྩ་བའི་ཞལ་སྔོ་བ། གཡས་དཀར་བ། རྒྱབ་སེར་བ། གཡོན་དམར་བ། ཞལ་རེ་རེ་ཞིང་དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། ཞལ་ལ་ལ་ནི་མཆེ་བ་གཙིགས་ཤིང༌། ལ་ལ་ནི་རབ་ཏུ་གདང་ནས་ལྗགས་འདྲིལ་བ། སྨིན་མའི་དབུས་ན་ཁྲོ་གཉེར་བསྡུས་པ། གཡས་ཀྱི་ཕྱག་བཞིས་རྡོ་རྗེ་དང་བཅས་པའི་མཆོག་སྦྱིན་པ་དང༌། ལྕགས་ཀྱུ་དང༌། མདའ་དང་ ༑ རལ་གྲི། གཡོན་གྱི་ཕྱག་བཞི་ན་ཞགས་པ་དང་བཅས་པའི་སྡིགས་མཛུབ་དང༌། དགྲ་སྟ་དང༌། གཞུ་དང༌། པདྨའི་སྟེང་ན་རིན་པོ་ཆེ་ཟུར་དྲུག་པ་འཛིན་པ། མི་མགོ་སྐམ་པོ་ལྔ་ལྔའི་དབུ་བརྒྱན་དང༌།

རློན་པ་ལྔ་བཅུའི་དོ་ཤལ་ཅན། རུས་པ་དང༌། རིན་པོ་ཆེ་དང༌། སྦྲུལ་གདུག་པའི་རྒྱན་གྱིས་བརྒྱན་པ ༑ སྟག་གི་ལྤགས་པའི་ཤམ་ཐབས་ཅན། དབུ་སྐྲ་སེར་པོ་གྱེན་དུ་འབར་བ། རབ་ཏུ་ཁྲོས་པ། དྲག་མོའི་ཚུལ་ཅན། ཏཱ་ལའི་སྡོང་པོ་རབ་ཏུ་རྒྱས་པའི་ཤིང་དྲུང་ན། ཡེ་ཤེས་ཀྱི་མེ་རབ་ཏུ་འབར་བའི་དབུས་སུ་བཞུགས་པར་བསམ་མོ།། ལྷོར་རྨ་བྱ་ཆེན་མོ་གསེར་གྱི་མདོག་ཅན། སེམས་དཔའི་སྐྱིལ་མོ་ཀྲུང་གིས་བཞུགས་པ། ཞལ་གསུམ་ཕྱག་བརྒྱད་མ། རྩ་བའི་ཞལ་སེར་བ། གཡས་གནག་པ། གཡོན་དམར་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། གཡས་ཀྱི་ཕྱག་བཞི་ན་མཆོག་སྦྱིན་དང༌། རིན་པོ་ཆེའི་རྒྱུན་འབབ་པའི་བུམ་པ་དང༌། འཁོར་ལོ་དང་རལ་གྲི། གཡོན་གྱི་ཕྱག་བཞི་ན། ལྷུང་བཟེད་ཀྱི་སྟེང་ན་དགེ་སློང་གནས་པ་དང༌། རྨ་བྱའི་འཇུག་སྒྲོ་དང༌། བུམ་པའི་སྟེང་ན་སྣ་ཚོགས་རྡོ་རྗེ་གནས་པ་དང༌། རིན་པོ་ཆེའི་རྒྱལ་མཚན་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང༌། དར་སྣ་ཚོགས་པའི་ན་བཟས་ཀླུབས་པ། ཉི་མའི་རྒྱབ་ཡོལ་ཅན། མྱ་ངན་མེད་པའི་ཤིང་དྲུང་ན་བཞུགས་པར་བསམ་མོ ༑ ༑ ནུབ་ཏུ་གསང་སྔགས་རྗེས་སུ་འཛིན་མ། པདྨ་རཱ་ག་ལྟར་དམར་བ། སྐྱིལ་མོ་ཀྲུང་གིས་བཞུགས་པ། གཞོན་ནུ་དར་ལ་བབ་པ། ཞལ་གསུམ་ཕྱག་བཅུ་གཉིས་མ། རྩ་བའི་ཞལ་དམར་བ། གཡས་གནག་པ། གཡོན་དཀར་བ ༑ ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་དང་པོ་གཉིས་ཀྱིས་ཆོས་འཆད་ཀྱི་ཕྱག་རྒྱ། དེའི་འོག་མ་གཉིས་ཀྱིས་ཏིང་ངེ་འཛིན་གྱི་ཕྱག་རྒྱ། གཡས་ཀྱི་ཕྱག་ལྷག་མ་བཞི་ན་མཆོག་སྦྱིན་དང༌། མི་འཇིགས་པ་སྦྱིན་པ་དང༌། རྡོ་རྗེ་དང༌། མདའ། གཡོན་གྱི་ཕྱག་ལྷག་མ་བཞི་ན་སྡིགས་མཛུབ་ཞགས་པ་དང་བཅས་པ་དང༌། པདྨས་བརྒྱན་པའི་བུམ་པ་དང༌། རིན་པོ་ཆེའི་སྙེ་མ་དང༌། གཞུ་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། ཉི་མའི་རྒྱབ་ཡོལ་ལ་བརྟེན་པ། ཤི་རི་ཤའི་ཤིང་དྲུང་ན་བཞུགས་པར་བསམ་མོ།

།བྱང་དུ་བསིལ་བའི་ཚལ་ཆེན་མོ། མ་ར་ཀ་ཏ་ལྟར་ལྗང་བ། སེམས་དཔའི་སྐྱིལ་མོ་ཀྲུང་གིས་བཞུགས་པ། ཞལ་གསུམ་ཕྱག་དྲུག་མ། རྩ་བའི་ཞལ་ལྗང་བ། གཡས་དཀར་བ། གཡོན་དམར་བ། གཡས་ཀྱི་ཕྱག་གསུམ་ན་མི་འཇིགས་པ་སྦྱིན་པའི་ཕྱག་རྒྱ་དང༌། རྡོ་རྗེ་དང་ ༑ མདའ། གཡོན་གྱི་ཕྱག་གསུམ་ན་ཞགས་པ་དང་བཅས་པའི་སྡིགས་མཛུབ་དང༌། རིན་པོ་ཆེའི་རྒྱལ་མཚན་དང༌། གཞུ་འཛིན་པ། རིན་པོ་ཆེའི་རྒྱན་སྣ་ཚོགས་པས་བརྒྱན་ཅིང༌། དར་སྣ་ཚོགས་པའི་ན་བཟས་ཀླུབས་པ། ཉི་མའི་རྒྱལ་ཡོལ་ཅན ༑ ཙམ་པ་ཀའི་ཤིང་དྲུང་ན་བཞུགས་པར་བསམ་མོ། །འོག་གཞི་པདྨ་འདབ་མ་བརྒྱད་པའི་མཚམས་ཀྱི་འདབ་མ་བཞིར་ཡེ་ཤེས་ཀྱི་བདུད་རྩིས་ཡོངས་སུ་གང་བའི་བུམ་པ་བཞི་བསམ་པར་བྱའོ། །དེ་ལྟར་ཡེ་ཤེས་ལྔའི་བདག་ཉིད་ཅན་གྱི་ལྷ་མོ་ལྔའི་སྐུ་རྟེན་དང་བརྟེན་པར་བཅས་པ་གསལ་བར་དམིགས་ནས། དེ་དག་གི་དཔྲལ་བ་དང༌། མགྲིན་པ་དང༌། སྙིང་གའི་གནས་སུ་ཡི་གེ་གསུམ་དང༌། སྙིང་གི་ནང་དུ་པདྨ་དང་ཟླ་བ་ལ་གནས་པ་སོ་སོའི་ཁ་དོག་དང་མཚུངས་པའི་ས་བོན་གྱི་ཡི་གེ་བསམས་ནས། དེ་དག་ལས་རྣམ་པ་སྣ་ཚོགས་པའི་འོད་ཟེར་ནམ་མཁའི་ཁམས་ཁྱབ་པར་སྤྲོས་པས་རང་བཞིན་གྱི་གནས་ནས། རང་གིས་བསྒོམས་པ་ལྟ་བུའི་དཀྱིལ་འཁོར་ཕྱོགས་བཅུའི་ཞིང་ཁམས་ཐམས་ཅད་ན་བཞུགས་པའི་སྲས་དང་འཁོར་དུ་བཅས་པའི་དེ་བཞིན་གཤེགས་པ་མ་ལུས་པས་ཡོངས་སུ་བསྐོར་བའི་ཡེ་ཤེས་ཀྱི་འཁོར་ལོ་སྤྱན་དྲངས་ལ། མེ་ཏོག་ལ་སོགས་པས་ཡང་དག་པར་མཆོད་ནས། རྡོ་རྗེ་བསྡུ་བའི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་བཛྲ་ས་མཱ་ཛཿ ཛཿཧཱུྃ་བྃ་ཧོཿཞེས་ བརྗོད་པས་དམ་ཚིག་པ་དང༌། ཡེ་ཤེས་པ་གཉིས་སུ་མེད་པར་གྱུར་པར་བསམ་མོ། །དེ་ནས་ཡང་ཡི་གེ་དེ་དག་ལས་སྔར་བསྟན་པའི་ཚུལ་གྱིས་འོད་ཟེར་དུ་མ་སྤྲོས་པས་དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ཏེ། ཡིད་ལས་བྱུང་བའི་མཆོད་པས་མངོན་པར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་གསོལ་བ་བཏབ་པས

༑ སངས་རྒྱས་དེ་རྣམས་ཀྱིས་ (《 ཞ 》《 ལུ 》+ ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གི་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུངས་ཞིང་ ) ཡེ་ཤེས་ཀྱི་ཆུས་དབང་བསྐུར་བས་ལྷ་ཐམས་ཅད་ཀྱི་ལུས་ངག་ཡིད་གསུམ་གྱི་དྲི་མ་སྦྱངས། སྔགས་དང་ ༑ ཕྱག་རྒྱ་དང་ཏིང་ངེ་འཛིན་གྱི་ཚོགས་ལ་དབང་བར་དུ་བྱས་ནས། ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོ་ (《 ཞ 》《 ལུ 》+ ལྷ་མོ་ལྔ་ལ་ ) རྡོ་རྗེ་སེམས་དཔའ་ལྔས་ (《 ཞ 》+ དང་གཞན་ཐམས་ཅད་ལ་ཕྱག་ན་རྡོ་རྗེས་ ) དབུར་བརྒྱན་པར་བསམ་མོ། །དེ་ལྟར་ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ནམ། དབང་པོའི་གཞུ་ལྟ་བུ་དེ་ཉིད་ལ་ཡིད་རྩེ་གཅིག་ཏུ་མཉམ་པར་བཞག་པར་བྱའོ། །དེའི་རྗེས་སུ་ཤེས་པ་འཕྲོ་བར་གྱུར་ན་སྔགས་ཀྱི་བཟླས་པ་ལ་འཇུག་པར་བྱ་སྟེ། དེ་ཡང་སོ་སོའི་ཐུགས་ཀའི་ས་བོན་གྱི་མཐའ་མར་སོ་སོའི་སྔགས་ཀྱི་ཕྲེང་བས་བསྐོར་ཞིང༌། ཕྲེང་བ་དེ་དག་ལས་འོད་ཟེར་དཔག་ཏུ་མེད་པ་འཕྲོས་པས་སེམས་ཅན་གྱི་དོན་བྱས། ལས་སོ་སོ་བསྒྲུབ་པ་ལ་དམིགས་ནས་ལས་དང་རྗེས་སུ་འབྲེལ་པའི་ཕྲེང་བ་འཛྀན་པས། གསང་སྔགས་འདི་དག་བཟླ་བར་བྱའོ། །དེའང་ཨོཾ་མ་ཎི་ངྷཱ་རི་བཛྲཱི་ནི་མ་ཧཱ་པྲ་ཏི་སཱི་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། རྗེ་བཙུན་སོ་སོར་འབྲང་མ་ཆེན་མོའིའོ། །ཨོཾ་ཨ་མྲྀ་ཏ་བ་རེ་ཝ་ར་ཝ་ར་པྲ་ཝ་ར་བི་ཤུངྔྷེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྟོང་ཆེན་མོ་རབ་ཏུ་འཇོམས་མའིའོ། །ཨོཾ་ཨ་མྲྀ་ཏ་བི་ལོ་ཀཱི་ནི་གརྦྷ་སྃ་རཀྵ་ནི་ཨཱ་ཀརྵ་ནི་ཧཱུྃ་ཧཱུྃ་ཕཊ་ཕཊ་སྭཱ་ཧཱ། རྨ་བྱ་ཆེན་མོའིའོ། །ཨོཾ་བི་མ་ལེ་བི་པཱུ་ལེ་ཛ་ཡ་ཝ་རེ་ཨ་མྲྀ་ཏེ་བི་ར་ཛེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། གསང་སྔགས་རྗེས་སུ་འཛིན་མའིའོ། །ཨོཾ་བྷ་ར་བྷ་ར་སཾ་བྷ་ར་སཾ་བྷ་ར་ཨིནྡྲཱ་ཡ་ ∶ བ་ (《 ཞ 》 བྷ་བྷ་ ) ལ་བི་ཤོ་ངྷ་ནི་ཧཱུྃ་ཧཱུྃ་ཕཊ་ཕཊ་རུ་རུ་ཙ་ལེ་སྭཱ་ཧཱ།

བསིལ་བའི་ཚལ་ཆེན་མོའིའོ། །ཇི་སྲིད་མི་སྐྱོའི་བར་དུ་བཟླ་བར་བྱའོ། །དེའི་རྗེས་སུ་ཏིང་ངེ་འཛིན་གྱི་དཀྱིལ་འཁོར་དེ་དག་ལ་དངོས་སུ་འབྱོར་པའམ། མ་འབྱོར་ན་ཡིད་ཀྱིས་སྤྲུལ་པའི་མཆོད་པས་མཆོད་ནས་མངོན་པར་བསྟོད་དེ། ཨོཾ་བཛྲ་ཏྭ་ས་མ་ཡ་མ་ནུ་པཱ་ལ་ཡ། བཛྲ་ས་ཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་བ། ཨ་ནུརཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིངྔྷི་མྨེ་པྲ་ཡཙྪ། སརྦ་ཀརྨྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ་ཧ་ཧ་ཧ་ཧ་ཧོ༔ བྷ་ག་ཝཱ་ན། སརྦ་ཏ་ཐཱ་ག་ཏ་བཛྲ་མ་མེ་མུཉྩ་བཛྲཱི་བྷ་ཝ། མ་ཧཱ་ས་ཡ་མ་ས་ཏྭ་ཨ། ཞེས་གསུམ་མམ་བདུན་བརྗོད་པས་ཆོ་ག་ལྷག་ཆད་ཁ་བསྐངས་ནས ༑ ཡེ་ཤེས་པ་རང་ལས་ཕྱེ་ནས་མདུན་ན་གནས་པ་ལ་མཆོད་ཅིང་བསྟོད་ནས་གསོལ་བ་གདབ་པ་ཚུལ་བཞིན་དུ་བྱས་ལ་བཟོད་པར་གསོལ་ཏེ་སྨོན་ལམ་རྒྱ་ཆེན་པོ་བཏབ་ནས། ཨོཾ་བཛྲ་མུ༔ཞེས་བརྗོད་པས་གཤེགས་སུ་གསོལ་ལོ ༑ ༑ རང་གི་གནས་གསུམ་ཡི་གེ་གསུམ་གྱིས་བསྲུངས་ནས། ཅི་བདེ་བར་གནས་པར་བྱའོ། །དེ་དག་གིས་ནི་མངོན་པར་རྟོགས་པའི་རིམ་པ་བསྟན་ཟིན་ཏོ ༑ ༑ རང་དང་གཞན་གྱི་དོན་བསྒྲུབ་པའི་ཕྱིར་ཆོ་གའི་རིམ་པ་ལས་ཀྱི་ཡན་ལག་དུ་མ་དང་བཅས་པ་ནི་ཁོ་བོས་གཞན་དུ་སྟོན་པར་འགྱུར་བས་དེར་ཤེས་པར་བྱའོ། །འདི་ཡི་གཟུངས་རྣམས་བྱ་བའི་རྒྱུད་ཀྱི་ཁོངས་སུ་འདུ་ཞིང་དེ་དག་གི ༑ སྣ་ཚོགས་ཆོ་གའི་ལས་ཀྱི་རིམ་པ་སོ་སོར་གནས་མོད་དེ་ལྟ་འང༌། །བླ་མ་བརྒྱུད་པའི་མན་ངག་རིམ་པས་རྣལ་འབྱོར་རྒྱུད་ཀྱི་རྗེས་འབྲངས་ནས། ། ལྷ་མོ་རྣམ་ལྔ་བསྡུས་པའི་སྒྲུབ་ཐབས་ཁོ་བོས་དེང་འདིར་བསྟན་ཟིན་ཏོ། ། དགེ་བ་གང་ཞིག་ནམ་མཁའི་ངོས་ལྟར་རྒྱ་ཆེར་ཡངས་པ་གང་བསྐྲུན་པས། ། སྡུག་བསྔལ་རྦ་ཀློང་རྣམ་པར་འཁྲུགས་པའི་སྲིད་པའི་མཚོ་ལས་འགྲོ་བ་ཀུན།། རབ་ཏུ་བསྒྲལ་ནས་ཡོན་ཏན་ནོར་བུས་རྣམ་པར་བཀྲ་བ་ཐར་པ་ཡི། །གླིང་མཆོག་དམ་པར་སྟོབས་བཅུའི་སྟོབས་ལྡན་བསྙེངས་བྲལ་མཆོག་ལ་འགོད་པར་ཤོག

།བསྲུང་བ་ལྔ་ཡི་སྒྲུབ་པའི་ཐབས་འདི་ནི། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཞབས་རྡུལ་སྤྱི་བོས་ལེན་པའི་བཙུན་པ་འཕགས་པ་ཞེས་བྱ་བས། ཤིང་མོ་ཡོས་བུའི་ལོ། གདུ་བུའི་ཟླ་བ་ལ་སྦྱར་བ་རྫོགས་སོ། །མངོན་པར་རྟོགས་པ་སྟེ་གཉིས་པའོ།། །། ༄༅། །སྒྲུབ་ཐབས་རྒྱས་པ་བཞུགས། ། ༄༅། །བསྲུང་བ་ལྔའི་དཀྱིལ་འཁོར་གྱི་སྒྲུབ་པའི་ཐབས་ཞེས་བྱ་བ། རྗེ་བཙུན་མ་སོ་སོར་འབྲང་མ་ཆེན་མོ་ལ་ཕྱག་འཚལ་ལོ། །གང་ཞིག་རྒྱལ་བ་ཉིད་ཀྱི་གཉིས་མེད་ཐུགས་ལས་རྣམ་སྤྲུལ་པའི། །སྣ་ཚོགས་ཚུལ་འཆང་དཀར་སེར་དམར་སྔོ་མར་གད་མདོག་མཚུངས་པ། །སོ་སོར་འབྲང་མ་སྟོང་ཆེན་རབ་མཇོམས་རྨ་བྱ་ཆེན་མོ་དང༌། །གསང་སྔགས་རྗེས་འཛིན་བསིལ་བའི་ཚལ་ལ་རྟག་ཏུ་ཕྱག་འཚལ་ལོ། །ཚེ་དང་འཁོར་དང་ལོངས་སྤྱོད་དཔལ་དང་སྙན་པ་དང༌། །གཟུངས་དང་ཏིང་འཛིན་བླ་ན་མེད་པའི་ཡེ་ཤེས་སོགས།། སྒྲུབ་པོ་རྣམས་ཀྱིས་བདེ་བླག་ཏུ་ནི་ཐོབ་བྱེད་པའི། །སྒྲུབ་ཐབས་རིམ་པ་བླ་མའི་གསུང་བཞིན་བདག་གིས་བཤད། །དེ་ལ་འདིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། དཀྱིལ་འཁོར་འདིའམ་གཞན་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པ་བླ་མ་ལས་ལུང་ཡང་དག་པར་ནོས་པ། བསྲུང་བ་ལྔ་བསྒྲུབ་པར་འདོད་པའི་གང་ཟག་གིས། ཁྲུས་དང་གཙང་སྦྲ་ཚུལ་བཞིན་དུ་བྱས་ལ། སྟན་བདེ་བ་ལ་འདུག་ནས། བླ་མ་དང་དཀོན་མཆོག་གསུམ་ལ་སྙིང་ཐག་པ་ནས་སྐྱབས་སུ་སོང་ལ།

སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་ནས། སངས་རྒྱས་ཀྱི་ས་ལ་དགོད་པའི་ཕྱིར། རིག་པའི་རྒྱལ་མོ་རྣམ་པ་ལྔ་བསྒོམ་སྙམ་དུ་བྱང་ཆུབ་ཀྱི་སེམས་བསྐྱེད་ལ། རང་གི་སྤྱི་བོ། མགྲིན་པ། སྙིང་ག་གསུམ་དུ་ཨོཾ་ཨཱ༔ཧཱུྃ་གསུམ་གྱི་ཡི་གེ་དཀར་པོ་དང་དམར་པོ་དང༌། སྔོན་པོ་གསུམ་རིམ་པ་གསུམ་དུ་བསམས་ནས། ཨོཾ་ཨཱཿཧཱུྃ་རཀྵ་རཀྵ་ཧཱུྃ་ཕཊ་སྭཱ་ཧཱ། ཞེས་བྱ་བ་ལན་གསུམ་གྱིས་བདག་དང༌། གསུམ་གྱིས་གནས་དང༌། གསུམ་གྱིས་རྣལ་འབྱོར་བསྲུང་བར་བྱའོ། །དེ་ནས་རང་གི་སྙིང་གའི་དབུས་སུ་པྃ་གི་ཡི་གེ་ཡོངས་སུ་གྱུར་པ་ལས་པདྨ་འདབ་མ་བརྒྱད་པའི་སྟེང་དུ། ཨ་ལས་ཟླ་བའི་དཀྱིལ་འཁོར་གྱི་དབུས་སུ་དྲི་མ་མེད་པའི་ཤེལ་ལྟར་དཀར་ཞིང་གསལ་བའི་པྲྃ་གྱི་ཡི་གེ་བསམས་ལ། དེ་ལས་སྣ་ཚོགས་པའི་འོད་ཟེར་འཕྲོས་པས་ཐོག་མ་མེད་པ་ནས་བསགས་པའི་སྒྲིབ་པ་ཐམས་ཅད་བསལ་ནས། བ་སྤུའི་བུ་ག་ཐམས་ཅད་ནས་ཕྱི་རོལ་དུ་སྤྲོས་པས། ནམ་མཁའི་མཐའ་ཀླས་པའི་སེམས་ཅན་ཐམས་ཅད་ཀྱི་དོན་བྱས་ནས། འོད་ཀྱི་སྣང་བ་དེ་ཉིད་ཀྱིས་རང་བཞིན་གྱི་གནས་ནས་རྗེ་བཙུན་སོ་སོར་འབྲང་བ་ཆེན་མོ་ལ་སོགས་པའི་ལྷ་མོ་ལྔ་དང༌། བླ་མ་དང་སངས་རྒྱས་དང་བྱང་ཆུབ་སེམས་དཔའི་ཚོགས་སྤྱན་དྲངས་ལ། ཕྱག་དང་མཆོད་པ་སྔོན་དུ་འགྲོ་བས་ཇི་སྐད་བཤད་པའི་ཡན་ལག་བདུན་པ་བྱས་ལ། སྒྱུ་མ་ལྟ་བུའི་སེམས་ཅན་ཐམས་ཅད་ལ་དམིགས་ཏེ་བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཚད་མེད་པ་བསྒོམ་པར་བྱའོ། ། དེ་ལྟར་བསོད་ནམས་ཀྱི་ཚོགས་བསགས་པའི་རྗེས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སཱ་བྷཱ་བ་ཨཱཏྨ་ཀོ྅་ཧྃ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསམ་པར་ནི། ཡེ་ཤེས་ཀྱི་ཚོགས་བསགས་པའོ། །ནམ་མཁའི་ཁམས་དེ་ཉིད་དུ་པྃལས་པདྨ་འདབ་མ་བརྒྱད་པ་སྣ་ཚོགས་པའི་ཁ་དོག་ཅན་གྱི་སྟེང་དུ་རྃ་ལས་ཉི་མའི་དཀྱིལ་འཁོར་དེའི་དབུས་སུ་ཧཱུྃ་གི་ཡི་གེ་གྱུར་པ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་དམིགས་ཏེ།

དེ་ལས་སྣ་ཚོགས་པའི་འོད་ཟེར་ཕྱོགས་ཀུན་ཏུ་སྤྲོས་པས་རབ་ཏུ་བརྟན་ཞིང༌། མི་ཕྱེད་པ་གོ་མཚམས་མེད་པའི་རྡོ་རྗེའི་ས་གཞི་དང༌། ར་བ་དང༌། དྲ་བ་དང༌། གུར་དང༌། བླ་རེ་དང༌། མདའི་དྲ་བ་དང༌། དུས་མཐའི་མེ་ལྟ་བུའི་ཡེ་ཤེས་ཀྱི་མེ་ (《 ཞ 》 《 ལུ 》+ རབ་ཏུ་ ) འབར་བས་ཡོངས་སུ་བསྐོར་བའི་སྲུང་བའི་འཁོར་ལོ་བརྟན་པར་བསྒོམ་པར་བྱའོ། །དེའི་དུས་དབུས་སུ་སུྃ་གི་ཡི་གེ་ཡོངས་སུ་གྱུར་པ་ལས་རིའི་རྒྱལ་པོ་རི་རབ། ཤར་ཤེལ། ལྷོ་བཻ་ཌཱུརྱ། ནུབ་པདྨ་རཱ་ག བྱང་གསེར་ལས་གྲུབ་པ། བང་རིམ་བཞི་དང་ལྡན་པ། སྟེང་ན་རིན་པོ་ཆེའི་ལྕོག་བརྒྱད་ཀྱིས་མཛེས་པར་བྱས་པ། དེའི་དབུས་སུ་སྣ་ཚོགས་པདྨ་ལ་གནས་པའི་སྣ་ཚོགས་རྡོ་རྗེའི་ལྟེ་བར་བྷྲཱུྃ་གྱི་ཡི་གེ་ཡོངས་སུ་གྱུར་པ་ལས་ཡེ་ཤེས་རིན་པོའི་རང་བཞིན་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ། རྩིག་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལས་དྲ་བ་དང་ ༑ དྲ་བ་ཕྱེད་པ་འཕྱང་བ། དེའི་སྟེང་དུ་མདའ་ཡབ་དང༌། པུ་ཤུས་མཛེས་པར་བྱས་པ། ཕྱི་འདོད་ཡོན་གྱི་སྣམ་བུར་ (《 ལུ 》+ མཆོད་པའི་ ) ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས་མཆོད་པ། ནང་ཀ་བ་བརྒྱད་དང་ལྡན་པ། སྟེང་རིན་པོ་ཆེའི་གདུང་ཕུབ་ཕྱུར་བུར་ཕུབ་པའི་སྟེང་ན་རྡོ་རྗེ་རིན་ཆེའི་ཏོག་གིས་བརྒྱན་པ། སྒོ་བཞིའི་ཐད་སོར་རྟ་བབས་ཀ་བ་བཞིས་བཏེག་པ། བང་རིམ་བཞི་པའི་སྟེང་དུ་ཆོས་ཀྱི་འཁོར་ལོ་དང༌། རི་དྭགས་དང༌། གདུགས་དང་བཅས་པ། གཞན་ཡང་འཕན་དང༌། རྒྱལ་མཚན་དང༌། ལྡ་ལྡི་དང༌། མེ་ཏོག་གི་ཕྲེང་བ་དང༌། རྔ་ཡབ་ནོར་བུའི་ཡུ་བ་ཅན་ལ་སོགས་པ་དུ་མས་མཛེས་པར་བརྒྱན་པ་བསམ་པར་བྱའོ། །དེའི་ནང་དུ་པྃ་ལས་ཆུ་སྐྱེས་འདབ་མ་བརྒྱད་པ། ལྟེ་བ་དང་གེ་སར་དང་བཅས་པ་བསྐྱེད་ལ། དེའི་དབུས་དང་ཕྱོགས་ཀྱི་འདབ་མ་བཞི་དང་ལྔར། པདྨ་འདབ་མ་བརྒྱད་པ་ལྔ་བསྒོམས་ནས། ཤར་ཕྱོགས་ཀྱི་པདྨའི་སྟེང་དུ་ཉི་མའི་གདན་དང༌། གཞན་རྣམས་སུ་ཟླ་བའི་གདན་རེ་རེ་བསམ་མོ།

།དེ་དག་ནི་རྟེན་བསྐྱེད་པའོ། །དེ་ནས་བརྟེན་པ་ལྷ་བསྐྱེད་པ་ནི་གདན་དབུས་མའི་སྟེང་དུ་པྲཾ་དཀར་པོ་ཤར་དང༌། ལྷོ་དང༌། ནུབ་དང༌། བྱང་རྣམས་སུ་ཧཱུྃ་དང་མྃ་དང་ཤྃ་དང༌། གྃ་གི་ཡི་གེ་སྔོན་པོ་དང༌། སེར་པོ་དང༌། དམར་པོ་དང༌། ལྗང་གུ་རྣམས་བསམས་ལ། དེ་རྣམས་ལས་འོད་ཟེར་སྣ་ཚོགས་པ་སྤྲོས་པས། ནམ་མཁའི་མཐས་གཏུགས་པའི་སངས་རྒྱས་ཀྱི་ཞིང་ཡོངས་སུ་དག་པ་དང༌། སེམས་ཅན་ཡོངས་སུ་སྨིན་པར་བྱས་ནས། སླར་འདུས་ཏེ་ས་བོན་སོ་སོ་ལ་ཐིམ་པས་རྐྱེན་བྱས་པས་ཆོས་ཀྱི་ཡི་གེ་དེ་དག་ཡོངས་སུ་གྱུར་པ་ལས། འཆད་པར་འགྱུར་བའི་ལྷ་མོ་ལྔ་པོ་གཅིག་ཅར་བསྐྱེད་ལ། རིམ་གྱིས་གསལ་གདབ་པར་བྱའོ། །དེའི་དབུས་སུ་རྗེ་བཙུན་སོ་སོར་འབྲང་མ་ཆེན་མོ། གངས་རིའི་ཕུང་པོ་ལྟར་ ∶ རབ་ཏུ་ (《 ལུ 》 - རབ་ཏུ་ ) དཀར་བ། ལོ་བཅུ་དྲུག་ལོན་པའི་རྣམ་པ་ཅན། ཞལ་བཞི་ཕྱག་བརྒྱད་མ། རྡོ་རྗེ་སྐྱིལ་མོ་ཀྲུང་གིས་བཞུགས་པ། རྩ་བའི་ཞལ་དཀར་བ། གཡས་གནག་པ ༑ རྒྱབ་སེར་བ། གཡོན་དམར་བ། ཞལ་རེ་རེ་ཞིང་སྤྱན་གསུམ་གསུམ་དང་ལྡན་པ། གཡས་པའི་ཕྱག་བཞི་ན་འཁོར་ལོ་དང༌། རྡོ་རྗེ་དང༌། མདའ་དང༌། རལ་གྲི། གཡོན་གྱི་ཕྱག་བཞི་ན་རྡོ་རྗེ་ཞགས་པ་དང༌། རྩེ་གསུམ་དང༌། གཞུ་དང་ ༑ དགྲ་སྟ་འཛིན་པ། སྤྱི་བོར་མཆོད་རྟེན་གྱིས་བརྒྱན་པ། རིན་པོ་ཆེ་སྣ་ཚོགས་ཀྱིས་བརྒྱན་ཞིང༌། དར་སྣ་ཚོགས་པའི་ན་བཟས་ཀླུབས་པ། ཉི་མའི་དཀྱིལ་འཁོར་གྱི་རྒྱལ་ཡོལ་ཅན། ལོ་མ་དང༌། མེ་ཏོག་དང༌། འབྲས་བུ་དུ་མས་སྤུད་པའི་བྱང་ཆུབ་ཀྱི་ཤིང་དྲུང་ན་བཞུགས་པར་བྱའོ། །ཤར་དུ་སྟོང་ཆེན་མོ་རབ་ཏུ་འཇོམས་མ། ཨིནྡྲ་ནཱི་ལ་ལྟར་སྔོ་བ། ཉི་མའི་གདན་ལ་ཞབས་གཡས་ཅུང་ཟད་བརྐྱང་པའི་རོལ་པའི་འདུག་སྟངས་ཀྱིས་བཞུགས་པ། ཞལ་བཞི ༑ ཕྱག་བརྒྱད་མ། རྩ་བའི་ཞལ་སྔོ་བ། གཡས་དཀར་བ། རྒྱབ་སེར་བ། གཡོན་དམར་བ། དབུ་རེ་རེ་ཞིང་དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་ལ་ལ་མཆེ་བ་གཙིགས་ཤིང༌། ལ་ལ་ནི་རབ་ཏུ་གདངས་ནས་ལྗགས་འདྲིལ་བ།

སྨིན་མའི་དབུས་ན་ཁྲོ་གཉེར་བསྡུས་པ། གཡས་ཀྱི་ཕྱག་བཞི་ན་རྡོ་རྗེ་དང་བཅས་པའི་མཆོག་སྦྱིན་པ་དང༌། ལྕགས་ཀྱུ་དང༌། མདའ་དང༌། རལ་གྲི། གཡོན་གྱི་ཕྱག་བཞི་ན། ཞགས་པ་དང་བཅས་པའི་སྡིགས་མཛུབ་དང་ ༑ དགྲ་སྟ་དང༌། གཞུ་དང༌། པདྨའི་སྟེང་ན་རིན་པོ་ཆེ་ཟུར་དྲུག་པ་འཛིན་པ ༑ མི་མགོ་སྐམ་པོ་ལྔ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པ་དང༌། རིན་པོ་ཆེ་དང༌། སྦྲུལ་གདུགས་པའི་རྒྱན་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དབུ་སྐྲ་སེར་བོ་གྱེན་དུ་འབར་བ། རབ་ཏུ་ཁྲོས་པ་དྲག་མོའི་ཚུལ་ཅན། ཏཱ་ལའི་སྡོང་པོ་རབ་ཏུ་རྒྱས་པའི་ཤིང་དྲུང་ན། ཡེ་ཤེས་ཀྱི་མེ་འབར་བའི་དབུས་སུ་བཞུགས་པར་བསམ་མོ། །ལྷོར་རྨ་བྱ་ཆེན་མོ་གསེར་གྱི་མདོག་ཅན། སེམས་དཔའི་སྐྱིལ་མོ་ཀྲུང་གིས་བཞུགས་པ། ཞལ་གསུམ་ཕྱག་བརྒྱད་མ། རྩ་བའི་ཞལ་སེར་བ། གཡས་གནག་པ། གཡོན་དམར་བ། ཞལ་རེ་རེ་ལ་སྦྱན་གསུམ་གསུམ་དང་ལྡན་པ། གཡས་ཀྱི་ཕྱག་བཞི་ན། མཆོག་སྦྱིན་པ་དང༌། རིན་པོ་ཆེའི་རྒྱུན་འབབ་པའི་བུམ་པ་དང་ ༑ འཁོར་ལོ་དང༌། རལ་གྲི། གཡོན་གྱི་ཕྱག་བཞི་ན། ལྷུང་བཟེད་ཀྱི་སྟེང་ན་དགེ་སློང་གནས་པ་དང༌། རྨ་བྱའི་འཇུག་སྒྲོ་དང༌། བུམ་པའི་སྟེང་ན་སྣ་ཚོགས་རྡོ་རྗེ་གནས་པ་དང༌། རིན་པོ་ཆེའི་རྒྱལ་མཚན་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང་དར་སྣ་ཚོགས་པའི་ན་བཟས་ཀླུབས་པ། ཉི་མའི་རྒྱབ་ཡོལ་ཅན། མྱ་ངན་མེད་པའི་ཤིང་དྲུང་ན་བཞུགས་པར་བསམ་མོ།། ནུབ་ཏུ་གསང་སྔགས་རྗེས་སུ་འཛིན་མ། པདྨ་རཱ་ག་ལྟར་དམར་བ། སྐྱིལ་མོ་ཀྲུང་གིས་བཞུགས་པ། གཞོན་ནུ་དར་ལ་བབ་པ། ཞལ་གསུམ་ཕྱག་བཅུ་གཉིས་མ། རྩ་བའི་ཞལ་དམར་བ། གཡས་གནག་པ། གཡོན་དཀར་བ། ཞལ་རེ་རེ་ལ་སྦྱན་གསུམ་གསུམ་དང་ལྡན་པ། ཕྱག་དང་པོ་གཉིས་ཀྱིས་ཆོས་འཆད་ཀྱི་ཕྱག་རྒྱ། དེའི་འོག་མ་གཉིས་ཀྱི་ཏིང་ངེ་འཛིན་གྱི་ཕྱག་རྒྱ། གཡས་ཀྱི་ཕྱག་ལྷག་མ་བཞི་ན། མཆོག་སྦྱིན་དང༌། མི་འཇིགས་པ་སྦྱིན་པ་དང༌།

རྡོ་རྗེ་དང༌། མདའ། གཡོན་གྱི་ཕྱག་ལྷག་མ་བཞི་ན་སྡིགས་མཛུབ་ཞགས་པ་དང་བཅས་པ་དང༌། པདྨས་བརྒྱན་པའི་བུམ་པ་དང༌། རིན་པོ་ཆེའི་སྙེ་མ་དང༌། གཞུ་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། ཉི་མའི་རྒྱབ་ཡོལ་ལ་བརྟེན་པ། ཤི་རི་ཤའི་ཤིང་དྲུང་ན་བཞུགས་པར་བསམ་མོ། །བྱང་དུ་བསིལ་བའི་ཚལ་ཆེན་མོ་ ∶ མ་ར་ཀ་ཏ་ (《 ལུ 》 མར་གད་ ) ལྟར་ལྗང་བ། སེམས་དཔའི་སྐྱིལ་མོ་ཀྲུང་གིས་བཞུགས་པ། ཞལ་གསུམ་ཕྱག་དྲུག་མ། རྩ་བའི་ཞལ་ལྗང་བ། གཡས་དཀར་བ། གཡོན་དམར་བ། གཡས་ཀྱི་ཕྱག་གསུམ་ན། མི་འཇིགས་པ་སྦྱིན་པའི་ཕྱག་རྒྱ་དང༌། རྡོ་རྗེ་དང༌། མདའ། གཡོན་གྱི་ཕྱག་གསུམ་ན། ཞགས་པ་དང་བཅས་པའི་སྡིག་མཛུབ་དང༌། རིན་པོ་ཆེའི་རྒྱལ་མཚན་དང༌། གཞུ་འཛིན་པ། རིན་པོ་ཆེའི་རྒྱན་སྣ་ཚོགས་པས་བརྒྱན་ཅིང་ ༑ དར་སྣ་ཚོགས་པའི་ན་བཟས་ཀླུབས་པ ༑ ཉི་མའི་རྒྱབ་ཡོལ་ཅན། ཙམ་པ་ཀའི་ཤིང་དྲུང་ན་བཞུགས་པར་བསམ་མོ ༑ ༑ འོག་གི་པདྨ་འདབ་མ་བརྒྱད་པའི་མཚམས་ཀྱི་འདབ་མ་བཞིར་ཡེ་ཤེས་ཀྱི་བདུད་རྩིས་ཡོངས་སུ་གང་བའི་བུམ་པ་བཞི་བསམ་པར་བྱའོ། །གལ་ཏེ་བདག་བསྐྱེད་ལའང་འཇིག་རྟེན་པའི་ལྷ་དང་བཅས་པའི་དཀྱིལ་འཁོར་ཡོངས་སུ་རྫོགས་པར་བསྒོམ་པར་འདོད་པ་དང༌། མདུན་བསྐྱེད་ཀྱི་དཀྱིལ་འཁོར་ཡོངས་སུ་རྫོགས་པ་བསྐྱེད་པའི་ཚུལ་ནི་གཞལ་ཡས་ཁང་པའི་ཁོངས་སུ་ལྷ་རྣམས་ཀྱི་དབུས་སུ་འཁོར་ལོ་སྔོན་པོ་རྩིབས་བརྒྱད་པ་མུ་ཁྱུད་དང་བཅས་པའི་ལྟེ་བར་པདྨ་འདབ་མ་བརྒྱད་པ་ཉིས་བརྩེགས་དམིགས་པའི་དབུས་ཀྱི་པདྨ་ལ་ནི། གོང་དུ་བསྟན་པའི་ཚུལ་གྱིས་ལྷ་མོ་ལྔ་བུམ་པ་བཞི་དང་བཅས་པ་བསྐྱེད་ཅིང༌། དེའི་ཕྱིར་རོལ་གྱི་འདབ་མ་བརྒྱད་ལ། སྟེང་གི་ཚངས་པ་ཤར་གྱི་འདབ་མའི་གཡས་དང༌། འོག་གི་སའི་ལྷ་མོ་ནུབ་ཀྱི་འདབ་མའི་གཡས་སུ་མཚན་མ་དགོད་པར་བྱ་ཞིང༌། དེ་དག་ཏུ་སྐད་ཅིག་གིས་སོ་སོའི་གདན་དམིགས་པའི་སྟེང་དུ་རང་རང་གི་ས་བོན་ལས་ཕྱག་མཚན་ས་བོན་གྱིས་མཚན་པ་ཡོངས་སུ་གྱུར་པ་ལས།

ཕྱོགས་སྐྱོང་བ་རྣམས་བསྒོམ་པར་བྱ་སྟེ། ཤར་དུ་ཨི་ལས་བརྒྱ་བྱིན་སེར་པོ། གླང་པོ་ཆེ་ས་སྲུང་གི་བུ་ལ་ཞོན་པ། གཡས་པས་རྡོ་རྗེ་འཛིན་ཅིང༌། མིག་སྟོང་དང་ལྡན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ལྷོ་མ་ཧེའི་སྟེང་དུ་ཡྃ་ལས་གཤིན་རྗེ་སྔོན་པོ། གཡས་པས་བེ་ཅོན་དང༌། གཡོན་པས་ཐོད་པ་ཁྲག་གིས་བཀང་བ་འཛིན་ཅིང་ ༑ ཤིན་ཏུ་འཇིགས་པ། ནུབ་ཏུ་ཆུ་སྲིན་གྱི་སྟེང་དུ། བྃ་ལས་ཆུ་ལྷ་དཀར་པོ ༑ སྦྲུལ་མགོའི་གདེངས་ཀ་བདུན་དང་ལྡན་ཞིང༌། གཡས་པས་སྦྲུལ་ཞགས་འཛིན་པ། རིན་པོ་ཆེའི་རྒྱན་གྱིས་བརྒྱན་པ། བྱང་དུ་རྟའི་སྟེང་དུ་ཀུྃ་ལས་གནོད་སྦྱིན་སེར་པོ། གཡས་པས་རིན་པོ་ཆེས་མཚན་པའི་དབྱུག་ཐོ་དང༌། གཡོན་པས་ནེའུ་ལེ་འཛིན་པ། རིན་པོ་ཆེའི་རྒྱན་གྱིས་བརྒྱན་པ། བྱང་ཤར་དུ་ཁྱུ་མཆོག་གི་སྟེང་དུ་ཨི་ (《 ཞ 》《 ལུ 》 ཨཾ་ ) ལས་དབང་ལྡན་དཀར་པོ། གཡས་པས་རྩེ་གསུམ་འཛིན་པ། ཟླ་བ་ཚེས་པས་དབུ་ལ་བརྒྱན་ཅིང༌། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཤར་ལྷོ་ར་སྐྱེས་ཀྱི་སྟེང་དུ་རྃ་ལས་མེ་ལྷ་དམར་པོ་ཕྱག་བཞི་པ། གཡས་པས་མཆོག་སྦྱིན་དང་དབྱུ་གུ་གསུམ་པ། གཡོན་པས་བགྲང་ཕྲེང་དང༌། རིལ་བ་སྤྱི་བླུགས་འཛིན་པ། རལ་པའི་ཐོར་ཚུགས་དང་ལྡན་ཞིང་མཆོད་ཕྱིར་ཐོགས་པ། ཁྲི་སྙན་ས་ལེའི་ལྤགས་པས་ (《 ཞ 》+ སྟོད་ ) གཡོགས་པ། དྲང་སྲོང་ཆེན་པོའི་ངང་ (《 ཞ 》《 ལུ 》 - ངང་ ) ཚུལ་ཅན ༑ ལྷོ་ནུབ་ཏུ་རོ་ལངས་ཀྱི་སྟེང་དུ་རྃ་ལས་སྲིན་པོ་དམར་ནག་གཡས་པས་རལ་གྲི། གཡོན་པས་ཐོད་ཁྲག་འཛིན་པ། རུས་པའི་རྒྱན་དང་སྦྲུལ་གྱིས་བརྒྱན་ཅིང་འཇིགས་པའི་གཟུགས་ཅན། ནུབ་བྱང་དུ་ཤ་བའི་སྟེང་དུ་ཡྃ་ལས་རླུང་ལྷ་ལྗང་སྔོན། གཡས་པས་བ་དན་འཛིན་པ། རིན་པོ་ཆེའི་རྒྱན་གྱིས་བརྒྱན་པ། སྟེང་གི་ཕྱོགས་སུ་པདྨ་དང་ངང་པའི་སྟེང་དུ། ཨོཾ་ལས་ཚངས་པ་སེར་པོ། ཞལ་བཞི་ཕྱག་བཞི་པ། གཡས་པས་པདྨ་དང་བགྲང་ཕྲེང༌། གཡོན་པས་རིལ་བ་སྤྱི་བླུགས་དང་གླེགས་བམ་འཛིན་པ། རལ་པའི་ཐོར་ཚུགས་དང་བཅས་ཤིང༌།

ཚངས་སྐུད་འཆང་བ། རབ་ཏུ་ཞི་བའི་ངང་ཚུལ་ཅན་ནོ། །འོག་ཏུ་པདྨ་དང་ཕག་གི་སྟེང་དུ་བྃ་ལས་སའི་ལྷ་མོ་སེར་མོ་ཕྱག་གཉིས་ཀྱིས་རིན་པོ་ཆེའི་བུམ་པ་བདུད་རྩིས་གང་བ་འཛིན་པ། རིན་པོ་ཆེའི་རྒྱན་གྱིས་བརྒྱན་ཅིང་རབ་ཏུ་ཞི་ལ་མཛེས་པ། སའི་ལྷ་མོ་མ་གཏོགས་པ་ཐམས་ཅད་ཀྱི་གཡོན་ནས་རང་གི་རིག་མས་བརྟེན་ཅིང༌། ལག་པ་གཡོན་པས་དེ་དག་ལ་འཁྱུད་པར་བསམ་མོ། །དེའི་ཕྱིར་འཁོར་ལོ་རྩིབས་བརྒྱད་ལ་སོ་སོའི་གདན་ལ་གནས་པའི་གཟའ་ཆེན་པོ་རྣམས་བསྒོམ་པར་བྱ་བ་ནི། ཤར་གྱི་གཡས་སུ་རྟས་དྲངས་པའི་ཤིང་རྟ་ལ། ཉི་མའི་དཀྱིལ་འཁོར་གྱི་སྟེང་དུ་རྃ་ལས་དྲང་སྲོང་ཆེན་པོ་ཉི་མ་དམར་པོ། པདྨའི་སྡོང་བུ་འཛིན་པ། གཟི་བརྗིད་མཐའ་ཡས་པ། རྩིབས་དེ་ཉིད་ཀྱི་གཡོན་གྱི་ཆ་ལ་ངང་པས་དྲངས་པའི་ཤིང་རྟའི་སྟེང་དུ། ཟླ་བའི་དཀྱིལ་འཁོར་གྱི་དབུས་སུ་ཨོཾ་ (《 ཞ 》《 ལུ 》 ཨ་ ) ལས་ཟླ་བ་དཀར་པོ་ཀུ་མུ་ཏའི་སྡོང་པོ་འཛིན་པ། ཤིན་ཏུ་ཞི་བའི་ངང་ཚུལ་ཅན། ཤར་ལྷོའི་རྩིབས་ལ་ར་སྐྱེས་ཀྱི་སྟེང་དུ་རྃ་ལས་མིག་དམར་དམར་པོ། གཡས་པས་གྲི་གུག་དང༌། གཡོན་པས་མི་མགོ་འཛིན་པ། གཏུམ་པའི་གཟུགས་ཅན། ལྷོའི་རྩིབས་ལ་པདྨའི་སྟེང་དུ་བུ་ལས། གཟའ་ལྷག་ལྗང་གུ་མདའ་དང༌། གཞུ་འཛིན་པ། ཞི་ཞིང་མཛེས་པའི་ཚུལ་ཅན། ལྷོ་ནུབ་ཀྱི་རྩིབས་ལ་གླང་པོ་ཆེའི་སྟེང་དུ་བྲི་ (《 ལུ 》 བྷྲི་ ) ལས་ཕུར་བུ་སེར་པོ། གཡས་པས་བགྲང་ཕྲེང་དང༌། གཡོན་པས་རིལ་བ་སྤྱི་བླུགས་འཛིན་པ་བརྩེ་བའི་ངང་ཚུལ་ཅན། ནུབ་ཀྱི་རྩིབས་ལ་པདྨའི་སྟེང་དུ། ཤྃ་ལས་པ་ཝ་སངས་དཀར་པོ། གཡས་པས་ཤེལ་ཕྲེང་དང༌། གཡོན་པས་རིལ་བ་སྤྱི་བླུགས་འཛིན་པ། ཤ་རྒྱས་ཤིང་བཞད་པའི་ཉམས་ཅན ༑ ནུབ་བྱང་གི་རྩིབས་ལ་སྦྲུལ་གྱི་སྟེང་དུ། ས་ལས་སྤེན་པ་མིག་སྨན་ལྟར་གནག་པ། གཡས་པས་བགྲང་ཕྲེང་དང༌། གཡོན་པས་དབྱུག་གུ་གསུམ་པ་འཛིན་པ། འཇིགས་ཤིང་གཏུམ་པའི་གཟུགས་ཅན། བྱང་གི་རྩིབས་ལ་རྣམ་པར་འཁྱིལ་པའི་སྤྲིན་གྱིས་སྟེང་དུ། རཾ་ལས་སྒྲ་གཅན་དམར་ནག་ཉི་མ་དང་ཟླ་བ་འཛིན་པ།

ཁྲོ་ཞིང་བརྗིད་པའི་ཚུལ་ཅན། བྱང་ཤར་གྱི་རྩིབས་ལ་བྲག་རི་བརྩེགས་པའི་སྟེང་དུ་ཀོཾ་ལས་ཀེའུ་སྐྱ་བསེངས་རལ་གྲི་དང་སྦྲུལ་ཞགས་འཛིན་པ། དྲག་པོའི་ཚུལ་ཅན་ཏེ་གཟའ་རྣམས་སོ། །དེའི་མུ་ཁྱུད་ལ་ཤར་དུ་སྨིན་དྲུག སྣར་མ། མགོ ལག ནབས་སོ། རྒྱལ། སྐག་བདུན་ནོ། །ལྷོའི་མུ་ཁྱུད་ལ། མཆུ། གྲེ། དབོ། མེ་བཞི། ནག་པ། ས་རི། ས་ག་བདུན་ནོ། ། ནུབ་ཀྱི་མུ་ཁྱུད་ལ། ལྷ་མཚམས། སྣྲོན། སྣྲུམས། ཆུ་སྟོད། ཆུ་སྨད། བྱི་ཞུན། གྲོ་ཞུན་བདུན་ནོ། །བྱང་གི་མུ་ཁྱུད་ལ། མོན་གྲེ། མོན་གྲུ། ཁྲུམས་སྟོད། ཁྲུམས་སྨད། ནམ་གྲུ། ཐ་སྐར། བྲ་ཉེ་བདུན་ནོ། །རྒྱུ་སྐར་དེ་དག་ནི་ལྷའི་གོས་ནང་ཚང་ཅན་གྱི་སྟན་ལ་གནས་པ། ལྷའི་བུ་མོའི་གཟུགས་དང་ཆ་ལུགས་ཅན། ཁ་དོག་དང་མདངས་སྣ་ཚོགས་དང་ལྡན་ཞིང༌། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པའོ། །སྒོ་བཞིར་རིན་པོ་ཆེའི་ཁྲིའི་སྟེང་དུ། ཤར་དུ་ཏྲི་ (《 ཞ 》 ཧྲི་ ) ལས་རྒྱལ་པོ་ཆེན་པོ་ཡུལ་འཁོར་སྲུང༌། མ་ར་ཀ་ལྟར་ལྗང་བ། ཕྱག་གཉིས་ཀྱིས་པི་ཝང་བསྒྲེང་བ། དྲི་ཟའི་ཚོགས་ཀྱིས་ཡོངས་སུ་བསྐོར་བ། ལྷོར་བི་ལས་རྒྱལ་པོ་ཆེན་པོ་འཕགས་སྐྱེས་པོ། ཨིནྡྲ་ནཱི་ལ་ལྟར་སྔོ་བ། ཕྱག་གཡས་པས་རལ་གྲི་འཛིན་ཅིང༌། གཡོན་པ་གདན་ལ་བརྟེན་པ། གྲུལ་བུམ་གྱི་ཚོགས་ཀྱིས་ཡོངས་སུ་བསྐོར་བ་དང༌། ནུབ་ཏུ་པྃ་ལས་རྒྱལ་པོ་ཆེན་པོ་མིག་མི་བཟང་པདྨ་རཱ་ག་ལྟར་དམར་བ། ཕྱག་གཡས་པས་སྦྲུལ་ཞགས་དང་གཡོན་པས་མཆོད་རྟེན་འཛིན་པ།

ཀླུའི་ཚོགས་ཀྱིས་ཡོངས་སུ་བསྐོར་བ། བྱང་དུ་བཻ་ལས་རྒྱལ་པོ་ཆེན་པོ་རྣམ་ཐོས་ཀྱི་བུ་གསེར་བཙོ་མ་ལྟར་སེར་བ། གཡས་པས་རིན་པོ་ཆེས་མཚན་པའི་དབྱུག་ཏོ་དང༌། གཡོན་པས་ནེའུ་ལེ་འཛིན་པ། གནོད་སྦྱིན་གྱི་ཚོགས་ཀྱིས་ཡོངས་སུ་བསྐོར་བ་སྟེ་རྒྱལ་ཆེན་བཞིའོ ༑ ༑ ཐམས་ཅད་སྤྱི་བོས་ལྷ་མོ་ལྔ་ལ་འདུད་པར་བསྒོམ་པར་བྱའོ། །དེ་ནས་ལྷ་དེ་རྣམས་ (《 ཞ 》《 ལུ 》+ ཐམས་ཅད་ ) ཀྱི་དཔྲལ་བ་དང༌། མགྲིན་པ་དང༌། སྙིང་གའི་གནས་སུ་ཡི་གེ་གསུམ་དང༌། སྙིང་གི་ནང་དུ་པདྨ་དང་ཟླ་བ་ལ་གནས་པའི་སོ་སོའི་ཁ་དོག་དང་མཚུངས་པའི་ས་བོན་གྱི་ཡི་གེ་བསམས་ནས། དེ་དག་ལས་རྣམ་པ་སྣ་ཚོགས་པའི་འོད་ཟེར་ནམ་མཁའི་ཁམས་ཁྱབ་པར་སྤྲོས་པས། རང་བཞིན་གྱི་གནས་ནས་རང་གིས་བསྒོམས་པ་ལྟ་བུའི་དཀྱིལ་འཁོར་ལ་ཕྱོགས་བཅུའི་ཞིང་ཁམས་ཐམས་ཅད་ན་བཞུགས་པའི་སྲས་དང་འཁོར་དང་བཅས་པའི་དེ་བཞིན་གཤེགས་པ་མ་ལུས་པས་ཡོངས་སུ་བསྐོར་བའི་ཡེ་ཤེས་ཀྱི་འཁོར་ལོ་སྤྱན་དྲངས་ལ། མེ་ཏོག་ལ་སོགས་པས་ཡང་དག་པར་མཆོད་ནས། རྡོ་རྗེ་བསྡུ་བའི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་བཛྲ་ས་མཱ་ཛ༔ ཛ༔ཧཱུྃ་བྃ་ཧོ༔ ཞེས་བརྗོད་པས་དམ་ཚིག་པ་དང་ཡེ་ཤེས་པ་གཉིས་སུ་མེད་པར་གྱུར་པར་བསམ་མོ། །དེ་ནས་ཡང་ཡི་གེ་དེ་དག་ལས་སྔར་བསྟན་པའི་ཚུལ་གྱིས་འོད་ཟེར་དུ་མ་སྤྲོས་པས་དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ཏེ། ཡིད་ལས་བྱུང་བའི་མཆོད་པས་མངོན་པར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱྃ། ཞེས་གསོལ་བ་བཏབ་པས། སངས་རྒྱས་དེ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས ༑ ༑ དེ་བཞིན་བདག་གིས་དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཧཱུྃ། ཞེས་གསུངས་ཞིང་ཡེ་ཤེས་ཀྱི་ཆུས་དབང་བསྐུར་བས། ལྷ་ཐམས་ཅད་ཀྱི་ལུས་ངག་ཡིད་གསུམ་གྱི་དྲི་མ་སྦྱངས། སྔགས་དང་ཕྱག་རྒྱ་དང་ཏིང་ངེ་འཛིན་གྱི་ཚོགས་ལ་དབང་བར་བྱས་ནས།

ཆུ་ལྷག་མ་ཡར་ལུད་པས་རིགས་ཀྱི་བདག་པོ་ལྷ་མོ་ལྔ་ལ་རྡོ་རྗེ་སེམས་དཔའ་ལྔ། གཞན་ཐམས་ཅད་ལ་ཕྱག་ན་རྡོ་རྗེས་དབུ་ལ་བརྒྱན་པར་བསམ་མོ། །དེ་ལྟར་ལྷའི་སྐུ་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ནམ། དབང་པོའི་གཞུ་ལྟ་བུ་དེ་ཉིད་ལ་ཡིད་རྩེ་གཅིག་ཏུ་མཉམ་པར་བཞག་པར་བྱའོ། །དེའི་རྗེས་སུ་ཤེས་པ་འཕྲོ་བར་གྱུར་ན། སྔགས་ཀྱི་བཟླས་པ་ལ་འཇུག་པར་བྱ་སྟེ། དེའང་སོ་སོའི་ཐུགས་ཀའི་ས་བོན་གྱི་མཐའ་མར་ (《 ཞ 》+ སོ་སོའི་ ) སྔགས་ཀྱི་ཕྲེང་བས་བསྐོར་ཞིང་ཕྲེང་བ་དེ་དག་ལས་འོད་ཟེར་དཔག་ཏུ་མེད་པ་འཕྲོས་པས་སེམས་ཅན་ཐམས་ཅད་ཀྱི་དོན་བྱས། ལས་སོ་སོ་སྒྲུབ་པ་ལ་དམིགས་ནས་ལས་དང་རྗེས་སུ་འབྲེལ་བའི་ཕྲེང་བ་འཛིན་པས། གསང་སྔགས་འདི་དག་བཟླས་པར་བྱའོ། །དེའང༌། ཨོཾ་མ་ཎི་ངྷཱ་རི་བཛྲཱི་ནི། མ་ཧཱ་པྲ་ཏི་སཱ་རེ་ཧཱུྃ་ཧཱུྃ་ཕཊཕཊ་སྭཱ་ཧཱ། རྗེ་བཙུན་སོ་སོར་འབྲང་མ་ཆེན་མོའི་འོ། །ཨོཾ་ཨ་མྲྀ་ཏ་བ་ར་བ་ར་བ་ར་པྲ་བ་རེ་བི་ཤུངྔྷེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྟོང་ཆེན་མོ་རབ་ཏུ་འཇོམས་མའི་འོ།། ཨོཾ་ཨ་མྲྀ་ཏ་བི་ལོ་ཀི་ནཱི། གརྦྷེ་སཾ་རཀྵ་ན། ཨཱ་ཀརྵ་ནི་ཧཱུྃ་ཧཱུྃ་ཕཊ་ཕཊ་སྭཱ་ཧཱ། རྨ་བྱ་ཆེན་མོའིའོ། །ཨོཾ་བི་མ་ལེ་བི་པཱུ་ལེ། ཛ་ཡ་བ་རེ་ཨ་མྲྀ་ཏེ་བི་ར་ཛེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། གསང་སྔགས་རྗེས་སུ་འཛིན་མའིའོ། །ཨོཾ་བྷ་ར་བྷ་ར་སྃ་བྷ་ར་སྃ་བྷ་ར། ཨིནྡྲཱ་ཡ་བ་ལ་བི་ཤོ་ངྷ་ནི་ཧཱུྃ་ཧཱུྃ་ཕཊ་ཕཊ་སྭཱ་ཧཱ། བསིལ་བའི་ཚལ་ཆེན་མོའིའོ ༑ ༑ འཁོར་གྱི་ལྷ་རྣམས་ཀྱི་སྔགས་ནི། ཨོཾ་ཨིནྡྲཱ་ཡ་སྭཱ་ཧཱ། ཨོཾ་ཨགྣ་ཡེ་སྭཱ་ཧཱ། ཨོཾ་ཡ་མཱ་ཡ་སཱཧཱ། ཨོཾ་ནཻ་ ཏྱ་ཡ་སྭཱ་ཧཱ། ཨོཾ་བ་རུ་ཎཱ་ཡ་སྭཱ་ཧཱ། ཨོཾ་བཱ་ཡ་བེ་སཱ་ཧཱ། ཨོཾ་ཀུ་བེ་རཱ་ཡ་སྭཱ་ཧཱ། ཨོཾ་ཨཱི་ཤ་ནཱ་ཡ་སྭཱ་ཧཱ། ཨོཾ་བྲཧྨ་ཎཱ་ཡ་སྭཱ་ཧཱ། ཨོཾ་པྲི་ཐྭཱི་ཡེ་སྭཱ་ཧཱ། ཕྱོགས་སྐྱོང་བ་རྣམས་ཀྱི་སྔགས་སོ། །ཨོཾ་མཻ་གྷོལྐཱ་ཡ་སྭཱ་ཧཱ། ཨོཾ་ཤཱི་ཏྃ་ཤ་བེ་སྭཱ་ཧཱ། ཨོཾ་རཀྟ་ཨཾ་ག་ཀུ་མཱ་རཱ་ཡ་སྭཱ་ཧཱ།

ཨོཾ་བུ་ངྷཱ་ཡ་སཱ་ཧཱ། ཨོཾ་བྲི་ཧསྤ་ཏ་ཡེ་སྭཱ་ཧཱ། ཨོཾ་ཤུ་ཀྲཱ་ཡ་སྭཱ་ཧཱ། ཨོཾ་ཀྲྀཥྞ་ཝརྞཱ་ཡ་སྭཱ་ཧཱ། ཨོཾ་ཨ་མྲྀ་ཏ་པྲྀ་ཡཱ་ཡ་སྭཱ་ཧཱ། ཨོཾ་ཛྱཽ་ཏི་ཀེ་ཏ་བེ་སྭཱ་ཧཱ། གཟའ་རྣམས་ཀྱི་སྔགས་སོ། །ཨོཾ་ཀཱརྟི་ཀཱ་ཡཻ་སྭཱ་ཧཱ། ཨོཾ་རོ་ཧི་ཎ་ཡེ་སྭཱ་ཧཱ། ཨོཾ་མྲྀ་ག་ཤི་རཱ་སེ་སྭཱ་ཧཱ། ཨོཾ་ཨརྡྲཱ་ཡ་སྭཱ་ཧཱ། ཨོཾ་པུ་ནརྦ་ས་ཝེ་སྭཱ་ཧཱ། ཨོཾ་པུ་ཥྱཱ་ཡ་སྭཱ་ཧཱ། ཨོཾ་ཨ་ཤླེ་ཥཱ་ཡ་སྭཱ་ཧཱ། ཤར་གྱི་རྒྱུ་སྐར་བདུན་གྱི་སྔགས་སོ། །ཨོཾ་མ་གྷཱ་ཡཻ་སྭཱ་ཧཱ། ཨོཾ་པཱུར་བ་ཕལྒུ་ན་ཡེ་སྭཱ་ཧཱ། ཨོཾ་ཨུཏྟར་ཕལྒུ་ན་ཡེ་སྭཱ་ཧཱ། ཨོཾ་ཧསྟཱ་ཡཻ་སྭཱ་ཧཱ། ཨོཾ་ཙི་ཏྲཱ་ཡ་སྭཱ་ཧཱ། ཨོཾ་སྭ་སྟི་ཡེ་སྭཱ་ཧཱ ༑ ཨོཾ་བི་ཤཱ་ཁཱ་ཡ་སྭཱ་ཧཱ། ལྷོའི་རྒྱུ་སྐར་བདུན་གྱི་སྔགས་སོ། །ཨོཾ་ཨ་ནུ་རཱ་དྷཱ་ཡ་སྭཱ་ཧཱ། ཨོཾ་ཛྱེ་ཥྛཱ་ཡ་སྭཱ་ཧཱ། ཨོཾ་མཱུ་ལཱ་ཡ་སྭཱ་ཧཱ། ཨོཾ་པཱུརྦ་ཥཱ་ཌྷཱ་ཡ་སྭཱ་ཧཱ། ཨོཾ་ཨུཏྟ་ར་ཥ་ཌྷཱ་ཡ་སྭཱ་ཧཱ། ཨོཾ་ཤྲ་ཝ་ནཱ་ཡ་སྭཱ་ཧཱ། ཨོཾ་ཨ་བྷི་ཛི་ཏཱ་ཡ་སྭཱ་ཧཱ། ནུབ་ཀྱི་རྒྱུ་སྐར་རྣམས་ཀྱི་སྔགས་སོ། །ཨོཾ་དྷ་ནིཥྛཱ་ཡ་སྭཱ་ཧཱ། ཨོཾ་ཤ་ཏཱ་བྷི་ཥཱ་ཡ་སྭཱ་ཧཱ། ཨོཾ་པཱུརྦ་བྷ་དྲཱ་པ་དཱ་ཡཻ་སྭཱ་ཧཱ། ཨོཾ་ཨུཏྟ་ར་བྷ་དྲ་པ་དཱ་ཡཻ་སྭཱ་ཧཱ། ཨོཾ་རེ་ཝ་ཏཱི་ཡེ་སྭཱ་ཧཱ། ཨོཾ་ཨ་ཤྭི་ན་ཡེ་སྭཱ་ཧཱ།ཨོཾ་བྷ་ར་ཎཱི་ཡེ་སྭཱ་ཧཱ། བྱང་གི་བདུན་ཏེ་རྒྱུ་སྐར་རྣམས་ཀྱི་སྔགས་སོ། །ཨོཾ་དྷྲྀ་ཏ་རཱཥྟཱ་ཡ་སྭཱ་ཧཱ། ཨོཾ་བི་རུ་ཊ་ཀཱ་ཡ་སྭཱ་ཧཱ། ཨོཾ་བི་རུ་པཀྵཱ་ཡ་སྭཱ་ཧཱ། ཨོཾ་བཻ་ཤྲཱ་བ་ཎཱ་ཡ་སྭཱ་ཧཱ། རྒྱལ་པོ་ཆེན་པོ་བཞིའི་སྔགས་སོ། །གསང་ སྔགས་ཀྱི་ཚིག་འདི་དག་མི་སྐྱོའི་བར་དུ་བཟླས་ནས་མདུན་བསྐྱེད་ཀྱི་དཀྱིལ་འཁོར་ལ་མཆོད་ཅིང་བསྟོད་ལ། ཕྱིའི་དཀྱིལ་འཁོར་ལ་སོགས་པའི་ཆོ་ག་ལ་འཇུག་ན། ལྷ་མོ་བཞི་དང་བཅས་པའི་འཁོར་ཐམས་ཅད་རང་ལ་བསྡུས་ཏེ། རང་ཉིད་གཙོ་མོ་འབའ་ཞིག་ང་རྒྱལ་གྱིས་ཆོ་ག་རྣམས་བྱའོ། །སྐབས་སུ་བབ་པའི་ཆོ་ག་རྣམས་རྫོགས་པའི་མཐར། ཡེ་ཤེས་པ་རང་ལས་ཕྱེ་ནས་མདུན་དུ་བཞུགས་པ་ལ་དངོས་སུ་འབྱོར་པའམ།

ཡིད་ཀྱིས་སྤྲུལ་པས་མཆོད་ཅིང་བསྟོད་ལ་འདོད་པའི་དོན་གསོལ་བ་བཏབ་ནས་དགེ་བའི་རྩ་བ་བྱང་ཆུབ་ཆེན་པོར་བསྔོས་ལ་བཟོད་པར་གསོལ་ནས། ཨོཾ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ ༑ བཛྲ་ས་ཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ་སརྦ་ཀ་མ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན། སརྦ་ཏ་ཐཱ་ག་ཏ་བཛྲ། མ་མེ་མུཉྩ་བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨ། ཞེས་གསུམ་མམ་བདུན་བརྗོད་པས་ཆོ་ག་ལྷག་ ཆད་ཁ་བསྐངས་ནས། ཨོཾ་བཛྲ་མུཿ ཞེས་བརྗོད་པས་གཤེགས་སུ་གསོལ་ལ། རང་གི་གནས་གསུམ་བསྲུངས་ནས་དམ་ཚིག་པའི་ཚུལ་གྱིས་ཐུན་མཚམས་ཀྱི་ཀུན་དུ་སྤྱོད་པ་རྣམས་ཆོ་ག་བཞིན་བྱའོ། །བདག་བསྐྱེད་ཀྱི་བསྒོམ་པ་དང༌། བཟླས་པའི་ཚུལ་ལའང༌། ལྷ་ཐམས་ཅད་ཡོངས་སུ་རྫོགས་པར་བསྒོམ་པ་ རྒྱས་པ་དང༌། རིག་པའི་རྒྱལ་མོ་ལྔ་བསྒོམ་པ་འབྲིང་དང༌། གཙོ་མོ་འབའ་ ཞིག་བསྒོམ་པ་ནི་བསྡུས་པ་སྟེ་རིམ་པ ་གསུམ་ དུ་ཤེས་པར་བྱའོ། །དེ་དག་གིས་ ནི་མངོན་པར་རྟོགས་པའི་རིམ་པ་བསྟན་ཟིན་ཏོ། །རང་དང་གཞན་གྱི་དོན་ ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གསུམ་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 408PAGE 407 EMBED CorelDRAW.Graphic.9 