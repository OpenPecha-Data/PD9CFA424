ཆོས་ལ་འཇུག་པའི་ཡོན་ཏན་གྱི་རྟེན་བྱེད་པའོ། །འཇིག་རྟེན་ལས་འདས་པའི་སའི་མཚན་ཉིད་ནི། འཕགས་པའི་ཡོན་ཏན་ཁྱད་པར་ཅན་གྱི་རྟེན་བྱེད་པའོ།། དེའང་དབྱེ་ན། ཉན་ཐོས་ཀྱི་ས་དང༌། བྱང་ཆུབ་སེམས་དཔའི་ས་གཉིས་ཏེ། རིན་ཆེན་ཕྲེང་བ་ལས། ཇི་ལྟར་ཉན་ཐོས་ཐེག་པ་ལས། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་པ་ཆེན་པོ་ལས། །བྱང་ཆུབ་སེམས་དཔའི་ས་བཅུ་བསྟན

༑ ༑ ཞེས་གསུངས་པ་ལྟར་རོ། །གསུམ་པ་སོ་སོའི་རྣམ་པར་བཞག་པ་ལ། ཉན་ཐོས་ཀྱི་ས་དང༌། བྱང་ཆུབ་སེམས་དཔའི་ས་གཉིས་ལས། དང་པོ་ལ་བརྒྱད་དེ ༑ དཀར་པོ་རྣམ་པར་མཐོང་བའི་ས། རིགས་ཀྱི་ས། བརྒྱད་པའི་ས། བསྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས། རང་སངས་རྒྱས་ཀྱི་སའོ། །འོན་ཀྱང་འདི་དག་སྐབས་ཀྱི་དོན་མ་ཡིན་པས་རེ་ཞིག་བཞག་གོ །གཉིས་པ་བྱང་ཆུབ་སེམས་དཔའི་ས་ལའང་བཞི་སྟེ། རབ་ཏུ་དབྱེ་བ། གྲངས་ངེས་པ། སོ་སོའི་ཡོན་ཏན། མིང་གི་དོན་ཏོ། །དང་པོ་ལ་ཡང་བཅུ་སྟེ། ས་དང་པོ་རབ་ཏུ་དགའ་བ། གཉིས་པ་དྲི་མ་མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱང་དཀའ་བ། དྲུག་པ་མངོན་དུ་གྱུར་བ ༑ བདུན་པ་རིང་དུ་སོང་བ་སྟེ། བདུན་ནི་མ་དག་པའི་ས། བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན། གསུམ་པོ་དག་པའི་སའོ། ། དེའང་མོས་པ་སྤྱོད་པའི་ས་ང་རྒྱལ་མང༌། མ་དག་པའི་ས་བདུན་ང་རྒྱལ་ཕྲ། དག་པའི་ས་གསུམ་ང་རྒྱལ་མེད་དོ། །མདོ་སྡེ་རྒྱན་ལས། ང་རྒྱལ་མང་དང་ང་རྒྱལ་ཕྲ།། ང་རྒྱལ་མེད་པ་དག་ཏུ་འདོད། །ཅེས་གསུངས་པ་ལྟར་རོ། །གཉིས་པ་གྲངས་ངེས་པ་ནི། ཕ་རོལ་ཏུ་ཕྱིན་པ་བཅུ་ས་བཅུ་སྟེ། ཕ་རོལ་ཏུ་ཕྱིན་པ་དྲུག་གིས་ས་དྲུག ཐབས ༑ སྟོབས། སྨོན་ལམ། ཡེ་ཤེས་བཞིས་ས་བཞི་སྟེ་བཅུར་ངེས་སོ། །གསུམ་པ་སོ་སོའི་ཡོན་ཏན་ལ་གཉིས་ལས། བྲལ་བའི་ཡོན་ཏན་ནི། སྡུག་བསྔལ་གྱི་ཆུ་བོ་ཆེན་པོ་བཞི་བརྒལ་ཏེ། རྒྱུད་བླ་མ་ལས། འཕགས་པས་འཆི་དང་ན་བ་དང༌།། རྒ་བའི་སྡུག་བསྔལ་རྩད་ནས་སྤངས། །ལས་དང་ཉོན་མོངས་དབང་གིས་སྐྱེ། །དེ་ལ་དེ་མེད་ཕྱིར་དེ་མེད། །ཅེས་གསུངས་པ་ལྟར་རོ། །ཡང་འཇིགས་པ་ལྔ་ལས་གྲོལ་ཏེ། སངས་རྒྱས་ཕལ་པོ་ཆེ་ལས། འཚོ་བ་མེད་དང་འཆི་དང་མི་བསྔགས་ངན་འགྲོ་དང༌། །འཁོར་ཀྱི་འཇིགས་བྲལ་དེ་ལ་བག་ཚའི་རྣམ་པ་མེད། །ཅེས་གསུངས་པ་ལྟར་རོ། །འཚོ་བ་མེད་པ་དང༌། དུས་མ་ཡིན་པར་འཆི་བ་དང༌། གཏམ་ངན་དང།

ངན་སོང་དང༌། འཁོར་ལ་མི་སྤོབས་པའི་འཇིགས་པ་ལྔ་དང་བྲལ་བའོ། །གཞན་ཡང་འཇིགས་པ་བསམ་གྱིས་མི་ཁྱབ་པ་ལས་གྲོལ་བ། མདོ་སྡེ་ས་བཅུ་པ་ལས། ཇི་སྐད་གསུངས་པ་བཞིན་ནོ། །དེ་དག་ཀྱང་ས་དང་པོ་ནས་ས་བཅུ་པའི་བར་ལ་རིམ་གྱིས་འཕེལ་བར་འགྱུར་བ་དོན་གྱིས་ཤེས་པར་བྱའོ། ། འཇིགས་པ་ལས་གྲོལ་ཡང་སྐྱེ་རྒ་ན་འཆིའི་སྡུག་བསྔལ་ཡོད་པ་ལྟར་སྟོན་པ་ནི། སེམས་ཅན་གྱི་དོན་དུ་བསམས་བཞིན་དུ་སྲིད་པར་སྐྱེ་བ་སྟེ། ཇི་བཞིན་ཡང་དག་མཐོང་བའི་ཕྱིར། །སྐྱེ་སོགས་རྣམས་ལས་འདས་གྱུར་ཀྱང༌། །སྙིང་རྗེའི་བདག་ཉིད་སྐྱེ་བ་དང༌། འཆི་དང་ན་དང་རྒ་བར་སྟོན། །ཞེས་གསུངས་པ་ལྟར་རོ། ། གཉིས་པ་ཐོབ་པའི་ཡོན་ཏན་ནི། མདོ་སྡེ་ས་བཅུ་པ་ལས། སྐད་ཅིག་མ་གཅིག་ལ་སྐྱེ་བའི་ཕྱིར་ ( ¡¶ ཞ ¡· - ཕྱིར་ ) ཡོན་ཏན་བརྒྱ་ཕྲག་བཅུ་གཉིས་ ( ¡¶ ཞ ¡· གསུམ་ ) གསུངས་ཏེ ༑ ཏིང་ངེ་འཛིན་བརྒྱ་ཐོབ། དེ་ལ་སྙོམས་པར་འཇུག སངས་རྒྱས་བརྒྱ་མཐོང༌། དེ་དག་གི་བྱིན་རླབས་ཤེས། འཇིག་རྟེན་གྱི་ཁམས་བརྒྱ་གཡོ། ཞིང་བརྒྱར་འགྲོ ། འཇིག་རྟེན་གྱི་ཁམས་བརྒྱ་སྣང་བར་བྱེད། སེམས་ཅན་བརྒྱ་ཡོངས་སུ་སྨིན་པར་བྱེད ༑ བསྐལ་པ་བརྒྱར་གནས། བསྐལ་པ་བརྒྱའི་སྔོན་དང་ཕྱི་མའི་མཐར་འཇུག ཆོས་ཀྱི་སྒོ་བརྒྱ་འབྱེད། ལུས་བརྒྱ་སྟོན། ལུས་རེ་རེ་ལའང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་སྟོན་པའོ། །ཡོན་ཏན་དེ་དག་ས་གཉིས་པ་ལ་སྟོང་འགྱུར་རོ། །ས་གསུམ་པ་ལ་འབུམ་འགྱུར། བཞི་པ་ལ་བྱེ་བ་ཕྲག་བརྒྱ། ལྔ་པ་ལ་བྱེ་བ་ཕྲག་སྟོང༌། དྲུག་པ་ལ་བྱེ་བ་ཕྲག་འབུམ། བདུན་པ་ལ་བྱེ་བ་ཕྲག་ཁྲིག་འབུམ། བརྒྱད་པ་ལ་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་དང་མཉམ་པ། དགུ་པ་ལ་འབུམ་ཕྲག་བཅུའི་རྡུལ་ཕྲ་རབ་དང་མཉམ་པ། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་དང་མཉམ་པ་ཐོབ་ཅིང་དེ་ལས་གཞན་པའི་ཡོན་ཏན་ཡང་འབྱུང༌། གཞན་སའི་ཡོན་ཏན་རྒྱས་པར་མདོ་སྡེ་ས་བཅུ་པ་ཉིད་དང་ ༑ དགོངས་པ་ངེས་འགྲེལ་དང༌།

མདོ་སྡེ་རྒྱན་ལ་སོགས་པར་ཤེས་པར་བྱའོ ༑༑ བཞི་པ་མིང་གི་དོན་ལ་གཉིས་ལས། ཐུན་མོང་གི་མིང་དོན་ནི། ས་ལ་བྷཱུ་མཱི་ཞེས་ཟེར་ལ། དེའི་སྒྲ་ལས་དྲངས་ནས། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། །དཔག་ཏུ་མེད་པ་དེ་དག་ལ། །ཕྱི་བཞིན་གོང་དུ་བགྲོད་ལྡན་ཕྱིར ༑ ༑ དེ་དག་ཉིད་ནི་སར་འདོད་དོ། །ཞེས་གསུངས་སོ། །བྷཱུ་ཏ་འབྱུང་པོ། མི། ཨ་མི་ཏ་དཔག་མེད། ཨ་བྷ་ཡ་འཇིགས་མེད། མི། ཨ་མི་ཏ་ན་དཔག་མེད། བྷུ་ཡ་ཕྱི་བཞིན། ཨུརྡྷཾ་ག་མ་ན་གོང་དུ་བགྲོད་ལྡན་ནོ། །སོ་སོའི་སྒྲ་དོན་ནི། བྱང་ཆུབ་ལ་ནི་ཉེ་བ་དང༌། །སེམས་ཅན་དོན་གྲུབ་མཐོང་བ་ལ། །རབ་ཏུ་དགའ་བ་སྐྱེ་འགྱུར་པས། །ས་དེ་རབ་ཏུ་དགའ་བར་བཤད། །ཅེས་བྱ་བ་ལ་སོགས་པ་ལྟར་རོ།། དེང་སང་བོད་འདི་ན་ས་ལམ་མི་བགྲོད་པར་འཚང་རྒྱ་བར་འདོད་པ་དང༌། ཡོན་ཏན་མེད་པར་མཐོང་ལམ་སྐྱེ་བར་འདོད་པ་མཐོང་སྟེ། མདོ་རྒྱུད་བསྟན་བཅོས་ཐམས་ཅད་ནས་དེ་ལྟ་བུ་བཤད་པ་མ་མཐོང་བས་སངས་རྒྱས་ཀྱི་བསྟན་པ་མ་ཡིན་ནོ ༑ ༑ དེ་ལྟ་བུའི་ལམ་དང་ས་དེ་དག་ཀྱང༌། དོན་དམ་སེམས་བསྐྱེད་ལ་བརྟེན་ནས ༑ ཤེས་རབ་སྟོང་པ་ཉིད་བསྒོམས་པས་ཉེར་ལེན་གྱི་རྒྱུ་དང༌། ཐབས་སྙིང་རྗེ་ཆེན་པོས་ལྷན་ཅིག་བྱེད་པའི་རྐྱེན་བྱས་ནས་ལམ་ལྔ་འགྲུབ། ཀུན་རྫོབ་སེམས་བསྐྱེད་ལ་བརྟེན་ནས་ཐབས་སྙིང་རྗེས་ཉེར་ལེན་གྱི་རྒྱུ་དང༌། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་པའི་རྐྱེན་བྱས་ནས། ས་བཅུ་ཐོབ་ལ། སངས་རྒྱས་པ་ན་ཡང་ལམ་མཐར་ཐུག་པ། ཆོས་སྐུ་དང་ས་མཐར་ཐུག་པ་གཟུགས་སྐུ་ཡིན་ནོ། །དེ་དག་གིས། སྐྱོན་མེད་པ་ལ་འཇུག་པ་དང༌། ཞིང་ཡོངས་སུ་དག་པ་བཤད་ ནས ༑༑ ༑༑ བདུན་པ་མི་གནས་མྱ་ངན་འདས་པ་དང༌། །བྱང་ཆུབ་མཆོག་དང་སྟོན་པའོ ༑ ༑ ཞེས་བྱ་བའི་དོན་མཐར་ཐུག་གི་འབྲས་བུ་སྟེ། དེ་ཡང་མི་གནས་པའི་མྱ་ངན་ལས་འདས་པ་ནི། ཤེས་རབ་ཀྱིས་འཁོར་བ། སྙིང་རྗེས་མྱ་ངན་ལས་འདས་པ་ལ་མི་གནས་པ་ཡིན་ཏེ། མངོན་རྟོགས་རྒྱན་ལས། ཤེས་པས་སྲིད་ལ་མི་གནས་ཤིང་

༑ ༑ སྙིང་རྗེས་ཞི་ལ་མི་གནས་པ། །ཞེས་པ་ལྟར་རོ། །བྱང་ཆུབ་མཆོག་ནི། སངས་རྒྱས་ཀྱི་ཐུན་མོང་དང༌། ཐུན་མོང་མ་ཡིན་པའི་ཡོན་ཏན་མཐའ་དག་ལྷུན་གྱིས་གྲུབ་པ་ཡིན་ནོ། །སྟོན་པ་ནི་མྱ་ངན་ལས་འདས་པ་ཆེན་པོ་སྟོན་པ་སྟེ། དེའང་ཉན་ཐོས་ཀྱི་མྱ་ངན་ལས་འདས་པ་ལྟར་ཟད་པ་དང༌། མི་སྐྱེ་བ་ཤེས་པ་ཙམ་མ་ཡིན་གྱི། མྱ་ངན་ལས་འདས་ཀྱང༌། སེམས་ཅན་གྱི་དོན་རྒྱུན་མི་འཆད་པར་འགྱུར་བའོ ༑ ༑ དེ་དག་གི་དོན་བསྟན་པ་ལ་གསུམ་སྟེ། སངས་རྒྱས་ཀྱི་མཚན་ཉིད། སྐུའི་རྣམ་གཞག ཡོན་ཏན་གྱི་ཆོས་ཕྱེ་སྟེ་བཤད་པའོ། །དང་པོ་ནི་སྤངས་པ་དང༌། ཡེ་ཤེས་ཕུན་སུམ་ཚོགས་པའོ། །དེ་ལ་སྤངས་པ་ནི་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པའོ། །ཡེ་ཤེས་ནི་ཤེས་བྱ་ཇི་ལྟ་བ་དང༌། ཇི་སྙེད་པ་མཁྱེན་པ་སྟེ། སློབ་དཔོན་མ་ཏི་ཙི་ཏྲས། ཐམས་ཅད་མཁྱེན་ལ་ཡོན་ཏན་ཀུན ༑ ༑ མངའ་ལ་དེ་ཡང་ཉམས་མི་མངའ༌། །ཉེས་པ་བག་ཆགས་དང་བཅས་ཏེ།། སྐྱོབ་པ་གཅིག་བུ་ལ་མི་མངའ། །ཞེས་གསུངས་པ་ལྟར་རོ། །གཉིས་པ་སྐུའི་རྣམ་གཞག་ལ་གསུམ་སྟེ། སྐུ་གསུམ་དུ་དབྱེ་བ། གཉིས་སུ་བསྡུ་བ། དེ་ལ་ཡེ་ཤེས་ཡོད་མེད་དཔྱད་པའོ། །དང་པོ་ལ་གསུམ་ལས། ངོ་བོ་ཉིད་ཀྱི་སྐུ་ནི་དབྱིངས་རང་བཞིན་གྱིས་རྣམ་པར་དག་པ་སྤང་བྱ་གློ་བུར་གྱི་དྲི་མ་ལས་གྲོལ་བ་དག་པ་གཉིས་དང་ལྡན་པ་སྟེ། མངོན་རྟོགས་རྒྱན་ལས། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་གསུངས་པ་ལྟར་རོ། །གཉིས་པ་ལོངས་སྤྱོད་རྫོགས་པའི་སྐུ་ནི། གནས་སྟུག་པོ་བཀོད་པའི་ཞིང་ཁམས་ན། སྐུ་མཚན་དང་དཔེ་བྱད་ཀྱིས་བརྒྱན་པ། གསུང་ཐེག་པ་ཆེན་པོའི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བ ༑ ཐུགས་ཡེ་ཤེས་བཞིའི་རང་བཞིན་ཅན། འཁོར་བྱང་ཆུབ་སེམས་དཔའ་ས་བཅུ་པ་རྣམས་ཚིམ་པར་མཛད་པ་སྟེ། མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུ་དང་ལྡན་པ།

།ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་གསུངས་པ་ལྟར་རོ། །གསུམ་པ་སྤྲུལ་པའི་སྐུ་ནི། ངོ་བོ་ལོངས་སྐུའི་བདག་རྐྱེན་ལས་བྱུང་བ། ཡུལ་ནམ་མཁའི་མཐའ་དང་མཉམ་པའི་གདུལ་བྱ་གང་ན་གནས་པ་ན། དུས་རྒྱུན་མི་འཆད་པར། ཕྲིན་ལས་སེམས་ཅན་གྱི་དོན་འབའ་ཞིག་མཛད་པ་སྟེ། དེ་ལའང་དབྱེ་ན་སྤྲུལ་པ་གསུམ་ལས ༑ སྐྱེ་བའི་སྤྲུལ་པ་དགའ་ལྡན་དུ་བཞུགས་པ་ལ་སོགས་པ། མཆོག་གི་སྤྲུལ་པ་ཤཱཀྱ་ཐུབ་པ་ལ་སོགས་པ་སངས་རྒྱས་ཀྱི་རྣམ་འཕྲུལ་དུ་མ། བཟོའི་སྤྲུལ་པ་དྲི་ཟའི་རྒྱལ་པོ་རབ་དགའ་གདུལ་བའི་དོན་དུ་པི་ཝང་ལེན་པ་ལ་སོགས་པ་དུ་མ་སྟེ། དེའང ༑ གང་གིས་སྲིད་པ་ཇི་སྲིད་བར། །འགྲོ་ལ་ཕན་པ་སྣ་ཚོགས་དག །མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་འཆད། །ཅེས་གསུངས་པ་ལྟར་རོ། །མདོ་རྒྱུད་འགའ་ཞིག་ལས། སྐུ་བཞིར་བཤད་པ་ལྟར་ན་འདིར་བཤད་པའི་ངོ་བོ་ཉིད་ཀྱི་སྐུ་ལ་ཆོས་སྐུར་འདོགས། དེ་ལྟ་བུའི་སྐུ་གསུམ་དབྱེར་མི་ཕྱེད་པའི་ཁྱད་པར་འགའ་ ( ¡¶ ཞ ¡· + ཞིག་ ) ངོ་བོ་ཉིད་ཀྱི་སྐུར་བཞེད་དོ། །འོན་ཀྱང་འདི་གསང་སྔགས་ཀྱི་རྒྱུད་སྡེ་ལས་གཙོ་ཆེར་གྲགས་པས་འདིར་མ་བཤད་དོ། ། གཉིས་པ་བསྡུ་ན་སྐུ་གཉིས་ཏེ། དེ་ཡང་ཆོས་སྐུ་དང་གཟུགས་སྐུ་གཉིས་སོ། །དེ་ལ་རང་དོན་གྱི་སྐུ་གཞན་དོན་གྱི་སྐུ་ཞེས་བཤད་པའང་ཡོད་དོ། །ཆོས་སྐུ་དོན་དམ། གཟུགས་སྐུ་ཀུན་རྫོབ་ཀྱི་སྐུ་ཞེས་ཀྱང་གྲགས་སོ། །གསུམ་པ་དེ་ལ་ཡེ་ཤེས་ཡོད་མེད་དཔྱད་པ་ལ་གསུམ་ལས། དང་པོ་གཞན་གྱི་ལུགས་དགག་ན། ཁ་ཅིག་སངས་རྒྱས་ལ་རང་རྒྱུད་ཀྱིས་བསྡུས་པའི་ཡེ་ཤེས་ཡོད་དེ་ཐམས་ཅད་མཁྱེན་པ་ཡིན་པའི་ཕྱིར་དང༌། ཚོགས་གཉིས་ཀྱི་རྣམ་སྨིན་གྱི་སྐུ་ཡིན་པའི་ཕྱིར་དང༌། ཡེ་ཤེས་མེད་ན་དངོས་མེད་དང་བེམས་པོར་འགྱུར་བའི་ཕྱིར་དང༌། ཉན་ཐོས་འགོག་པ་དང་མཚུངས་པར་ཐལ་བ་དང༌། མུ་སྟེགས་ཆད་ལྟ་བ་དང་མཚུངས་པར་ཐལ་བ་ལ་སོགས་པ་ལུང་དང་རིགས་པ་དུ་མའི་སྒོ་ནས་ཡེ་ཤེས་མེད་པ་བཀག་ནས་རང་རྒྱུད་ལ་ཡེ་ཤེས་ཡོད་པ་བསྒྲུབ་བོ།

།ཡང་ཁ་ཅིག་ཡེ་ཤེས་ཡོད་ན་འཁྲུལ་སྣང་ཅན་དང་ངར་འཛིན་ཅན་དུ་འགྱུར་བ་དང༌། སེམས་ཙམ་པ་དང་མཚུངས་པ་དང༌། མུ་སྟེགས་རྟག་སྨྲ་བ་དང་ཁྱད་པར་མེད་པར་འགྱུར་བ་ལ་སོགས་པ་ལུང་རིགས་པ་དུ་མའི་སྒོ་ནས་རང་རྒྱུད་ལ་ཡེ་ཤེས་མེད་པར་བསྒྲུབ་བོ། །དེ་གཉིས་ཀ་མི་འཐད་དེ་ཡེ་ཤེས་རང་རྒྱུད་ལ་བདེན་པར་གྲུབ་པ་ཡོད་ན་མུ་སྟེགས་རྟག་སྨྲ་དང་མཚུངས་པ་དང་ ༑ ངར་འཛིན་ཅན་དང་མི་རྟག་པར་འགྱུར་བ་ལ་སོགས་པ་ཡེ་ཤེས་མེད་པར་འདོད་པས་བརྗོད་པའི་སྐྱོན་འབྱུང་སྟེ་ཡོད་པར་འཛིན་པར་མཚུངས་པའི་ཕྱིར་རོ།། ཡེ་ཤེས་རང་རྒྱུད་ལ་མེད་པར་གཞན་སྣང་ཡིན་ན་སངས་རྒྱས་ལ་ཡོན་ཏན་མེད་པར་འགྱུར་རོ། །ཡང་སངས་རྒྱས་ཡོད་མེད་བརྟག མེད་ན་ལམ་བསྒོམས་པ་དོན་མེད་དུ་འགྱུར་ཞིང༌། ཡོད་ན་སངས་རྒྱས་ནི་ཡོད་ཡེ་ཤེས་ ( ¡¶ ཞ ¡· + ནི་ ) མེད་པས་བེམས་པོར་འགྱུར་རོ། །གལ་ཏེ་སངས་རྒྱས་ལ་ ¡Ã ཡེ་ཤེས་ ( ¡¶ ཞ ¡· - ཡེ་ཤེས་ ) མེད་ཀྱང་སྨོན་ལམ་གྱིས་གཞན་དོན་འགྲུབ་བོ་ཞེ་ན། སྨོན་ལམ་གྲུབ་ན་འཚང་རྒྱ་བར་སྨོན་ལམ་བཏབ་པ་དེ་ཅིའི་ཕྱིར་མི་འགྲུབ་སྟེ། འཚང་རྒྱ་བའི་སྨོན་ལམ་མི་འགྲུབ་ལ ༑ གཞན་དོན་གྱི་སྨོན་ལམ་འགྲུབ་པའི་རྒྱུ་མཚན་མེད་དེ། གྲུབ་ན་གྲུབ་མཉམ། མི་འགྲུབ་ན་མི་འགྲུབ་མཉམ་པའི་ཕྱིར་རོ། །ཡང་སངས་རྒྱས་མེད་ལ་སྨོན་ལམ་ཡོད་ཅེས་ཟེར་བ་ནི་རིགས་པས་བསྒྲུབ་དཀའ་བོ། །གཉིས་པ་རང་གི་ལུགས་ལ། དོན་དམ་དང་ཀུན་རྫོབ་གཉིས་ལས། དང་པོ་ནི་བློའི་ཡུལ་ལས་འདས་པའི་ཕྱིར། ཡོད་མེད་ཀྱི་མཐའ་ཐམས་ཅད་ལས་གྲོལ་བ་སྟེ། དེ་ལ་དགོངས་ནས་མདོ་ཏིང་ངེ་འཛིན་རྒྱལ་པོ་ལས། མྱ་ངན་འདས་པའི་ཆོས་ལ་ཆོས་མེད་དེ། །གང་ཕྱིར་དེ་མེད་ནམ་ཡང་ཡོད་མི་འགྱུར། །རྟོག་ཅན་དག་གིས་ཡོད་དང་མེད་ཅེས་བསྟན། །དེ་ལྟར་བརྟགས་པས་སྡུག་བསྔལ་ཞི་མི་འགྱུར། །ཅེས་བྱ་བ་དང༌། སློབ་དཔོན་འཕགས་པས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། ། ཞེས་བྱ་བ་ལ་སོགས་པ་དང༌། ཡོད་དང་མེད་པ་ལ་སོགས་བཞི།

།ཞི་བ་འདི་ལ་ག་ལ་ཡོད། །ཅེས་བྱ་བ་ལ་སོགས་པ་གསུངས་ཤིང༌། རབ་གྱི་རྩལ་གྱིས་རྣམ་པར་གནོན་པའི་མདོ་ལས་ཀྱང༌། ཡེ་ཤེས་ཡོད་མེད་གཉིས་ཀ་ལས་གྲོལ་བར་བཤད་དོ ༑ ༑ གཉིས་པ་ཀུན་རྫོབ་ཏུ་ཡང་སེམས་དང་སེམས་ལས་བྱུང་བ་ལ་ཡེ་ཤེས་སུ་འདོགས་ན། མེད་དེ་འཁྲུལ་པ་ཟད་པའི་ཕྱིར་རོ། །ཤེས་བྱ་མ་ལུས་པ་མཁྱེན་པ་ལ་ལྟོས་ནས་ཡེ་ཤེས་ཡོད་དེ། གནས་གྱུར་གྱི་སྐུ་བརྙེས་པའི་ཕྱིར་རོ། །གནས་གྱུར་པ་དེ་ཡང་སློབ་དཔོན་ཙནྡྲ་གོ་མིས་སངས་རྒྱས་ཀྱི་ས་ལས། ཀུན་གཞིའི་རྣམ་ཤེས་གང་ཡིན་པ། །དེ་ནི་མེ་ལོང་ཡེ་ཤེས་གྱུར། །དེ་ཡང་ཆོས་ཀྱི་དབྱིངས་ཉིད་ཀྱི ༑༑ ངོ་བོ་ཉིད་དུ་ཡང་དག་གསལ། །ཉོན་མོངས་ཅན་ཡིད་གནས་གྱུར་པ། ། མཉམ་ཉིད་ཡེ་ཤེས་དག་ཏུ་འདོད། །ཡིད་ཀྱི་རྣམ་ཤེས་གནས་གྱུར་པ། །སོ་སོར་རྟོག་པ་ཅན་ཞེས་བྱ། །སྒོ་ལྔའི་རྣམ་ཤེས་གནས་གྱུར་པ། །དེ་ནི་དོན་ཀུན་གྲུབ་པ་ཉིད ༑ ༑ ཅེས་པ་ལྟར་རོ། །དེས་ན་ཀུན་རྫོབ་འཁོར་བ། དོན་དམ་པ་མྱ་ངན་ལས་འདས་པ་སྟེ། སངས་རྒྱས་མི་གནས་པའི་མྱ་ངན་ལས་འདས་པ་ཟུང་འཇུག་གི་སྐུ་ཡིན་ཏེ། སློབ་དཔོན་འཕགས་པས། འཁོར་བ་དང་ནི་མྱ་ངན་འདས། །སོ་སོའི་ཆར་ནི་ཤེས་གྱུར་ནས། །གང་དུ་ཡང་དག་འདྲེས་གྱུར་པ། །ཟུང་དུ་འཇུག་པར་དེ་བཤད་དོ། །ཞེས་གསུངས་པ་དང༌། ཟུང་འཇུག་ཏིང་འཛིན་ལ་གནས་ནས། །སླར་ཞིང་གང་ལའང་མི་སློབ་བོ། །འདི་ནི་རྫོགས་པའི་རྣལ་འབྱོར་པ། །རྡོ་རྗེ་འཛིན་པ་ཆེན་པོའང་དེ། །རྣམ་པ་ཀུན་གྱི་མཆོག་ལྡན་པ། །ཐམས་ཅད་མཁྱེན་པར་དེ་ནས་འགྱུར ༑ ༑ ཅེས་གསུངས་པ་ལྟར་རོ། །དེས་ན་སློབ་དཔོན་འཕགས་པའང་ལྟ་བའི་སྐབས་སུ་མཐར་ཐུག་དེ་བཞིན་ཉིད་རྟོགས་པ་སྤྲོས་བྲལ་ ( ¡¶ ཞ ¡·¡¶ ལུ ¡· + ལ་ ) མཛད་ལ ༑ སྒོམ་པའི་སྐབས་སུ་མཐར་ཐུག་དོན་དམ་དང་མི་འགལ་བའི་ཐབས་མཁས་པ་ཉམས་སུ་ལེན་པ། འབྲས་བུའི་སྐབས་སུ་མཐར་ཐུག་མི་གནས་པའི་མྱ་ངན་ལས་འདས་པའི་ཟུང་འཇུག་ལ་མཛད་པ་ཡིན་ནོ། །གསུམ་པ་རྩོད་པ་སྤང་བ་ནི། ཡེ་ཤེས་དེ་རང་སྣང་ཡིན་ན་ཡེ་ཤེས་ཡོད་པ་ལ་བརྗོད་པའི་སྐྱོན་འོང་ཞིང༌།

གཞན་སྣང་ཡིན་ན་ཡེ་ཤེས་མེད་པ་ལ་བརྗོད་པའི་སྐྱོན་མཚུངས་སོ་ཞེ་ན། རང་སྣང་གཞན་སྣང་དུ་འཛིན་ན་གཟུང་འཛིན་ཡིན་ལ། གཟུང་འཛིན་གནས་གྱུར་པས་གཟུང་འཛིན་ལས་གྲོལ་བའི་ཡེ་ཤེས་འགྲུབ་སྟེ། དེའི་ཕྱིར་མེ་ལོང་ལྟ་བུའི་ཡེ་ཤེས་ལ་སོགས་པའི་མིང་འཐོབ་བོ། །དེས་ན་མདོ་སྡེ་རྒྱན་ལས། མེ་ལོང་ཡེ་ཤེས་ང་ཡིར་མེད། །ཡོངས་སུ་མ་ཆད་རྟག་པར་ལྡན། །ཞེས་བྱ་བ་ལ་སོགས་པ་དང༌། ཡེ་ཤེས་གྲུབ་པ་ལས། དེ་བཞིན་གཤེགས་ཀུན་ཡེ་ཤེས་ནི། །རང་ཉིད་དང་ནི་འགྲོ་བ་ཡང༌། །དངོས་ཀུན་གཅིག་པར་ཐུགས་ཆུད་པས། །མཉམ་ཉིད་ཡེ་ཤེས་ཞེས་བཤད་དོ། །ཞེས་གསུངས་པ་ལྟར་རོ། །ཉོན་མོངས་པ་ཅན་གྱི་ཡིད་རང་བཞིན་མཉམ་པ་ཉིད་ཀྱི་ཡེ་ཤེས་སུ་གནས་གྱུར་པས་ན་རང་རྒྱུད་གཞན་རྒྱུད་ཀྱི་ཐ་སྙད་ལས་གྲོལ་ལོ། །རྣམ་འགྲེལ་ལས་ཀྱང༌། གཟུགས་སོགས་དང་ནི་སེམས་དེ་ལྟར།། གཟུང་པའི་མཚན་ཉིད་དཔྱོད་པ་འདི། །མ་དག་བློ་ཅན་ལ་ཡིན་གྱི། །རྣལ་འབྱོར་རྟོགས་པ་བསམ་མི་ཁྱབ། །ཅེས་བྱ་བ་དང༌། རྒྱུད་གཞན་གྲུབ་པ་ལས། གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་གསུངས་པ་ལྟར་རོ། །གསུམ་པ་ཡོན་ཏན་གྱི་ཆོས་ཕྱེ་སྟེ་བཤད་པ་ལ་གཉིས། ཐུན་མོང་དང་ཐུན་མོང་མ་ཡིན་པའོ། ། 

( ¡¶ ཞ ¡·¡¶ ལུ ¡· + དང་པོ་ལ་གསུམ་སྟེ། རྣམ་ཐར། ཟིལ་གནོན། ཟད་པར། མངོན་ཤེས་ལྔ་སྟེ། འཇིག་རྟེན་པ་དང་ཐུན་མོང་དང༌། ཟག་པ་ཟད་པའི་མངོན་ཤེས། ཉོན་མོངས་པ་མེད་པ། སྨོན་པ་ཤེས་པ། སོ་སོ་ཡང་དག་པར་རིག་པ་ལ་སོགས་སློབ་མ་དང་ཐུན་མོང་བ་དང༌། མཚན་དཔེ་དང༌། དབང་བཅུ་དང༌། གཟུངས་ཀྱི་སྒོ་ལ་སོགས་པ་བྱང་ཆུབ་སེམས་པའི་ས་ལ་གནས་པ་དང་ཐུན་མོང་བའོ། །གཉིས་པ་ཐུན་མོང་མ་ཡིན་པ་ནི། སྟོབས་བཅུ། མི་འཇིགས་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། བག་ཆགས་ཡང་དག་པར་བཅོམ་པ་ལ་སོགས་སངས་རྒྱས་ཁོ་ན་ལ་མངའ་བའི་མ་འདྲེས་པའི་ཆོས་ཐུན་མོང་མ་ཡིན་པའོ།། ) དེ་ལྟ་བུའི་ཐུན་མོང་དང་ཐུན་མོང་མ་ཡིན་པའི་ཡོན་ཏན་དེ་དག་རང་གཞན་གྱི་རྒྱུད་ལ་བསོད་ནམས་ཆེན་པོ་ཐོབ་པར་འདོད་པས་ཚིགས་སུ་བཅད་པའི་དབྱངས་ཀྱིས་བསྟོད་པར་བྱ་སྟེ། དེའང་ཐོག་མར་མདོ་སྡེ་རྒྱན་ལས་འབྱུང་བ་ལྟར་བརྗོད་ལ། དེར་ཅུང་ཟད་མ་རྫོགས་པ་བདག་ཉིད་ཀྱིས་ཚིགས་སུ་བཅད་པས་ཁ་བསྐང་སྟེ་བརྗོད་པར་བྱའོ། །དེ་དག་ཀྱང་འདི་ལྟ་སྟེ། ( ¡¶ ཞ ¡·¡¶ ལུ ¡· + དེ་ལ་ཐོག་མར་ཚད་མེད་པ་བཞི༑ ) སེམས་ཅན་རྣམས་ལ་བརྩེ་བ་ཅན། །ཕྲད་དང་བྲལ་བའི་དགོངས་པ་ཅན།། མི་འབྲལ་བདེ་བའི་དགོངས་པ་ཅན། །ཕན་དགོངས་ཁྱོད་ལ་ཕྱག་འཚལ། །ཚད་མེད་པ་བཞི་ཡང་བསྡུ་ན་ཕན་བདེ་གཉིས་ལས། བདེ་བའི་དགོངས་པ་ནི། བདེ་བ་དང་ཕྲད་པར་འདོད་པ་བྱམས་པ། སྡུག་བསྔལ་དང་བྲལ་བར་འདོད་པ་སྙིང་རྗེ། དེ་གཉིས་དང་མི་འབྲལ་བར་འདོད་པ་དགའ་བ་སྟེ་གསུམ་མོ། །ཕན་པའི་དགོངས་པ་ནི། བཏང་སྙོམས་ཀྱི་བདེ་བ་ལ་ཆགས། སྡུག་བསྔལ་ལ་སྡང་བའི་ཀུན་ནས་ཉོན་མོངས་པ་གཉིས། སྙོམས་པས་གཏན་དུ་ཕན་པར་དགོངས་པའོ།། རྣམ་ཐར་ཟིལ་གནོན་ཟད་པར་གྱི་སྐྱེ་མཆེད་ནི། ཐུབ་པའི་སྒྲིབ་ཀུན་ངེས་པར་གྲོལ ༑ ༑ འཇིག་རྟེན་ཐམས་ཅད་ཟིལ་གྱིས་གནོན། ཁྱེད་ཀྱི་མཁྱེན་པས་ཤེས་བྱར་ཁྱབ ༑ ༑ ཐུགས་གྲོལ་ཁྱོད་ལ་ཕྱག་འཚལ་ལོ། །གཟུགས་ཅན་གཟུགས་ལ་ལྟ་བའི་རྣམ་པར་ཐར་པ་ལ་སོགས་པ་བརྒྱད་ནི།

འཇིག་རྟེན་པའི་སྒྲིབ་པ་གཉིས་ཀ་ལས་མ་གྲོལ། ཉན་ཐོས་དང་རང་རྒྱལ་གྱིས་ཉོན་མོངས་པའི་སྒྲིབ་པ་སྤངས། སངས་རྒྱས་ཀྱིས་ཤེས་བྱའི་སྒྲིབ་པ་ལས་ཀྱང་གྲོལ། ཟིལ་གྱིས་གནོན་པ་ལ། འཇིག་རྟེན་པས་རང་གི་སྤྱོད་ཡུལ་ཙམ་ཟིལ་གྱིས་གནོན། ཉན་ཐོས་ཀྱིས་སྟོང་གཉིས་བར་མ། རང་རྒྱལ་གྱིས་སྟོང་གསུམ། སངས་རྒྱས་ཀྱིས་འཇིག་རྟེན་ཐམས་ཅད་ཟིལ་གྱིས་གནོན ༑ ཟད་པར་བཅུ་ནི། འཇིག་རྟེན་པས་རྒྱ་ཆུང་ངུ་ཤེས། ཉན་ཐོས་དང་རང་རྒྱལ་རྒྱ་ཆེ། སངས་རྒྱས་ཤེས་བྱ་ཐམས་ཅད་ལ་ཡེ་ཤེས་ཁྱབ་པར་གཟིགས་ཤིང༌། འཇིག་རྟེན་པ་མ་གྲོལ་ཞིང༌། ཉན་ཐོས་དང་རང་རྒྱལ། ཉོན་མོངས་པའི་བག་ཆགས་དང་ཤེས་བྱའི་སྒྲིབ་པ་ལས་མ་གྲོལ་ལ། འདི་གྲོལ་བ་ཡིན་ནོ། །འདི་གསུམ་གྱིས་ནི། ཡོན་ཏན་གྱི་མི་མཐུན་པའི་ཕྱོགས་ཐམས་ཅད་ལས་རྣམ་པར་གྲོལ་བས་ན་ཐུགས་གྲོལ་ལོ། །རྒྱལ་བའི་ཉོན་མོངས་པ་མེད་པ་ནི། སེམས་ཅན་རྣམས་ནི་མ་ལུས་པའི། །ཉོན་མོངས་མ་ལུས་ཐམས་ཅད་འདུལ། །ཉོན་མོངས་འཇོམས་ མཛད་ ཉོན་ མོངས་ ལ། །ཐུགས་རྗེར་བཅས་ཁྱོད་ལ་ཕྱག་འཚལ། ། སེམས་ཅན་ཐམས་ཅད་ཀྱི་ཉོན་མོངས་པ་འདུལ་བ་དང༌། ཉོན་མོངས་པའི་གཉེན་པོ་མཛད་པ་དང༌། སྐྱེ་བོ་ཉོན་མོངས་པ་ཅན་ལ་བརྩེ་བར་མཛད་པ་སྟེ། ཉན་ཐོས་ལ་སོགས་པ་གཞན་གྱིས་ནི་རང་ལ་དམིགས་ནས། ཉོན་མོངས་པ་སྐྱེ་བ་ཙམ་སྤོང་གི་གཞན་གྱི་ ( ¡¶ ཞ ¡· + ནི་ ) སེལ་བར་མི་བྱེད་དོ། །སྨོན་ནས་མཁྱེན་པ་ནི། ལྷུན་གྱིས་གྲུབ་ཅིང་ཆགས་མི་མངའ། །ཐོགས་པ་མི་མངའ་རྟག་པར་ཡང༌། །མཉམ་པར་བཞག་ཅིང་འདྲི་ཀུན་གྱི། །ལན་ལྡོན་ཁྱཽད་ལ་ཕྱག་འཚལ་ལོ། །ཉན་ཐོས་ཀྱི་སྨོན་ནས་མཁྱེན་པ་ནི། འབད་པ་དང་སྙོམས་འཇུག་ལ་བརྟེན་ནས་ཉི་ཚེ་བ་ཙམ་ཤེས་ཀྱི ༑ ཐེ་ཚོམ་ཐམས་ཅད་གཅོད་མི་ནུས་ལ། སངས་རྒྱས་ནི་ལྷུན་གྱིས་གྲུབ་པ་དང༌། ཆགས་པ་མི་མངའ་བ་དང༌། ཤེས་བྱ་ལ་ཐོགས་པ་མེད་པ་དང༌། རྟག་ཏུ་མཉམ་པར་བཞག་པ་དང༌། འདྲི་བ་ཐམས་ཅད་ཀྱི་ཐེ་ཚོམ་གཅོད་པའོ། །སོ་སོ་ཡང་དག་པར་རིག་པ་ནི། རྟེན་དང་བརྟེན་པ་བཤད་བྱ་དང༌།

།གསུང་དང་མཁྱེན་པ་འཆད་བྱེད་ལ། །བློ་གྲོས་རྟགས་ཐོགས་མི་མངའ་བས། །ལེགས་སྟོན་ཁྱོད་ལ་ཕྱག་འཚལ་ལོ། །རྟེན་ཆོས་མཚན་གཞི་དང༌། དེ་ལ་བརྟེན་པ་དོན་མཚན་ཉིད་གཉིས་ནི་བཤད་པར་བྱའོ། །གསུང་ངེས་པའི་ཚིག་སྒྲ་དོན་དང༌། མཁྱེན་པ་སྤོབས་པ་གཉིས་ནི་འཆད་བྱེད་དོ། །མངོན་པར་ཤེས་པ་ནི། གཤེགས་ནས་སྤྱོད་པ་མཁྱེན་པར་མཛད། །དེ་དག་སྐད་ཀྱིས་སེམས་ཅན་གྱི། །འོང་དང་འགྲོ་དང་ངེས་འབྱུང་ལ ༑ ༑ ལེགས་འདོམས་ཁྱོད་ལ་ཕྱག་འཚལ་ལོ། །སྐུའི་ཆོ་འཕྲུལ་རྫུ་འཕྲུལ་གྱི་མངོན་ཤེས་ཀྱིས་གདུལ་བྱ་གང་ན་གནས་པ་དེར་གཤེགས་པའོ། །ཐུགས་ཀྱི་ཀུན་བརྗོད་པའི་ཆོ་འཕྲུལ་གྱིས་གཞན་གྱི་སེམས་མཁྱེན་པའོ། །གསུང་གི་རྗེས་སུ་བསྟན་པའི་ཆོ་འཕྲུལ་བཞི་ལས། ལྷའི་རྣ་བས་དེ་དག་གི་སོ་སོའི་སྐད་མཁྱེན་པའོ ༑༑ གཉིས་ ( ¡¶ ཞ ¡·¡¶ ལུ ¡· གསུམ་ ) པ་དོན་གྱི་དབྱེ་བ་སྟེ། སྔོན་གྱི་གནས་རྗེས་སུ་དྲན་པས་སྔོན་གྱི་མཐའ་ནས་འདིར་འོང་བ་དང༌། འཆི་འཕོ་དང་སྐྱེ་བ་ཤེས་པ་ལྷའི་མིག་གིས་ཇི་ལྟར་འདི་ནས་ཕྱི་མའི་མཐར་འགྲོ་བ་དང༌། ཟག་པ་ཟད་པ་མཁྱེན་པས་འཁོར་བ་ལས་ངེས་པར་འབྱུང་བ། མཁྱེན་པ་ལྟར་གདམས་ངག་སྩོལ་བས་དུས་གསུམ་ལ་རྨོངས་པ་སྤངས་པ་ཉིད་ཀྱི་ཕྱིར་རོ། །མངོན་ཤེས་སྔ་མ་ལྔ་ནི་ཟག་བཅས་འཇིག་རྟེན་པ་དང་ཐུན་མོང་བ་ཡིན་ལ། ཕྱི་མ་དྲུག་པ་ནི། ཟག་མེད་སློབ་པ་དང་ཐུན་མོང་མ་ ( ¡¶ ལུ ¡· - མ་ ) ཡིན་ནོ། །མཚན་དང་དཔེ་བྱད་ནི། ལུས་ཅན་ཀུན་གྱིས་ཁྱོད་མཐོང་ན། །སྐྱེས་བུ་དམ་པ་ལགས་པར་འཚལ། །མཐོང་བ་ཙམ་གྱིས་རབ་དང་བར། །མཛད་པ་ཁྱོད་ལ་ཕྱག་འཚལ་ལོ། །སྐྱེས་བུ་ཆེན་པོར་མཚོན་པའི་མཚན་སུམ་ཅུ་རྩ་གཉིས་དང༌། དཔེ་མཛེས་པར་བྱེད་པ་དཔེ་བྱད་བཟང་པོ་བརྒྱད་ཅུས་བརྒྱན་པས་དེའི་ཕྲིན་ལས་མཐོང་བ་ཙམ་གྱིས་ཐམས་ཅད་དད་པར་མཛད་པའོ། །ཡོངས་སུ་དག་པ་བཞི་ནི། ལེན་དང་གནས་དང་གཏོང་བ་དང༌། ། སྤྲུལ་དང་ཡོངས་སུ་བསྒྱུར་བ་དང༌། །ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་ཕྱག་འཚལ་ལོ།

།ཡོངས་སུ་དག་པ་བཞིས་དབང་བཞི་བསྟན་ཏེ། རྟེན་ཡོངས་སུ་དག་པ་ནི། ཉོན་མོངས་པའི་བག་ཆགས་ཐམས་ཅད་རྟེན་ལ་མ་ལུས་པར་སྤངས་པས་ལུས་གང་བཞེད་པ་ལེན་པ་དང༌། ཅི་བཞེད་པར་སྐུ་ཚེ་གནས་པ་དང༌། ནམ་འདོད་པ་ན་གཏོང་བ་གསུམ་ལ་དབང་བའོ། །དམིགས་པ་ཡོངས་སུ་དག་པ་ནི། མེད་པ་སྤྲུལ་བ་དང༌། ཡོད་པ་བསྒྱུར་བ་ལ་དབང་འབྱོར་བ་དང་ ༑ ཐུགས་ཡོངས་སུ་དག་པ་ནི། གནས་ངན་ལེན་ཐམས་ཅད་དང་བྲལ་ཞིང་དགེ་བ་ཐམས་ཅད་བསགས་པས། རྣམ་པ་ཐམས་ཅད་དུ་ཏིང་ངེ་འཛིན་ཐམས་ཅད་ལ་དབང་བའོ། །ཤེས་རབ་ཡོངས་སུ་དག་པ་ནི། མ་རིག་པ་རྒྱུན་བཅད་པས་ཤེས་བྱ་ཐམས་ཅད་ལ་ཡེ་ཤེས་སྒྲིབ་པ་མེད་པ་ལ་དབང་བའོ། །སྟོབས་བཅུ་ནི། ཐབས་དང་སྐྱབས་དང་དག་པ་དང༌། །ཐེག་ཆེན་ངེས་པར་འབྱུང་བ་ལས།། སེམས་ཅན་རྣམས་ནི་རབ་སླུ་བའི། །བདུད་འཇོམས་ཁྱོད་ལ་ཕྱག་འཚལ་ལོ།། གནས་དང་གནས་མ་ཡིན་པ་མཁྱེན་པའི་སྟོབས་དང༌། ལས་བདག་གིར་བྱ་བ་མཁྱེན་པའི་སྟོབས་དང༌། ཁམས་སྣ་ཚོགས་པ་མཁྱེན་པའི་སྟོབས་དང༌། མོས་པ་སྣ་ཚོགས་པ་མཁྱེན་པའི་སྟོབས་དང༌། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང༌། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང༌། དབང་པོ་དང་སྟོབས་དང་བྱང་ཆུབ་ཀྱི་ཡན་ལག་དང་བསམ་གཏན་དང་རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བའི་རྣམ་པར་བཀོད་པ་མཁྱེན་པའི་སྟོབས་དང༌། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང༌། ལྷའི་མིག་གིས་འཆི་འཕོ་བ་དང་སྐྱེ་བ་མཁྱེན་པའི་སྟོབས་དང༌། ཟག་པ་ཟད་པ་མཁྱེན་པའི་སྟོབས་སོ། ། གནས་ལས་ཁམས་མོས་དབང་པོ་དང༌། །ཀུན་འགྲོ་བཀོད་དང་སྔོན་གྱི་གནས། ། འཆི་འཕོ་ཟག་པ་མེད་མཁྱེན་པ། །འདི་དག་ཐུབ་པའི་སྟོབས་བཅུ་ཡིན། །བསྡུ་བའི་ཚིགས་བཅད་དོ། །འདིར་ནི་དེ་དག་གིས་ལས་ཕྱོགས་གཅིག་ཏུ་གསུངས་ཏེ། དེའང་དོན་བཞི་ལས་སེམས་ཅན་སླུ་བའི་བདུད་འཇོམས་པའོ། །དེ་ལ་ཐབས་ལ་སླུ་བ་ནི།

གསོད་པའི་མཆོད་སྦྱིན་དང་ཆུ་ལ་ལྕེབ་པ་ལ་སོགས་པས་མཐོ་རིས་དང་ཐར་པ་ཐོབ་པར་སྟོན་པ་ནི་གནས་དང་གནས་མ་ཡིན་པ་མཁྱེན་པས་བཟློག་སྟེ། རྒྱུ་འབྲས་ཕྱིན་ཅི་མ་ལོག་པ་གཟིགས་པས་དགེ་བ་ལས་མཐོ་རིས་སུ་འགྲོ་བའི་གནས་ཡོད། སྡིག་པ་ལ་གནས་མེད་པ་ལ་སོགས་པ་མཁྱེན་པའོ། །སྐྱབས་ལ་སླུ་བ་ནི། སྡིག་པ་བྱས་བསོད་ནམས་མ་བྱས་ཀྱང་དབང་ཕྱུག་དང་ཁྱབ་འཇུག་ལ་སོགས་པ་མགུ་བར་བྱས་ན་ངན་འགྲོ་ལས་སྐྱོབ་པ་ལ་སོགས་པ་སྨྲ་བ་ནི་ལས་བདག་གིར་བྱ་བ་མཁྱེན་པས་འཇོམས་ཏེ། སྦྱིན་པ་ལ་སོགས་པའི་བསོད་ནམས་ཀྱི་ལས་ཀྱིས་བདེ་བར་འགྱུར་གྱི། དབང་ཕྱུག་ལ་སོགས་པས་བདེ་བའི་རྒྱུར་མི་འགྱུར་ཏེ། མདོ་སྡེ་རྒྱན་ལས། སྦྱིན་སོགས་རྫོགས་པའི་བྱང་ཆུབ་ཀྱི། །རྟེན་ཡིན་དབང་ཕྱུག་སོགས་མ་ཡིན། །ཞེས་གསུངས་སོ། །དག་པ་ལ་སླུ་བ་ནི། ཟག་པ་དང་བཅས་པའི་ལས་ཁྲུས་དང༌། དཀའ་ཐུབ་ལ་སོགས་པས་དག་པར་སྨྲ་མོད། དེ་ནི་ལམ་མ་ཡིན་ཏེ། བསམ་གཏན་ལ་སོགས་པ་རྣམ་པར་དག་པའི་ལམ་དུ་སྟོན་པ་བསམ་གཏན་དང་ཏིང་ངེ་འཛིན་དང་སྙོམས་འཇུག་མཁྱེན་པའི་སྟོབས་ཀྱིས་བཟློག་གོ །ངེས་པར་འབྱུང་བ་ལ་སླུ་བ་ནི། སྣོད་དང་མི་མཐུན་པའི་ལམ་སྟོན་པའོ ༑ ༑ དེ་ནི་དབང་པོ་མཆོག་དང་མཆོག་མ་ཡིན་པ་མཁྱེན་པ་ལ་སོགས་པ་སྟོབས་ལྷག་མ་བདུན་གྱིས་འཇོམས་ཏེ། འདི་ལྟར་དབང་པོ་མཆོག་དང་མཆོག་མ་ཡིན་པ་མཁྱེན་པ་ནི་དད་པ་ལ་སོགས་པ་ལྔ་པོ་ཆུང་ངུ་དང་འབྲིང་དང་ཆེན་པོ་མཁྱེན་ནས་དེ་དང་འཚམ་པར་ཆོས་གསུང་པའོ། །མོས་པ་སྣ་ཚོགས་ནི་སེམས་ཅན་གྱི་འདོད་པ་དང་རྟོགས་པ་ཆེ་འབྲིང་གསུམ་མཁྱེན་པའོ། ཁམས་སྣ་ཚོགས་ནི་རིགས་ཅན་གསུམ་དང་འདོད་ཆགས་ལ་སོགས་པའི་སྤྱོད་པ་བརྒྱད་ཁྲི་བཞི་སྟོང་གི་ཁམས་རྣམས་མཁྱེན་པའོ། །ཀུན་ཏུ་འགྲོ་བའི་ལམ་ནི་དེ་དག་ཉིད་ཀྱི་འཇུག་པའི་སྒོ་དང་འཚམ་པ་འདོད་ཆགས་ཀྱི་གཉེན་པོར་མི་སྡུག་པ་བསྒོམ་པ་ལ་སོགས་པ་མཁྱེན་པའོ། །སྔོན་གྱི་གནས་རྗེས་སུ་དྲན་པ་ནི་ཕྱོགས་ཐམས་ཅད་ན་སེམས་ཅན་གྱི་རིགས་སྣ་ཚོགས་ཀྱི་མིང་དང་བརྡ་ཐ་དད་པ།

སྔོན་གྱི་གནས་རྣམ་པ་དུ་མ་གཞི་བརྒྱད་ལ་བརྟེན་པའི་སྤྱོད་པ་དྲུག་རྗེས་སུ་དྲན་པ་སྟེ། གཞི་བརྒྱད་ནི་མིང་འདི་ཞེས་བྱའོ། །རིགས་དང༌། རུས་དང༌། ཟས་དང༌། བདེ་སྡུག་དང༌། ཚེ་ཚད་དང་ ༑ ཡུན་དང༌། ཚེ་འདི་ཙམ་ཞིག་ཐུབ་ཅེས་བྱའོ། །དེ་དག་ལ་བརྟེན་པའི་སྤྱོད་པ་དྲུག་ནི་བོད་པའི་བརྡ་དང༌། རྒྱལ་རིགས་ལ་སོགས་པའི་རིགས་དང༌། ཕ་མ་དང་ ༑ ཟས་སྐོམ་ལ་སོགས་པའི་བྱ་བ་དང༌། དར་རྒུད་དང༌། ཚེའི་རྣམ་པ་སྣ་ཚོགས་སོ། །རྣམ་པ་ནི་སྤྱོད་པ་དྲུག་གོ །དོན་རྟགས་ནི་གཞི་བརྒྱད་དོ། །ལྷའི་མིག་ནི་ལྷའི་གནས་སུ་བསམ་གཏན་བཞིའི་འབྲས་བུ་སྟེ་ཤིན་ཏུ་རྫོགས་ཤིང་དག་པའི་བསམ་གཏན་ལ་བརྟེན་པས་ན་ཤིན་ཏུ་དག་པའོ། །འདོད་པའི་ལྷ་ལ་ནི་དེ་དང་མིང་མཐུན་པ་ཙམ་ཡོད་ཀྱི། མི་ལ་དེ་ཡང་མེད་པས་ན་མི་ལས་འདས་པའོ། ། དེའི་ཡུལ་ནི་སེམས་ཅན་འཆི་བ་དང་བར་དོར་སྐྱེ་བ་གཉིས་སོ། །མུན་པ་ལ་འཇུག་པ་ཕྱར་ནག་པོའམ་མུན་ནག་ཏུ་འགྲོ་བ་ལྟ་བུ་ཁ་དོག་ངན་པ་དང༌། སྣང་བར་འགྲོ་བ་ཟླ་བའི་འོད་དམ། ཝཱ་རཱ་ཎ་སཱིའི་རས་ལྟ་བུ་ཁ་དོག་བཟང་པོ། ངན་པ་དང་བཟང་པོ་ཡང་དེ་དག་ཉིད་དེ། ངན་འགྲོ་དང་བདེ་འགྲོར་འགྲོ་བས་སོ། །ལུས་དང་ངག་དང་ཡིད་ཀྱི་ཉེས་པ་སྤྱོད་པ་དང་ལྡན་པའི་ཚུལ་ཁྲིམས་འཆལ་བ་ཀུན་སློང་དང་བཅས་པའོ། །ལོག་པར་ལྟ་བ་ལ་ནི་གཉིས་ཏེ། ཐམས་ཅད་ལ་སྐུར་པ་འདེབས་པ་དང༌། འཕགས་པ་ལ་སྐུར་པ་འདེབས་པའོ། །དེས་ལོག་པའི་ལས་ཀྱི་རྒྱུ་དང་འབྲས་བུ་ལ་མངོན་པར་ཞེན་པས་ལོག་པའི་ལས་མངོན་པར་འདུ་བྱེད་དེ། ཆོས་ཡང་དག་བླངས་པས་ད་ལྟར་བདེ་ལ། ཕྱི་མར་སྡུག་བསྔལ་བ་དང༌། གཉིས་ཀར་སྡུག་བསྔལ་བར་འགྱུར་བ་གཉིས་ལེན་ཏོ། །ངན་འགྲོའི་རྒྱུའི་གཙོ་བོ་ཡིན་པས་རྒྱུ་དང་རྐྱེན་དེས་ཞེས་བྱ་བའོ། །ལུས་ཞིག་པ་ནི་མིང་དང་གཟུགས་ཕན་ཚུན་འབྲེལ་བ་ཞིག་པའོ། །འཆི་བའི་འོག་ནས་འཆི་བ་ཐམས་ཅད་ལས་འདི་ཐ་ཆད་ཡིན་པས་སོ། །ངན་སོང་ནི་ཆོས་ངན་པ་དང༌། ཡ་ང་བར་སྤྱོད་པས་ངན་པར་སོང་བས་སོ།

།ངན་འགྲོ་ནི་སྡུག་བསྔལ་དྲག་པོ་དང་ཡུན་རིང་བ་དང་བར་མ་ཆད་པ་དང་ ༑ མང་པོ་མྱང་བར་འགྱུར་བས་སོ། །ལོག་པར་ལྟུང་བ་ནི་འོག་ན་གནས་ཤིང་ ༑ གཡང་ས་ཆེ་ལ་ཉམ་ང་བ་དང༌། སྙིང་རྗེ་བའི་སྒྲ་ཆེར་འབྱིན་པས་སོ། ། སེམས་ཅན་དམྱལ་བ་ནི་རང་བཞིན་དང༌། ལུས་དང་དངོས་པོ་བསྟན་པའོ། །དེ་ཁོ་ན་སྨོས་པ་ནི་ཤས་ཆེར་སྒྱིད་ལུག་པའི་གནས་ཡིན་པས་ཏེ་ངན་སོང་ཀུན་མཚོན་པའོ ༑ ༑ དགེ་བའི་ཕྱོགས་ནི་ཐམས་ཅད་དེ་ལས་ཟློག་པ་སྟེ། བདེ་འགྲོ་ལེགས་པར་སྤྱོད་པ་སྔོན་དུ་འགྲོ་བས་སོ། །མཐོ་རིས་ནི་བདེ་བ་ལ་ལོངས་སྤྱོད་པ་མཆོག་ཡིན་པས་སོ། །ཟག་པ་ཟད་པ་མཁྱེན་པ་ནི་ཐམས་ཅད་ཀྱི་བག་ལ་ཉལ་མ་ལུས་པ་སྤངས་པ། གཉེན་པོ་ཟག་པ་མེད་པའི་སེམས་དང་ཤེས་རབ་མཆོག་ཏུ་གྱུར་པའི་སེམས་དང༌། ལྷག་པའི་ཤེས་རབ་ཀྱིས་བསྡུས་པ་སྟེ། ཟག་པ་མེད་པའི་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའོ། ། ( ¡¶ ཞ ¡· + མཐོ་རིས་ ) དེའང་སྔར་ལམ་བསྒོམ་པ་ལ་བརྟེན་ཏེ་སྲིད་པ་ཐ་མ་དེ་ཉིད་ལ་ཐོབ་ནས། བདག་གིས་ཐོབ་བོ་ཞེས་མངོན་པར་ཤེས་པ་དྲུག་པོས་རང་གིས་ཇི་ལྟ་བར་ཤེས་པས་འདོད་ན་གཞན་ལ་ཡང་སྟོན་པས་ན་ཚེ་འདི་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ། བརྗོད་པར་བྱེད་ཅེས་བྱའོ། །མི་འཇིགས་པ་བཞི་ནི། རང་གཞན་དོན་དུ་ཡེ་ཤེས་དང༌། །སྤངས་དང་ངེས་འབྱུང་གེགས་མཛད་ལ། །སྟོན་མཛད་མུ་སྟེགས་གཞན་དག་གིས། །མི་བརྫྀ་ཁྱོད་ལ་ཕྱག་འཚལ་ལོ། །རང་གི་དོན་དང་གཞན་གྱི་དོན་དང་སྤངས་པ་དང་ངེས་པར་འབྱུང་བའི་གེགས་བྱེད་པའི་ཆོས་བཞི་སྟོན་པ་ལ་འཇིག་རྟེན་པའི་ང་རྒྱལ་ཅན་རྣམས་ཀྱི་ནང་དུ་འཇིགས་པ་དང༌། ཡ་ང་བ་དང་བག་ཚ་བ་མེད་པར་དེ་དག་ཟིལ་གྱིས་གནོན་པ་སྟེ། སྐྱེ་བའི་གནས་ལ་ང་རྒྱལ་བ་ལྷ་དང་ ༑ རྫུ་འཕྲུལ་གྱིས་ང་རྒྱལ་བ་བདུད་དང༌། ཚད་མེད་པས་ང་རྒྱལ་བ་ཚངས་པ་དང་ ༑ ཡོན་ཏན་གྱིས་ང་རྒྱལ་བ་དགེ་སྦྱོང་དང། རིགས་ཀྱིས་ང་རྒྱལ་བ་བྲམ་ཟེ་དང་ ༑ དེ་ལྟ་བུའི་ང་རྒྱལ་ཅན་རྣམས་ཀྱིས་ཆོས་དང་མཐུན་པར་བརྒལ་བ་ནི།

སྐྱོན་ཡོད་པ་ལ་སྐྱོན་ཡོད་དོ་ཞེས་དྲང་པོར་ཚོགས་སུ་སུན་འབྱིན་པ་ཡིན་ལ། དེ་མི་མངའ་ཞིང་བརྫུན་གྱིས་སུན་འབྱིན་པ་ནི། ཆོས་དང་མི་མཐུན་པར་རྒོལ་བ་སྟེ། དེ་རང་གི་སྐྱོན་ཡིན་གྱི་གཞན་གྱི་སྐྱོན་མ་ཡིན་པས་དེ་ལྟ་བུས་རྒོལ་ཡང་སྐྱེས་བུ་དམ་པའི་སྐྱོན་དུ་མི་འགྱུར་བའི་ཕྱིར་རོ། །བསྲུང་བ་མེད་པ་གསུམ་ནི། བསྲུང་མེད་བསྙེལ་བ་མི་མངའ་བས། །འཁོར་གྱི་ནང་དུ་བག་བརྐྱང་གསུང༌། །ཀུན་ནས་ཉོན་མོངས་གཉིས་སྤངས་པས། །འཁོར་སྡུད་ཁྱོད་ལ་ཕྱག་འཚལ་ལོ། །སྐུ་གསུང་ཐུགས་ཀྱི་སྤྱོད་པ་ཡོངས་སུ་དག་པའི་ཕྱིར་ལ་ལས་སྐྱོན་འདོགས་སུ་འོང་ཞེས་བཅབ་པ་མི་མངའ་བས་འཁོར་གྱི་ནང་དུ་བག་བརྐྱང་ནས་ཐམས་ཅད་ཟིལ་གྱིས་མནན་ཏེ་ཆོས་གསུང་པའོ། །དྲན་པ་ཉེ་བར་བཞག་པ་གསུམ་ནི། གདུལ་བྱ་རྣམས་ལ་ཆོས་གསུང་པ་ན། འཁོར་འགའ་ཞིག་ལེགས་པར་སྒྲུབ། འགའ་ཞིག་ལོག་པར་སྒྲུབ། འགའ་ཞིག་གཉིས་ཀར་སྒྲུབ་པ་ལ་ཆགས་པ་དང༌། སྡང་བ་སྤངས་པ་སྟེ། འཁོར་ལེགས་པར་སྡུད་པའོ། །བག་ཆགས་ཡང་དག་པར་བཅོམ་པ་ནི། ཀུན་མཁྱེན་ཁྱེད་ནི་གཤེགས་པ་དང༌། །བཞུགས་པ་ཀུན་ལ་ཐམས་ཅད་དུ ༑ ༑ ཀུན་མཁྱེན་མིན་སྤྱོད་མི་མངའ་བས། །ཡང་དག་དོན་ལྡན་ཁྱོད་ཕྱག་འཚལ

༑ ༑ དགྲ་བཅོམ་པ་ལ་ནི་འགྲོ་བ་དང་གནས་པ་དང་སྨྲ་བ་ལ་སོགས་པ་ལ། ཉོན་མོངས་པ་ཟད་ཀྱང་བག་ཆགས་མ་སྤངས་པའི་ཕྱིར་ཀུན་མཁྱེན་མ་ཡིན་པའི་སྤྱོད་པ་གླང་པོ་ཆེར་འཁྲུལ་བ་དང༌། ཤིང་རྟ་ལ་ཐུག་པ་ལ་སོགས་པ་ལྟ་བུ་སྲིད་ལ། འདི་ལ་ནི་དེ་མི་མངའ་བས་ཐམས་ཅད་མཁྱེན་པ་ཡང་དག་པའི་དོན་དང་ལྡན་པའོ ༑ ༑ བསྙེལ་བ་མི་མངའ་བའི་ཆོས་ཉིད་ནི། འཇིག་རྟེན་ཀུན་གྱི་བྱ་བ་ལ། ཁྱོད་ནི་དུས་ལས་མི་འདའ་བས། །མཛད་པ་རྟག་དུ་དོན་མངའ་བ། །མི་བསྙེལ་ཁྱོད་ལ་ཕྱག་འཚལ་ལོ། །ཉན་ཐོས་དང་རང་སངས་རྒྱས་ནི་བསྙེལ་ནས་སེམས་ཅན་གྱི་དོན་ཡལ་བར་འདོར་སྲིད་ལ། འདི་ལ་ནི་ཡུལ་གང་ན་སེམས་ཅན་གང་ལ་དུས་གང་གི་ཚེ། དོན་གང་ཞིག་རྣམ་པ་ཇི་ལྟར་བྱ་བ་ལ་དུས་ལས་མི་འདའ་བར་དེའི་ཐབས་སྟོན་པ་ལ་བསྙེལ་བ་མི་མངའ་བས་མཛད་པ་རྟག་ཏུ་འབྲས་བུ་ཡོད་པའོ། ། ཐུགས་རྗེ་ཆེན་པོ་ནི། འཇིག་རྟེན་ཀུན་ལ་ཉིན་མཚན་དུ། །ལན་དྲུག་ཏུ་ནི་སོ་སོར་གཟིགས ༑ ༑ ཐུགས་རྗེ་ཆེན་པོ་དང་ལྡན་པ། །ཕན་དགོངས་ཁྱོད་ལ་ཕྱག་འཚལ་ལོ ༑ ༑ ལན་དྲུག་ཏུ་ནི་ཉེ་བར་མཚོན་པ་སྟེ། དུས་ཐམས་ཅད་དུ་སེམས་ཅན་སུ་ནི་ཉམས། སུ་ནི་འཕེལ། སུ་ནི་ངན་སོང་ལས་དྲང་བར་བྱ་ཞེས་པ་ལ་སོགས་པས་ཕན་པར་དགོངས་པའོ། །སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི། སྤྱོད་པ་དང་ནི་རྟོགས་པ་དང༌། །ཡེ་ཤེས་དང་ནི་ཕྲིན་ལས་ཀྱིས། །ཉན་ཐོས་རང་སངས་རྒྱས་ཀུན་གྱི། །བླ་མ་ཁྱོད་ལ་ཕྱག་འཚལ་ལོ། །སྤྱོད་པས་བསྡུས་པ་དྲུག་ནི། སྐུ་ལ་འཁྲུལ་བ་མི་མངའ་སྟེ། དགྲ་བཅོམ་པ་དག་ལ་ཤིང་རྟ་དང་གླང་པོ་ཆེ་ལ་ཐུག་པ་དང༌། ཚེར་མའི་འོབས་སུ་ལྷུང་བ་དང༌། སྦྲུལ་རྐང་པས་བརྫིས་པ་དང༌། བུད་མེད་ཀྱིས་རྔོད་པའི་གནས་སུ་འཇུག་པ་ལ་སོགས་པ་ཡོད་པ་ལ་སངས་རྒྱས་ལ་མི་མངའ་བའོ། །གསུང་ལ་ཅ་ཅོ་མི་མངའ་སྟེ། དགྲ་བཅོམ་པ་དག་ལུང་སྟོང་དུ་ཅ་ཅོ་དང༌། གནས་མ་ཡིན་པར་རྟ་བགད་འབྱིན་པ་ལྟ་བུ་ཡོད་ལ། སངས་རྒྱས་ལ་མི་མངའ་བ་དང༌། ཐུགས་མཉམ་པར་མ་བཞག་པ་མི་མངའ་བ་ནི་དགྲ་བཅོམ་པ་ལ་མཉམ་གཞག་ལས་ལངས་ནས་རྗེས་ཐོབ་ལ་འཇུག་པ་ལྟ་བུ་

( ¡¶ ལུ ¡· + ཡོད་ལ་ ) འདི་ལ་མི་མངའ་སྟེ། མཉམ་གཞག་དང་རྗེས་ཐོབ་ཟུང་དུ་འཇུག་པའི་ཕྱིར་རོ། ། དྲན་པ་ཉམས་པ་མི་མངའ་བ་ནི། དགྲ་བཅོམ་པ་ལ་དྲན་པ་ཉམས་པ་སྲིད་པ་ལས། སངས་རྒྱས་ལ་མཛད་པ་དང་གསུང་བ་ལ་བསྙེལ་བ་མི་མངའ་བ་དང༌། ཐ་དད་པའི་འདུ་ཤེས་མི་མངའ་བ་ནི་དགྲ་བཅོམ་པ་འཁོར་བ་ལ་གཅིག་ཏུ་སྡུག་བསྔལ་བ་དང་ ༑ མྱ་ངན་ལས་འདས་པ་ལ་བདེ་བར་འཛིན་པ་ལྟ་བུ་འདི་ལ་མི་མངའ་སྟེ། འཁོར་འདས་མཉམ་པར་རྟོགས་པའི་ཕྱིར་རོ། །སོ་སོར་མ་བརྟགས་པའི་བཏང་སྙོམས་མི་མངའ་བ་ནི། དགྲ་བཅོམ་པ་དག་སོ་སོར་མ་བརྟགས་པར་སེམས་ཅན་གྱི་དོན་ཡལ་བར་འདོར་བ་སྲིད་ལ། འདི་ལ་དེ་མི་མངའ་སྟེ་སོ་སོར་བརྟགས་ནས་བཏང་སྙོམས་སུ་འཇོག་པའི་ཕྱིར་རོ། །རྟོགས་པས་བསྡུས་པ་དྲུག་ནི། དགྲ་བཅོམ་པ་དག་ཤེས་བྱའི་སྒྲིབ་པ་མ་སྤངས་པས་འདུན་པ་ལ་སོགས་པ་དྲུག་ཡོངས་སུ་ཉམས་པ་སྲིད་ལ། འདི་ལ་མི་སྲིད་པས་འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ཉམས་པ་མི་མངའ་བའོ། །ཡེ་ཤེས་ཀྱིས་བསྡུས་པ་གསུམ་ནི། དགྲ་བཅོམ་པ་དུས་གསུམ་ལ་ཐོགས་པ་དང་ཆགས་པ་ཡོད་ལ། འདིར་དེ་དག་མི་མངའ་བའི་ཡེ་ཤེས་བརྙེས་པའོ ༑ ༑ ཕྲིན་ལས་ཀྱིས་བསྡུས་པ་གསུམ་ནི། སྐུ་གསུང་ཐུགས་ཀྱི་ཕྲིན་ལས་གསུམ་པོ་ཉན་ཐོས་ཀྱི་དགེ་བ་ལ་འཇུག་ཀྱང་སྐབས་སུ་ལུང་མ་བསྟན་ཡང་སྲིད་ལ ༑ འདིར་ཡེ་ཤེས་ཀྱིས་ཀུན་ནས་བསླངས་པའི་ཡེ་ཤེས་སྔོན་དུ་འགྲོ་ཞིང་ཡེ་ཤེས་དང་ལྷན་ཅིག་སྤྱོད་པས་ཡེ་ཤེས་ཀྱི་རྗེས་སུ་འབྲང་བའོ། །དེས་ན་བཅོ་བརྒྱད་པོ་འདིས་མ་འདྲེས་པའི་ཆོས་དང་ལྡན་པས་འཕགས་པའི་གང་ཟག་ཐམས་ཅད་ཀྱི་ཡང་བླ་མར་གྱུར་བའོ། །རྣམ་པ་ཐམས་ཅད་མཁྱེན་པ་ཉིད་ནི། སྐུ་གསུམ་དག་གིས་བྱང་ཆུབ་ཆེ། །རྣམ་པ་ཀུན་བརྙེས་ཐམས་ཅད་དུ། །སེམས་ཅན་ཀུན་གྱི་ཐེ་ཚོམ་དག །གཅོད་པ་ཁྱོད་ལ་ཕྱག་འཚལ་ལོ། །ཆོས་ཀྱི་སྐུ་རང་བཞིན་གྱིས་རྣམ་པར་དག་པ་སྤང་བྱ་གློ་བུར་གྱི་དྲི་མ་ལས་གྲོལ་བ་དང༌།

ལོངས་སྤྱོད་རྫོགས་པའི་སྐུ་འོག་མིན་ན་བྱང་ཆུབ་སེམས་དཔའ་ས་བཅུ་པ་ལ་ཐེག་པ་ཆེན་པོ་རྒྱུན་མི་འཆད་པར་གསུངས་པ་དང༌། སྤྲུལ་པའི་སྐུ་སྐྱེ་བ་དང༌། མཆོག་དང༌། བཟོའི་སྤྲུལ་པའི་སྒོ་ནས་རྒྱུན་མི་འཆད་པར་སེམས་ཅན་གྱི་དོན་མཛད་ཅིང་ཐེ་ཚོམ་ཐམས་ཅད་གཅོད་པའོ། །ཆོས་ཀྱི་སྐུ་ཟབ་ལ། གཟུགས་ཀྱི་སྐུ་གཉིས་རྒྱ་ཆེ་བས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་ཅིང༌། རང་གཞན་གྱི་དོན་གྲུབ་པས་སེམས་ཅན་ཐམས་ཅད་ཀྱི་ཐེ་ཚོམ་གཅོད་པའོ། །ཕ་རོལ་ཏུ་ཕྱིན་པ་དྲུག་ནི། འཛིན་པ་མེད་ཅིང་ཉེས་པ་མེད། །རྙོག་པ་མེད་ཅིང་མི་གནས་པ། །མི་གཡོ་ཆོས་རྣམས་ཐམས་ཅད་ལ། ། སྤྲོས་མེད་ཁྱོད་ལ་ཕྱག་འཚལ་ལོ། །སྦྱིན་པ་ལ་ལོངས་སྤྱོད་ཀྱི་འཛིན་པ་མེད། ཚུལ་ཁྲིམས་ལ་ལྟུང་བའི་ཉེས་པ་མེད། བཟོད་པ་ལ་ཁོང་ཁྲོའི་རྙོག་པ་མེད། བརྩོན་འགྲུས་ལ་ལེ་ལོའི་གནས་མེད། བསམ་གཏན་ལ་རྣམ་པར་གཡེང་བས་མི་གཡོ ༑ ཤེས་རབ་ལ་ཆོས་ཐམས་ཅད་ཀྱི་སྤྲོས་པ་མེད་པའོ། །དོན་གཉིས་གྲུབ་པ་ལས་ནི། ཐོབ་བྱའི་ཡོན་ཏན་ཀུན་བརྙེས་པས། །རང་དང་གཞན་གྱི་ཕྲིན་ལས་བསྒྲུབས། །མཁྱེན་པར་བྱ་བའི་ཆོས་རྣམས་ཀུན། །མ་ལུས་གཟིགས་པ་ཁྱོད་ཕྱག་འཚལ ༑ ༑ ཐོབ་པར་བྱ་བའི་ཡོན་ཏན་ཐུན་མོང་དང་ཐུན་མོང་མ་ཡིན་པ་མཐའ་དག་བརྙེས་པས། རང་དང་གཞན་གྱི་དོན་མ་ལུས་པ་བསྒྲུབས་པ་མཁྱེན་པར་བྱ་བའི་ཆོས་མ་ལུས་པ་གཟིགས་པའོ། །བྱང་ཆུབ་ཀྱི་ཕྱོགས་ནི། དྲན་དང་བརྩོན་འགྲུས་ཏིང་ངེ་འཛིན། །རྨད་དུ་བྱུང་བའི་དབང་པོ་སྟོབས། །བྱང་ཆུབ་ཡན་ལག་འཕགས་པའི་ལམ། །ལེགས་སྒྲུབ་ཁྱོད་ལ་ཕྱག་འཚལ་ལོ། །ལུས་ལ་སོགས་པ་ནམ་མཁའ་ལྟ་བུར་མཁྱེན་པ་དྲན་པ་ཉེ་བར་བཞག་པ་བཞི་དང༌། ཉེས་པའི་ཚོགས་སྤངས་པ་དང༌། མི་སྐྱེ་བ་དང༌། ཡོན་ཏན་གྱི་ཚོགས་མ་སྐྱེས་པ་སྐྱེད་པ་དང་ ༑ སྐྱེས་པ་འཕེལ་བའི་ཕྱིར། བརྩོན་འགྲུས་ཏེ་ཡང་དག་པར་སྤོང་བ་བཞི་དང་ ༑ འདུན་པ་དང༌། བརྩོན་འགྲུས་དང༌། སེམས་དང༌། སྤྱོད་པའི་ཏིང་ངེ་འཛིན་རྒྱ་ཆེན་པོ་རྫུ་འཕྲུལ་གྱི་རྐང་པ་བཞི་དང༌།

དད་པ་ལ་སོགས་པའི་དབང་པོ་ལྔ་དང་ ༑ སྟོབས་ལྔ་ཡོངས་སུ་རྫོགས་པ་དང༌། ཆོས་རྣམ་པར་འབྱེད་པ་ལ་སོགས་པ་བྱང་ཆུབ་ཀྱི་ཡན་ལག་བདུན་དང༌། ཡང་དག་པའི་ལྟ་བ་ལ་སོགས་པ་འཕགས་པའི་ལམ་ཡན་ལག་བརྒྱད་དེ། འདི་དག་གྲུབ་པ་ཙམ་ཉན་ཐོས་དང་རང་སངས་རྒྱས་ལའང་ཡོད་མོད་ཀྱི། ལེགས་པར་གྲུབ་པ་སངས་རྒྱས་ཁོ་ན་ལ་མངའ་བས་སོ ༑ ༑ སྙོམས་པར་འཇུག་པ་ལས་ ( ¡¶ ཞ ¡· དགུ་ ) ནི། ཁམས་གསུམ་གཏོགས་པའི་རྣམ་པར་རྟོག །སྤངས་པའི་སྙོམས་འཇུག་རྣམ་དགུ་ཡིས། །སེམས་ཀྱི་ཐ་བ་འཇོམས་པའི་དབང༌། །མཐར་སོན་ཁྱོད་ལ་ཕྱག་འཚལ་ལོ། །སྙོམས་པར་འཇུག་པ་དགུ་ནི། ཁམས་གསུམ་དུ་གཏོགས་པའི་རྣམ་པར་རྟོག་པ་ཕྲ་རགས་དགུ་སྤོང་བ་སྟེ། འདོད་ཁམས་ཀྱི་རྣམ་རྟོག་སྤངས་པ་བསམ་གཏན་དང་པོ་དང༌། དེ་བཞིན་དུ་གཉིས་པ་དང༌། གསུམ་པ་དང༌། བཞི་པ་ལ་སྙོམས་པར་འཇུག་པ་དང༌། གཟུགས་ཁམས་ཀྱི་རྣམ་རྟོག་སྤོང་བ་ནམ་མཁའ་མཐའ་ཡས་སྐྱེ་མཆེད་དང༌། དེ་བཞིན་དུ་རྣམ་ཤེས་མཐའ་ཡས་དང༌། ཅི་ཡང་མེད་པ་དང༌། ཡོད་མིན་མེད་མིན་གྱི་སྐྱེ་མཆེད་བཞི་དང༌། རྣམ་རྟོག་མཐའ་དག་སྤོང་བ་འགོག་པའི་སྙོམས་འཇུག་སྟེ་དགུའོ། །འདི་དག་ལ་རིམ་གྱིས་སྙོམས་པར་འཇུག་ན། སེང་གེ་རྣམ་པར་བསྒྱིངས་པ་ཞེས་ཟེར་ལ། དཀྲུགས་ནས་འཇུག་ན་ཐོད་རྒལ་གྱི་སྙོམས་འཇུག་ཞེས་བྱ་བའོ། །ཐོད་རྒལ་འདི་ལ་ཉན་ཐོས་ཀྱི་ལུགས་མཛོད་ལས། ས་བརྒྱད་རྣམ་གཉིས་འབྲེལ་བ་དང༌། །གཅིག་རྒལ་སོང་ཞིང་འོངས་ནས་ནི། །རིགས་མི་མཐུན་པ་གསུམ་པར་འགྲོ། །ཐོད་རྒལ་གྱི་ནི་སྙོམས་འཇུག་ཡིན། །ཞེས་གསུངས་ལ། ཐེག་ཆེན་གྱི་ལུགས་ནི་མངོན་རྟོགས་རྒྱན་ལས། འགོག་དང་བཅས་པའི་སྙོམས་འཇུག་དགུ། །རྣམ་པ་གཉིས་སུ་སོང་འོངས་ནས། །འདོད་པར་གཏོགས་པའི་རྣམ་པར་རྟོག །མཉམ་གཞག་མིན་པའི་མཚམས་བཟུང་སྟེ། ། ( ¡¶ ཞ ¡· + ཐོད་རྒལ་དུ་ནི་སྙོམས་འཇུག་པ། ། ) གཅིག་དང་གཉིས་གསུམ་བཞི་དང་ལྔ། །དྲུག་དང་བདུན་དང་བརྒྱད་བརྒལ་ནས། །འགོག་པའི་བར་དུ་མི་འདྲར་འགྲོ། །ཐོད་རྒལ་གྱི་ནི་སྙོམས་འཇུག་ཡིན

༑ ༑ ཞེས་གསུངས་པ་ལྟར་རོ། །འདི་གཉིས་མི་འདྲ་བ་ནི། ཉན་ཐོས་དང་ཐེག་པ་ཆེན་པོའི་ལུགས་ཡིན་པས་མི་འགལ་ལོ། །འདི་དག་ལ་ཉན་ཐོས་ནི་སེམས་ལས་སུ་རུང་བ་དང་སྣང་བས་སྐྱོ་བ་དགག་པའི་ཕྱིར་འགོག་པ་ལ་སྙོམས་པར་འཇུག་ལ། བྱང་ཆུབ་སེམས་དཔའ་ནི་ཏིང་ངེ་འཛིན་ལ་དབང་འབྱོར་བར་བྱ་བའི་ཕྱིར་ཡིན་ཞིང༌། སངས་རྒྱས་ནི་ཏིང་ངེ་འཛིན་ལ་དབང་འབྱོར་བ་ཉིད་ཀྱིས་ལྷུན་གྱིས་གྲུབ་པ་ཡིན་ནོ། །དེའང་ཉན་ཐོས་ཀྱི་རྩོལ་བ་ལ་ལྟོས། བྱང་ཆུབ་སེམས་དཔའི་རྩོལ་བ་ཆུང༌། སངས་རྒྱས་ལ་རྩོལ་བ་མེད་པར་ལྷུན་གྱིས་གྲུབ་པས། སེམས་ཀྱི་ཐ་བ་འཇོམས་པའི་དབང་འབྱོར་པས་སོ། །རྣམ་པར་ཐར་པའི་སྒོ་གསུམ་ལ། །གཉིས་སུ་འཛིན་པས་རབ་སྟོང་ཞིང༌། །ཉེ་བར་ལེན་ལ་སྨོས་མི་མངའ ༑ ༑ མཚན་མ་ཐམས་ཅད་རབ་ཞི་བས། །རྣམ་ཐར་མཆོག་བརྙེས་ཁྱོད་ཕྱག་འཚལ ༑ ༑ གཟུང་བ་དང་འཛིན་པ་གཉིས་མི་མངའ་བས་རྣམ་པར་ཐར་བའི་སྒོ་སྟོང་པ་ཉིད་དང༌། ཉེ་བར་ལེན་པའི་ཕུང་པོ་ལྔ་ལ་ཆགས་པ་དང་བྲལ་བས་སྨཽན་པ་མེད་པ་དང༌། དམིགས་པའི་མཚན་མ་ཐམས་ཅད་ཞི་བས་མཚན་མ་མེད་པའོ། ། ཉན་ཐོས་དང་རང་སངས་རྒྱས་ལའང་འདི་མངའ་མོད་ཀྱི། བག་ཆགས་ཀྱི་སྒྲིབ་པ་མ་སྤངས་ལ། འདིས་སྤངས་པས་ཕུལ་དུ་བྱུང་བ་ཡིན་ནོ། །བདུད་བཞི་བཅོམ་པ་ལ ༑ ཡེ་ཤེས་དང་ནི་ཐུགས་རྗེ་ལ། །བསྐལ་པ་དུ་མར་ཐུགས་སྦྱངས་པས། །ཉེ་བར་འཚེ་བའི་བདུད་སྡེ་རྣམས། །ལེགས་འདུལ་ཁྱོད་ལ་ཕྱག་འཚལ་ལོ། །ཡེ་ཤེས་ཕུན་སུམ་ཚོགས་པའི་རྩ་བ་ཤེས་རབ་ཡིན་ལ། དེས་ཉོན་མོངས་པའི་རྒྱུ་བདག་འཛིན་རང་བཞིན་མེད་པར་རྟོགས་པས་འབྲས་བུ་ཉོན་མོངས་པ་རང་གྲོལ་དུ་འགྱུར་བས་ན་ཉོན་མོངས་པའི་བདུད་དང༌། གཞི་དཻས་ཕུང་པོ་ཉེ་བར་གྲུབ་པ་མེད་པས་ཕུང་པོའི་བདུད་དང༌། ཕུང་པོ་མ་གྲུབ་པ་ལ་ཉིང་མཚམས་སྦྱོར་བ་མེད་པས་འཆི་བདག་གི་བདུད་བཅོམ། ཐུགས་རྗེའི་རྩ་བ་བྱམས་པའི་སྟོབས་ཀྱིས་སེམས་ཅན་ཐམས་ཅད་ལ་བུ་གཅིག་པ་ལྟར་གཟིགས་པས་གནོད་པ་ཐམས་ཅད་ཉེ་བར་ཞི་བས་ལྷའི་བུའི་བདུད་བཅོམ་མོ།

།འདི་ལ་ཉན་ཐོས་དག་རྡོ་རྗེའི་གདན་དུ་ཉོན་མོངས་པ་དང་ལྷའི་བུའི་བདུད་བཏུལ། ཡངས་པ་ཅན་དུ་འཆི་བདག་གི་བདུད་བཏུལ། རྩ་མཆོག་ཏུ་ཕུང་པོའི་བདུད་བཏུལ་ཞེས་གསུངས་ལ། ཐེག་ཆེན་པ་དག་ནི། ཁྱོད་ཀྱིས་དང་པོ་ལྷ་ཡི་བུའི། །བདུད་ཀྱི་མེ་ཏོག་རྒྱལ་མཚན་བསྙིལ།། དེ་ནས་ཉོན་མོངས་བདུད་ཀྱི་ནི། །ང་རྒྱལ་རི་བོ་མཐོན་པོ་བསྙིལ། ཁྱོད་ཀྱིས་བྱང་ཆུབ་མ་བརྙེས་པར། །འདོད་ཁམས་དབང་ཕྱུག་ལས་རྒྱལ་ཏེ། །བྱང་ཆུབ་བར་ཆད་མེད་ལམ་ལ། ཁམས་གསུམ་དབང་ཕྱུག་ལས་རྒྱལ་ལོ། །ཞེས་གསུངས་པ་ལྟར ༑ སངས་རྒྱས་པའི་སྔ་ལོགས་སུ་འདུལ་བར་བཞེད་དོ། །དབང་བཅུ་ལ། ཕྱི་དང་ནང་དང་གཉིས་ཀ་དང༌། །འདུན་དང་མཁྱེན་དང་འདོམས་པ་ལ། །དབང་བཅུ་དག་གིས་འཇིག་རྟེན་གྱི། །བྱ་བ་ཀུན་སྒྲུབ་ཁྱོད་ཕྱག་འཚལ། །ཚེ་ལ་དབང་བ་ནི་སྐུ་ཚེ་བཞེད་ཚད་བཞུགས་པ་སྟེ་ལོངས་སྤྱོད་སྦྱིན་པས། སེམས་ཅན་གྱི་ཚེའི་རྒྱུར་གྱུར་པས་སོ། །སེམས་ལ་དབང་བ་ནི། ཅི་ལྟར་འདོད་པ་སེམས་ལ་འཇུག་པ་ལས་སུ་རུང་སྟེ། སྦྱིན་པས་གཞན་གྱིས་སེམས་ཚིམ་པར་བྱས་པས་སོ། །ཡོ་བྱད་ལ་དབང་བ་ནི། བསམ་པ་ཇི་ལྟ་བར་ཡོ་བྱད་འབྱོར་པ་སྟེ་གཞན་ཡོ་བྱད་ཀྱིས་ཚིམ་པར་བྱས་པས་སོ། །འདི་གསུམ་སྦྱིན་པའི་འབྲས་བུའོ། །ལས་ལ་དབང་བ་ནི། སྒོ་གསུམ་གྱི་ལས་ཇི་ལྟ་བར་འདོད་པས་བསྒྲུབ་པ་སྟེ། ཚུལ་ཁྲིམས་ཀྱིས་གཞན་ལུས་ངག་ཡིད་ཀྱི་ལས་གསུམ་ཁ་ན་མ་ཐོ་བ་མེད་པ་ལ་བསམ་པ་ཇི་ལྟ་བར་བསྐུལ་བའི་འབྲས་བུའོ། །སྐྱེ་བ་ལ་དབང་བ་ནི། གང་འདོད་པའི་འགྲོ་བ་དང་ལུས་ལ་སོགས་པ་འགྲུབ་པ་སྟེ་ཚུལ་ཁྲིམས་དང་ལྡན་པའི་སྨོན་ལམ་གྲུབ་པ་དེའི་རྒྱུ་རྐྱེན་ནོ། །འདི་གཉིས་ཚུལ་ཁྲིམས་ཀྱི་འབྲས་བུའོ། །མོས་པ་ལ་དབང་བ་ནི། སའང་གསེར་དུ་བསྒྱུར་བ་ལ་སོགས་པ་སྟེ། བཟོད་པས་སེམས་ཅན་གྱྀ་མོས་པའི་རྗེས་སུ་ཞུགས་པའི་འབྲས་བུའོ། །སྨོན་ལམ་ལ་དབང་བ་ནི། ཇི་ལྟར་སྨོན་པའི་དོན་འགྲུབ་པ་སྟེ། བརྩོན་འགྲུས་ཀྱིས་སེམས་ཅན་གྱི་དོན་ཇི་ལྟར་འདོད་པ་བསྒྲུབས་པའི་འབྲས་བུའོ

༑ ༑ རྫུ་འཕྲུལ་ལ་དབང་བ་ནི། བསམ་གཏན་གྱིས་དགོངས་པ་ཇི་ལྟར་བ་ལ་ཞུགས་པའི་འབྲས་བུའོ། །ཡེ་ཤེས་ལ་དབང་བ་ནི། ཤེས་རབ་ཀྱིས་སེམས་ཅན་གྱི་གང་འདོད་པ་ལ་སྦྱར་པའི་འབྲས་བུའོ། །ཆོས་ལ་དབང་བ་ནི། མདོ་ལ་སོགས་པའི་ཆོས་འདོད་པ་ཇི་ལྟར་སྟོན་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པས་ཆོས་ཐམས་ཅད་བཤད་པས་ཐོབ་པའོ། །འདི་གཉིས་ཤེས་རབ་ཀྱི་འབྲས་བུའོ། །ཡོ་བྱད་དང་སྐྱེ་བ་ནི་ཕྱིའོ། །སེམས་ནི་ནང་ངོ༌། ཚེ་དང་ལས་དང་མོས་པ་དང༌། རྫུ་འཕྲུལ་ནི་ཕྱི་ནང་གཉིས་ཀས་བསྡུས་པའོ། །འདུན་པ་དང༌། ཡེ་ཤེས་དང༌། ཆོས་ལ་དབང་བ་ནི། རིམ་པ་བཞིན་མོས་པ་དང༌། མཁྱེན་པ་དང༌། འདོམས་པ་ལ་དབང་བའོ། །ཚེ་དང་སེམས་དང་ཡོ་བྱད་དང༌། །ལས་དང་སྐྱེ་བ་མོས་པ་དང༌། ། སྨོན་ལམ་རྫུ་འཕྲུལ་ཡེ་ཤེས་ཆོས། །འདི་དག་ཐུབ་པའི་དབང་བཅུར་བཞེད། ། བསྡུ་བའི་ཚིགས་བཅད་དོ། །ཏིང་ངེ་འཛིན་ནི། རྨད་བྱུང་ལྷུན་གྱིས་གྲུབ་པ་ཅན། ། ཤེས་བྱ་ཀུན་ལ་ཐོགས་མེད་པ། །སྒྲུབ་དང་སྤོང་བའི་ཏིང་འཛིན་ལ། །མངའ་བརྙེས་ཁྱོད་ལ་ཕྱག་འཚལ་ལོ། །གཞན་ལས་ཁྱད་པར་དུ་འཕགས་ཤིང༌། འབད་པ་ལ་མི་ལྟོས་པར་ཕྲིན་ལས་ཐོགས་པ་མེད་པའི་ཏིང་ངེ་འཛིན་དཔའ་བར་འགྲོ་བ་དང་ ༑ རིན་ཆེན་ཕྱག་རྒྱ་དང༌། སེང་གེ་རྣམ་པར་བསྒྱིངས་པ་ལ་སོགས་པ་བཞེད་པ་སྒྲུབ་པའི་ཏིང་ངེ་འཛིན་ཡིན་ལ། རྡོ་རྗེ་ལྟ་བུ་དང༌། ཉོན་མོངས་པ་ཐམས་ཅད་སྤོང་བ་ལ་སོགས་པ་སྤང་བྱ་སྤོང་བའི་ཏིང་ངེ་འཛིན་ཏེ། རྒྱས་པར་རྒྱལ་བའི་ཡུམ་ལས་ཇི་སྐད་གསུངས་པ་བཞིན་ནོ། །གཟུངས་ཀྱི་སྒོ་ནི། འཛིན་དང་འཆད་པ་ཆོས་ཀྱི་སྒོ། །ཉུང་ངུས་ཆོས་རྣམས་བདེ་བླག་ཏུ། །སྟོན་མཛད་གཟུངས་ཀྱིས་ཆོས་ཀྱི་གཏེར ༑ ཁ་འབྱེད་ཁྱོད་ལ་ཕྱག་འཚལ་ལོ། །ཟད་མི་ཤེས་པའི་ཟ་མ་ཏོག་བཀོད་པ་ལ་སོགས་པ་གཟུངས་ཀྱི་སྒོས། ཆོས་ཐམས་ཅད་ཀྱི་ཁ་འབྱེད་པ་སྟེ། དེ་ཡང་ཡི་གེ་བསམ་གྱིས་མི་ཁྱབ་པ་ཡི་གེ་བཞི་བཅུ་རྩ་གཉིས་སུ་སྡུད་པ་དང༌། བཞི་བཅུ་རྩ་གཉིས་པོ་ཡི་གེ་གཅིག་ཏུ་འདུ་བ་ལ་མཁས་པས་གཞན་གྱིས་སྨྲས་པ་འཛིན་པ་དང་

༑ རང་གིས་འཆད་པ་ལ་ཐོགས་པ་མེད་པ་སྟེ། འདིའང་ཡུམ་ལས་ཡི་གེ་གཅིག་གིས་བྱང་བའི་རང་བཞིན་ལ་མཁས་པར་བྱ་བ་ལ་སོགས་པ་གསུངས་པ་ལྟར་རོ། །སྤངས་པ་ཕུན་སུམ་ཚོགས་པ་ལ། ཆགས་སོགས་དགག་དཀའི་དྲི་མ་དང་ ༑ ༑ འཁོར་གསུམ་རྣམ་པར་རྟོག་པའི་གཞི། །བག་ཆགས་བཅས་པ་གཏན་སྤངས་པ། །སྒྲིབ་པ་ཀུན་གྲོལ་ཁྱོད་ཕྱག་འཚལ། །འདོད་ཆགས་དང་ཞེ་སྡང་ལ་སོགས་པ་ཟག་པས་བསྡུས་པ། ཉོན་མོངས་པའི་སྒྲིབ་པ་དང༌། བདག་དང་གནས་དང་ལོངས་སྤྱོད་ལ་སོགས་པ་འཁོར་གསུམ་གྱིས་བསྡུས་པ་ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པས་སྒྲིབ་པ་ཐམས་ཅད་ལས་གྲོལ་བའོ། །ཡེ་ཤེས་ནི ༑ གསལ་དང་དྲི་མེད་ཡོན་ཏན་གཏེར། །ཕྲིན་ལས་རྟེན་དང་བརྟེན་པ་ཡིས། ། རང་གཞན་དོན་གྱི་ཡེ་ཤེས་ལ། །རྫོགས་པའི་སངས་རྒྱས་ཁྱོད་ཕྱག་འཚལ། །མེ་ལོང་ལྟ་བུའི་ཡེ་ཤེས་མེ་ལོང་ལ་གཟུགས་བརྙན་ཤར་བ་ལྟར་ཤེས་བྱའི་དཀྱིལ་འཁོར་མ་ལུས་པ་གསལ་བ་དང༌། མཉམ་པ་ཉིད་ཀྱི་ཡེ་ཤེས་ང་དང་ང་ཡིར་འཛིན་པའི་དྲི་མ་དང་བྲལ་བ་དང༌། སོ་སོར་རྟོག་པའི་ཡེ་ཤེས་སྟོབས་དང་མི་འཇིགས་པ་ལ་སོགས་པ་ཡོན་ཏན་ཐམས་ཅད་ཀྱི་གཏེར་དང༌། བྱ་བ་གྲུབ་པའི་ཡེ་ཤེས། རང་གཞན་གྱི་ཕྲིན་ལས་ཐམས་ཅད་ལྷུན་གྱིས་གྲུབ་པའོ། །དེའང་མེ་ལོང་ལྟ་བུ་རྟེན་ཡིན་ལ། ཡེ་ཤེས་ཕྱི་མ་གསུམ། དེ་ལ་བརྟེན་པ་དང༌། སྔ་མ་གསུམ་ནི་རང་དོན་གཙོ་བོ་ཡིན་ལ། ཕྱི་མ་གཉིས་ནི་གཞན་དོན་གཙོ་ཆེའོ། །གསུང་གི་ཡོན་ཏན་ནི། གསུང་དབྱངས་མི་འཇིགས་སེང་གེའི་སྒྲ། །ཡན་ལག་དྲུག་ཅུ་དང་ལྡན་པས། ། ལྷར་བཅས་འཇིག་རྟེན་ཐམས་ཅད་ལ། ལེགས་སྒྲོགས་ཁྱོད་ལ་ཕྱག་འཚལ་ལོ། ། གསུང་འཇམ་པ་དང༌། རྣ་བར་སྙན་པ་དང༌། རྒྱང་དུ་གྲགས་པ་ལ་སོགས་པ་དབྱངས་ཀྱི་ཡན་ལག་དྲུག་ཅུ་སྟེ། རྒྱས་པར་གསང་བ་བསམ་གྱིས་མི་ཁྱབ་པ་ལས་གསུངས་པ་ལྟ་བུའོ། །གནས་གྱུར་པ་ལ་ནི། ཁྱོད་ཀྱིས་ཟག་བཅས་འགྲོ་བའི་རྒྱུན

༑ ༑ གང་ལགས་ལམ་གྱི་བདེན་པས་བསྒྱུར། །འགྲོ་བ་ཀུན་འཇུག་ཡེ་ཤེས་སུ ༑ ༑ མཁྱེན་པ་ཁྱོད་ལ་ཕྱག་འཚལ་ལོ། །ཟག་པ་དང་བཅས་པའི་ཕུང་པོ་ཁམས་དང་ ༑ སྐྱེ་མཆེད་གནས་གྱུར་པ་ལས། ཟག་པ་མེད་པའི་ཡེ་ཤེས་ཀྱི་སྐུ་འགྲུབ་སྟེ། འགྲོ་བའི་ལས་དང་ཉོན་མོངས་པ་ཇི་སྙེད་ཡོད་པ་གནས་གྱུར་པའི་ཡེ་ཤེས་བསམ་གྱིས་མི་ཁྱབ་པར་འགྱུར་བ་མདོ་སྡེ་རྒྱན་དང་ཐེག་པ་ཆེན་པོ་བསྡུས་པ་ལས་འབྱུང་བ་བཞིན་ནོ། །འབྱོར་པའི་ཁྱད་པར་ལ། འཇིག་རྟེན་སློབ་མ་བསེ་རུ་སྲས། །སྟོན་པའི་འབྱོར་བ་ཕུལ་བྱུང་བ། །གང་ལགས་དེ་འདྲ་མངའ་བརྙེས་པས། །ལེགས་འབྱོར་ཁྱོད་ལ་ཕྱག་འཚལ་ལོ། །བརྒྱ་བྱིན་དང་ཚངས་པ་ལ་སོགས་པ་འཇིག་རྟེན་པའི་འབྱོར་པ་མཐའ་དག་སློབ་པ་སྟེ། དགྲ་བཅོམ་པ་གཅིག་གི་ཟིལ་གྱིས་གནོན་ལ ༑ དེ་བསེ་རུ་སྟེ་རང་སངས་རྒྱས་ཀྱིས། དེ་སྲས་ཏེ་བྱང་ཆུབ་སེམས་དཔས། དེ་སྟོན་པ་སྟེ་སངས་རྒྱས་ཀྱིས་ཟིལ་གྱིས་གནོན་ཏེ། མདོ་སྡེ་རྒྱན་ལས། འཇིག་རྟེན་པ་ཡི་འབྱོར་པ་ནི། །ཉན་ཐོས་རྣམས་ཀྱིས་ཟིལ་གྱིས་གནོན། །ཉན་ཐོས་རྣམས་ཀྱི་འབྱོར་པ་ཡང༌། །རང་སངས་རྒྱས་ཀྱིས་ཟིལ་གྱིས་གནོན། །དེ་ཡིས་བྱང་ཆུབ་སེམས་དཔའ་ཡི། །འབྱོར་པའི་ཆར་ཡང་མི་ཕོད་དོ། །དེ་ཡིས་རྫོགས་པའི་སངས་རྒྱས་ཀྱི། །འབྱོར་པའི་ཆར་ཡང་མི་ཕོད་དོ། །ཞེས་གསུངས་པ་ལྟ་བུ་སྟེ། དཔེར་ན་འཕགས་པ་ཉེར་སྦས་བསམ་གཏན་ལ་མཉམ་པར་བཞག་པ་ན། བདུད་སྡིག་ཅན་གྱིས་ཅོ་འདྲི་བའི་ཕྱིར་མེ་ཏོག་གི་ཕྲེང་བ་དབུ་ལ་དཀྲིས་པ་ན། འཕགས་པས་བདུད་སྡིག་ཅན་གྱི་མགྲིན་པར་ཁྱི་རོ་བམ་པ་འབུ་འཛག་པ་ཞིག་དཀྲིས་པ་ལྟ་བུ་དང་ ༑ འཇིག་རྟེན་གྱི་ཁམས་དཔག་ཏུ་མེད་པ་འདབ་ཆགས་སུ་མེས་འཇིགས་པ་ན་འཇམ་དཔལ་གྱིས་སྨྲས་པ་ཤཱ་རིའི་བུ། ཁྱོད་ཀྱི་རྫུ་འཕྲུལ་ལ་བརྟེན་ནས་འགྲོའམ ༑ ཁོ་བོའི་རྫུ་འཕྲུལ་ལ་བརྟེན་ནས་འགྲོ་བར་བྱ། ཤཱ་རིའི་བུའི་བསམས་པ ༑ རང་གི་རྫུ་འཕྲུལ་གྱིས་འགྲོ་ན་ཡུན་རིང་དུ་ཐོགས་པ་ཞིག་པས། འཇམ་དཔལ་གྱི་རྫུ་འཕྲུལ་ཡང་བལྟའོ་སྙམ་སྟེ་ཁྱོད་ཀྱི་རྫུ་འཕྲུལ་གྱིས་འགྲོ་བར་བྱའོ།

། དེ་ལྟ་ན་མིག་ཅུང་ཟད་ཚུམས་ཤིག ཤཱ་རིའི་བུས་མིག་བཙུམས་པར་བརྩམས་པ་ན་ད་ཕྱེ་ཞིག ཤཱ་རིའི་བུས་ཕྱེ་བ་ན་བཏོན་ཟིན་པར་གྱུར་ཏོ། །ཤཱ་རིའི་བུས་སྨྲས་པ། ཁྱོད་ཀྱི་རྫུ་འཕྲུལ་བསམ་གྱིས་མི་ཁྱབ་བོ། །འཇམ་དཔལ་གྱིས་སྨྲས་པ་དེ་དེ་བཞིན་ཏེ། ཁོ་བོའི་རྣམ་པར་ཐར་པ་ཁྱེད་ཉན་ཐོས་མོས་པ་དམན་པ་རྣམས་ཀྱི་ཡུལ་མ་ཡིན་ནོ་ཞེས་གསུངས་པ་ལྟ་བུའོ། །སྐྱབས་མཆོག་ཏུ་གྱུར་པ་ནི། ཐུན་མོང་བ་དང་ཕུལ་བྱུང་ཆོས། །རླབས་ཆེན་ཤིན་ཏུ་རྨད་བྱུང་བ། །བརྙེས་པས་འཇིག་རྟེན་ཐམས་ཅད་ཀྱི། །སྐྱབས་གྱུར་ཁྱོད་ལ་ཕྱག་འཚལ་ལོ། །དེ་དག་ལས་ཚད་མེད་རྣམ་ཐར་ཟིལ་གནོན། ཟད་པར་མངོན་པར་ཤེས་པ་ལྔ་འཇིག་རྟེན་པ་དང་ཐུན་མོང་བ། ཟག་པ་ཟད་པའི་མངོན་ཤེས་ཉོན་མོངས་པ་མེད་པ་སྨོན་གནས་ཤེས་པ། སོ་སོ་ཡང་དག་པར་རིག་པ། བྱང་ཆུབ་ཀྱི་ཕྱོགས་སྙོམས་འཇུག་དགུ། རྣམ་ཐར་གསུམ་ལ་སོགས་པ་ནི་སློབ་མ་དང་ཐུན་མོང་བ། གཞན་རྫུ་འཕྲུལ་དང༌། ཏིང་ངེ་འཛིན་དང་གནས་གྱུར་འགའ་ཞིག་ལ་སོགས་པ་མ་དག་པའི་ས་བདུན་པོ་དང་ཐུན་མོང་བའོ། །ཉོན་མོངས་པ་ཅན་གྱི་ཡིད་གནས་གྱུར་པ་དང༌། མཚན་དཔེ་ལ་སོགས་པ་འགའ་ཞིག་ས་བརྒྱད་པ་དང་ཐུན་མོང་བའོ། །གཟུངས་ཀྱི་སྒོ་དང༌། སོ་སོ་ཡང་དག་པར་རིག་པ་ཆེན་པོ་ལ་སོགས་པ་འགའ་ཞིག་ས་དགུ་པ་དང་ཐུན་མོང་བའོ ༑ ༑ ཏིང་ངེ་འཛིན་དང་དབང་བཅུ་པ་ལ་སོགས་པ་འགའ་ཞིག་ས་བཅུ་པ་དང་ཐུན་མོང་བའོ། །ཉན་ཐོས་ནི་བྱང་ཆུབ་སེམས་དཔའི་ས་བཅུ་མི་བཞེད་པས་སྲས་དང་ཐུན་མོང་བ་ཞེས་མིང་འདོགས་སོ། །གཞན་ཡང་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། མི་འཇིགས་པ་བཞི་དང༌། བསྲུང་བ་མེད་པ་གསུམ་ལ་སོགས་པ་སངས་རྒྱས་ཁོ་ནའི་ཁྱད་པར་གྱི་ཆོས་སོ། །འདི་ལྟ་བུའི་ཡོན་ཏན་བརྙེས་པས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་ཀྱི་དམ་པར་གྱུར་པ་ཡིན་ནོ། །དེ་ལྟར་བསྟོད་པའི་སྐབས་བསྒྲུབས་ནས། བསྒྲུབས་པའི་དགེ་བ་བསྔོ་བ་ནི། དེ་ལྟའི་དངོས་བསྟོད་སྟོན་པ་ཡིས།

།བསྟན་པ་རིན་ཆེན་གསལ་མཛད་པས། །འགྲོ་བ་ཀུན་གྱིས་ཤེས་བྱ་ཡི། །དེ་ཉིད་ལེགས་པར་མཐོང་བར་ཤོག ༑ དེ་ལྟ་བུའི་ཡོན་ཏན་གྱི་དངོས་པོ་དང་ལྡན་པའི་སྟོན་པ་ནི་སངས་རྒྱས་བཅོམ་ལྡན་འདས་ཁོ་ན་ཡིན་ལ། དེའི་བསྟན་པ་ནི་དགོས་འདོད་ཐམས་ཅད་འབྱུང་བས་རིན་པོ་ཆེའི་གཏེར་དང་འདྲའོ། །དེ་ལེགས་པར་ཕྱེ་ཞིང་གསལ་བར་བྱས་པའི་དགེ་བ་འདིས། འགྲོ་བ་ཐམས་ཅད་ཀྱིས་ཤེས་བྱ་ཇི་ལྟ་བ་དང་ཇི་སྙེད་པ་མ་ལུས་པ་གསལ་བར་མཐོང་བར་གྱུར་ཅིག་ཅེས་བསྟོད་པའི་བསྔོ་བའོ།། །།བདག་གིས་ཐུབ་པའི་དགོངས་པ་ཇི་ལྟ་བར། །ཟབ་དང་རྒྱ་ཆེའི་མདོ་དོན་ལེགས་གཟིགས་པ། །རྒྱལ་བའི་སྲས་པོ་བྱམས་པའི་གསུང་རབ་བཞིན། །འགྲོ་ལ་ཕན་པའི་ཡིད་ཀྱིས་གསལ་བར་བྱས། །སྤྱོད་པ་རྒྱ་ཆེན་ཤིན་ཏུ་རྒྱས་པའི་མདོ།། ལྟ་བའི་དེ་ཉིད་ཤེས་རབ་ཕ་རོལ་ཕྱིན། །མི་འགལ་གསལ་བར་སྟོན་པ་ཁོ་བོའི་གཞུང་ ༑ ༑ རིགས་པས་བསྒྲུབས་པ་བླ་མའི་གསུང་བཞིན་བཤད། །དེང་སང་ཤཱཀྱ་ཐུབ་པའི་བསྟན་པ་ནི། །བུད་ཤིང་ཟད་པའི་མེ་བཞིན་ཉམ་ཆུང་བས། །བློ་ལྡན་སྐྱེ་བོ་སངས་རྒྱས་སྒྲུབ་འདོད་རྣམས། །ལེགས་པར་སོམས་ལ་ཐུབ་པའི་གསུང་བཞིན་བཟུང༌། །ཆོས་རྣམས་དེ་ཉིད་ཤིན་ཏུ་ལྐོག་གྱུར་ལ། །སོ་སོའི་སྐྱེ་བོའི་སྤྱོད་པ་འཁྲུལ་གྱུར་པས། །འདི་ཡི་ལེགས་བཤད་བླ་མ་དམ་པའི་དྲིན། །ཉེས་པ་སྣང་གང་བདག་བློའི་ཉེས་པར་ཟད། །སངས་རྒྱས་འཇིག་རྟེན་སྒྲོན་མ་ནུབ་གྱུར་ཅིང༌།། མཁས་པའི་སྐྱེ་བོ་ཕལ་ཆེར་འདས་པས་ན། །བློ་ངན་མ་སྦྱངས་གཟུ་ལུམ་སྨྲ་རྣམས་ཀྱིས ༑ ༑ བདེ་གཤེགས་བསྟན་པ་དེང་སང་འདིར་དཀྲུགས་སོ། །ཆོས་འདི་ལོག་པར་བཤད་ན་སྡིག་པ་ལྕི། །ལེགས་པར་བཤད་ན་སྐྱེ་བོ་ཕལ་ཆེར་ཁྲོ། །སྙིགས་མའི་དུས་ཀྱི་ཆོས་སྨྲ་དཀའ་མོད་ཀྱི། །འོན་ཀྱང་འགྲོ་ལ་ཕན་སྙམ་འདི་བརྩམས་སོ ༑ ༑ དགེ་བ་འདི་དང་དགེ་བའི་རྩ་བ་གཞན། །མ་ལུས་བློ་ཡིས་གཅིག་ཏུ་བསྡོམ་བྱས་ཏེ། །ནམ་མཁའི་མཐས་གཏུགས་སེམས་ཅན་དོན་བསྒྲུབ་ཕྱིར། །ཀུན་མཁྱེན་རྒྱལ་པོའི་གོ་འཕང་ཐོབ་པར་ཤོག

།བྱང་ཆུབ་སེམས་དཔའི་ལམ་ལ་འཇུག་པའི་རིམ་པ། ཐུབ་པའི་དགོངས་པ་གསལ་བ་ཞེས་བྱ་བ་སྡེ་སྣོད་འཛིན་པ་དཔལ་ལྡན་ས་སྐྱ་པཎྜི་ཏས་སྦྱར་བའོ། །རྫོགས་སོ།། །།ཚོགས་ཆོས་འདི་དབུས་གཙང་ཁམས་གསུམ་དུ་ངས་ཐམས་ཅད་ལ་བཤད་པ་ཡིན་པས། ངའི་སློབ་མ་ཐམས་ཅད་ཀྱིས་ལུང་ཐོབ་པ་ཡིན་པས་ཡི་གེ་འདི་ལ་ལྟོས་ལ་ཤོད། འདི་བཞིན་ཉམས་སུ་ལོངས་ ( ¡¶ ཞ ¡· + འདི་མདོ་སྨད་དུ་ཡོངས་སུ་རྫོགས་ནས་དབུས་གཙང་དུ་དཔེ་བསྐུར་བའི་ཚེ་སློབ་མ་རྣམས་ལ་སྤྲིངས་པ་ཡིན་ནོ ) །། །།༄༅། །ལེགས་པར་བཤད་པ་རིན་པོ་ཆེའི་གཏེར་ཞེས་བྱ་བའི་བསྟན་བཅོས་བཞུགས་སོ། ། ༄༅། །རྒྱ་གར་སྐད་དུ། སུ་བྷཱ་ཥི་ཏ་རཏྣ་ནི་ངྷི་ནཱ་མ་ཤཱསྟྲ། བོད་སྐད་དུ། ལེགས་པར་བཤད་པ་རིན་པོ་ཆེའི་གཏེར་ཞེས་བྱ་བའི་བསྟན་བཅོས། འཕགས་པ་འཇམ་དཔལ་གཞོན་ནུར་གྱུར་པ་ལ་གུས་པས་ཕྱག་འཚལ་ལོ། །ལྷ་ཡི་མཆོག་དང་ཀླུ་དབང་གྲུབ་པ་རིག་འཛིན་གཙོ། །དྲང་སྲོང་རྒྱས་པ་གྲོག་མཁར་བ་དང་རྐང་མིག་སོགས། །ཀུན་ནས་དགའ་བའི་གཙུག་གི་ནོར་བུས་ཞབས་མཆོད་པ། །འགྲོ་བའི་གཙོ་བོ་ཀུན་མཁྱེན་དེ་ལ་བདག་ཕྱག་འཚལ། །རིགས་པས་དཔྱད་ན་ཆོས་ལུགས་མི་འགལ་ཞིང༌། །འཇིག་རྟེན་བྱ་བ་ཀུན་ནས་ལེགས་བསྒྲུབ་པ། །དམ་པ་རྣམས་ཀྱི་སྤྱོད་ཚུལ་ཅི་འདྲ་ཞིག །བཤད་པ་འདི་ནི་ལེགས་བཤད་རིན་ཆེན་གཏེར ༑ ༑ མཁས་པ་ཡོན་ཏན་མཛོད་འཛིན་པ། །དེ་དག་ལེགས་བཤད་རིན་ཆེན་སྡུད ༑ ༑ རྒྱ་མཚོ་ཆེན་པོ་ཆུ་བོའི་གཏེར། །ཡིན་ཕྱིར་ཆུ་བོ་ཐམས་ཅད་འབབ། །སྐྱེ་བོ་ཡོན་ཏན་ཡོད་མེད་པའི། །བླང་དོར་བློ་གྲོས་འབྱེད་ལ་མཁས། །རྡུལ་དང་འདྲེས་པའི་ལྕགས་ཕྱེ་རྣམས། ཁབ་ལེན་རྡོ་ཡིས་ལེན་པར་ཤེས། །ལེགས་བཤད་མཁས་པའི་བློ་གྲོས་ཀྱིས། །གོ་ཡི་བླུན་པོས་དེ་ལྟ་མིན། །ཉི་མའི་འོད་ཟེར་ཤར་བ་ན ༑ ༑ འབྱུང་པོའི་བྱ་རྣམས་ལོང་བར་འགྱུར། །ཤེས་རབ་ལྡན་པས་ཉེས་པ་དག། སེལ་བར་ནུས་ཀྱི་བླུན་པོས་མིན། །ནམ་མཁའ་ལྡིང་གིས་དུག་ཅན་སྦྲུལ། །གསོད་པར་ནུས་ཀྱི་ཁྭ་ཏས་མིན། །བློ་གྲོས་ཆེན་པོ་རྒུད་ན་ཡང༌།

།ལྷག་པར་བློ་གྲོས་སྟོབས་ལྡན་འགྱུར། །རི་དྭགས་རྒྱལ་པོ་བཀྲེས་པ་ན། །གླང་ཆེན་སྤྱི་བོ་མྱུར་དུ་འགེམས ༑ ༑ མཁས་པ་བརྩད་ཅིང་མ་དྲིས་པ། །དེ་ཡི་བར་དུ་གཏིང་མི་དཔོགས།། རྔ་ལ་དབྱུ་གུས་མ་བསྣུན་པ། །དེ་སྲིད་གཞན་དང་ཁྱད་ཅི་ཡོད། །རིག་པ་ནངས་པར་འཆི་ཡང་བསླབ། །ཚེ་འདིར་མཁས་པ་མ་གྱུར་ཀྱང༌། །སྐྱེ་བ་ཕྱི་མར་བཅོལ་བ་ཡི། །ནོར་ལ་རང་ཉིད་ལེན་པ་འདྲ། །ཡོན་ཏན་ལྡན་ན་སྐྱེ་བོ་ཀུན། །མ་བསྡུས་པར་ཡང་རང་ཉིད་འདུ། །དྲི་ལྡན་མེ་ཏོག་རྒྱང་རིང་ཡང༌། །བུང་བ་སྤྲིན་གྱི་ཚོགས་བཞིན་འཁོར། །མཁས་པ་ཡོན་ཏན་ཀུན་བསླབས་པ། །མཐར་ཕྱིན་གཅིག་གིས་འཇིག་རྟེན་གསལ། །བློ་ངན་ཤེས་པ་མང་ན་ཡང༌། །རྒྱུ་སྐར་བཞིན་དུ་གསལ་མི་ནུས ༑ ༑ མཁས་པ་ཡོན་ཏན་དཔག་མེད་ཀྱང༌། །གཞན་གྱི་ཡོན་ཏན་ཆུང་ངུའང་ལེན ༑ ༑ དེ་ལྟར་རྒྱུན་དུ་སྤྱད་པ་ཡིས། །མྱུར་དུ་ཐམས་ཅད་མཁྱེན་པར་འགྲོ། ། མཁས་པ་ཤེས་རབ་ཀྱིས་བསྲུངས་ན། །དགྲ་བོ་མང་ཡང་ག་ལ་ཚུགས། །འཕགས་རྒྱལ་གྱི་ནི་བྲམ་ཟེའི་བུ། །གཅིག་པུས་དགྲ་བོའི་ཚོགས་ཀུན་བཅོམ། །བློ་ཆུང་གྲོས་ཉེས་འཁྲུགས་པའི་ཚེ། །བློ་ལྡན་ཐབས་ཀྱིས་བདེ་བར་གསོ། །ཆུ་ཀླུང་རྙོག་པས་ཆུད་གཟན་པ། །ཆུ་མདངས་ནོར་བུས་དྭངས་པར་བྱེད། །མཁས་པ་ཇི་ལྟར་ཐབས་རྡུགས་ཀྱང༌། །བླུན་པོ་འཇུག་པའི་ལམ་མི་འགྲོ། །ཆར་སྡོད་བྱེའུ་སྐོམ་ན་ཡང་ ༑ ༑ ས་ལ་འབབ་པའི་ཆུ་མི་འཐུང༌། །ཤེས་རབ་ལྡན་པ་མགོ་བསྐོར་ཡང༌། ། བྱ་བའི་ཆ་ལ་རྨོངས་མི་འགྱུར། །སྲོག་ཆགས་གྲོག་མ་མིག་མེད་ཀྱང༌། །མིག་ལྡན་གཞན་ལས་ལྷག་པར་མགྱོགས། །བློ་གྲོས་ལྡན་པ་གཉིས་བགྲོས་ན། །བློ་གྲོས་ལེགས་པ་གཞན་འབྱུང་སྲིད། །ཡུང་བ་དང་ནི་ཚ་ལ་ལས། ཁ་དོག་གཞན་ཞིག་སྐྱེ་བར་འགྱུར། ཁོང་མཛངས་བསོད་ནམས་བསགས་པའི་མི། །གཅིག་པུ་ཡིན་ཡང་ཀུན་ལས་རྒྱལ། །རི་དྭགས་རྒྱལ་པོ་སེང་གེ་དང༌། །འཁོར་ལོས་སྒྱུར་ལ་གྲོགས་མི་དགོས ༑ ༑ ཐབས་ལ་མཁས་ན་ཆེན་པོ་ཡང༌། །བྲན་དུ་བཀོལ་བར་ག་ལ་དཀའ།། མཁའ་ལྡིང་མཐུ་རྩལ་ཆེ་ན་ཡང༌།

།གོས་སེར་ཅན་གྱི་བཞོན་པར་འགྱུར། ། འཇིག་རྟེན་འདི་དང་ཕ་རོལ་གྱི། །བདེ་བ་བསྒྲུབ་པ་ཤེས་རབ་ཡིན། །རྒྱལ་བུ་ཟླ་བའི་ཤེས་རབ་ཀྱིས། །བྲན་བཟང་འདི་དང་ཕྱི་མར་བསྐྱབས། །དཔའ་ཞིང་མཐུ་རྩལ་ཆེ་ན་ཡང༌། །མཁས་པ་མིན་པས་དཔའ་མི་ཐོབ། །འབྱོར་པ་ཐོབ་པར་གྱུར་ན་ཡང༌། །བསོད་ནམས་མེད་ན་ག་ལ་རྟག །ཡོན་ཏན་སྐྱོན་གཉིས་སུས་ཀྱང་གསལ ༑ ༑ འདྲེས་པ་འབྱེད་ཤེས་མཁས་པ་ཡིན། །ཆུ་ལས་འོ་མ་ངང་པས་ཕྱེད། ། བ་ལ་འོ་མ་ཀུན་གྱིས་ལོང༌། །སྨྲས་ཤིང་བསྐུལ་བར་གྱུར་པ་ན། །དུད་འགྲོ་ལ་ཡང་གོ་བ་སྐྱེ། །མ་བསྐུལ་གཞན་གྱིས་མ་སྨྲས་པར། །བསམ་པ་ཤེས་ན་མཁས་པ་ཡིན ༑ ༑ བློ་དང་ལྡན་ན་མ་སྨྲས་ཀྱང༌། །རྣམ་འགྱུར་ཉིད་ལས་བསམ་པ་གོ ། བལ་པོའི་སེའུ་མ་ཟོས་ཀྱང༌། ཁ་དོག་ཉིད་ལས་བྲོ་བ་ཤེས། །མཁས་པ་རང་གི་ཡུལ་བས་ཀྱང༌། །ཡུལ་ཁམས་གཞན་ན་མཆོད་པ་ཐོབ། །ནོར་བུ་གཞན་དུ་བྲིན་པ་ཙམ། །རྒྱ་མཚོའི་གླིང་དུ་ག་ལ་བྲིན། །མཁས་པ་སློབ་པའི་དུས་ན་སྡུག །བདེ་བར་སྡོད་ལ་མཁས་མི་སྲིད། །བདེ་བ་ཆུང་ལ་ཆགས་པ་དེས། །ཆེན་པོའི་བདེ་བ་ཐོབ་མི་སྲིད། །བློ་དང་ལྡན་ན་ཉམ་ཆུང་ཡང༌། །སྟོབས་ལྡན་དགྲ་བོས་ཅི་བྱར་ཡོད ༑ ༑ རི་དྭགས་རྒྱལ་པོ་སྟོབས་ལྡན་ཡང༌། །རི་བོང་བློ་དང་ལྡན་པས་བསད། ། སེམས་ཅན་གཞན་དང་རྗེས་མཐུན་པའི། །སྤྱོད་པ་ཤེས་ན་མཁས་པ་ཡིན། །དུད་འགྲོ་ཡིན་ཡང་རིགས་མཐུན་རྣམས། ཁྱུ་གཅིག་ཏུ་ནི་མི་གནས་སམ། །ངེས་པར་འབྱུང་བའི་བྱ་བ་འགའ། །མ་གྲུབ་པ་ན་དཔྱོད་པའི་ཚེ། །མཁས་རྨོངས་གཉིས་ཀྱི་ཁྱད་པར་ཤེས། །གྲུབ་ནས་དཔྱོད་པ་བླུན་པོའི་ཚུལ། །མཁས་པ་རྣམས་ཀྱིས་དཔྱད་པ་ཡི། །ཤེས་བྱ་ཤེས་ན་མཁས་པར་བགྲང༌། །བ་ལང་རྒན་གཞོན་དཔྱོད་པ་ལ། །བླུན་པོ་མཁས་ཀྱང་ཡོན་ཏན་མིན། །རྒྱ་མཚོ་ཆུ་ཡིས་མི་ངོམས་ཤིང༌། ། རྒྱལ་པོའི་བང་མཛོད་ནོར་གྱིས་མིན། །འདོད་ཡོན་སྤྱད་པས་མི་ངོམས་ཏེ། ། མཁས་པ་ལེགས་བཤད་ཀྱིས་མི་ངོམས། །ལེགས་བཤད་བྱིས་པ་དག་ལས་ཀྱང༌།། མཁས་པ་རྣམས་ནི་ཡོངས་སུ་ལེན།

།དྲི་ཞིམ་བྱུང་ན་རི་དྭགས་ཀྱི། །ལྟེ་བ་ལས་ཀྱང་གླ་རྩི་ལེན། །ལེགས་པར་བཤད་པ་རིན་པོ་ཆེའི་གཏེར་ལས་མཁས་པ་བརྟག་པ་སྟེ་རབ་ཏུ་བྱེད་པ་དང་པོའོ།། །།རྟག་ཏུ་དམ་པའི་ཡོན་ཏན་རྣམས། །སྐྱེ་བོ་དམ་པས་ལྷག་པར་སྒྲོགས། ། མ་ལ་ཡ་ཡི་ཙནྡན་དྲི། །རླུང་གིས་ཕྱོགས་བཅུར་རྒྱས་པར་བྱེད། །དམ་པ་དཔོན་དུ་བསྐཽས་གྱུར་ན། །དོན་གྲུབ་པ་དང་བདེ་སྐྱིད་འཐོབ། །ནོར་བུ་རྒྱལ་མཚན་རྩེར་མཆོད་ན། །ཡུལ་ཕྱོགས་དགེ་ཞེས་མཁས་རྣམས་སྒྲོགས། །རྒྱལ་ངན་གཞན་གྱིས་གཙེས་པ་ན། །ལྷག་པར་ཆོས་རྒྱལ་དྲན་པར་འགྱུར། །རིམས་ཀྱིས་བཏབ་པའི་སེམས་ཅན་རྣམས། །གངས་ཆུ་འབའ་ཞིག་ཡིད་ལ་བྱེད། །སྡིག་སྤྱོད་རྒྱལ་པོས་གཙེས་པ་ལ། །མི་དབང་ཆོས་རྒྱལ་ལྷག་པར་སྐྱོང༌། །འབྱུང་པོའི་གདོན་གྱིས་བཏབ་པ་ལ། །གསང་སྔགས་གྲུབ་པས་རྗེས་སུ་འཛིན། །དམ་པ་སྡིག་པ་ཆུང་ཡང་སྤོང་ ༑ ༑ དམན་རྣམས་ཆེན་པོའང་དེ་ལྟ་མིན། །ཞོ་ལ་རྡུལ་ཕྲན་འབྱར་བ་སེལ། ། ཆང་ལ་ཕབས་ཀྱང་ལྷག་པར་འདེབས། །སྐྱེ་བོ་དམ་པ་རྒུད་གྱུར་ཀྱང༌། །སྤྱོད་པའི་ཁྱད་པར་ལྷག་པར་མཛེས། །མེ་ནི་ཐུར་དུ་ཁ་བསྟན་ཀྱང༌། །མེ་ལྕེ་གྱེན་དུ་འབར་བར་མཐོང༌། །དམ་པ་རྒྱང་ན་གནས་ན་ཡང༌། །འཁོར་འདབ་ཕན་པས་རིང་ནས་སྐྱོང་ ༑ ༑ མཁའ་ལ་སྤྲིན་ཆེན་འཁྲིགས་པ་ཡིས། །ས་ཡི་ལོ་ཏོག་ཁྱད་པར་འཕེལ།། གསོན་ཚེ་སྙན་གྲགས་དགའ་བའི་རྒྱུ། །འཇིག་རྟེན་གཞན་དུ་བསོད་ནམས་དགའ ༑ ༑ དེ་གཉིས་མེད་པའི་ནོར་ཙམ་གྱིས། །མཁས་རྣམས་དགའ་བ་བསྐྱེད་མི་ནུས ༑ ༑ ཕྱི་རྗེས་རིང་དུ་བལྟ་བ་དང༌། །བག་ཡོད་པ་ལ་བཟོད་སྲན་ཆེ། །བརྩོན་འགྲུས་ཆེ་ཞིང་བརྟན་ལ་གྲིམས། །བྲན་གཡོག་ཡིན་ཡང་དཔོན་དུ་འགྱུར། །སྦྱིན་ལ་རྟག་ཏུ་སེམས་སྤྲོ་བ། །དེ་ཡི་གྲགས་པ་རླུང་བཞིན་ལྡང༌། །ཕོངས་པ་སློང་བ་འདུ་བ་བཞིན། །འབུལ་བར་འདོད་རྣམས་དེ་བས་མང༌། །བྱིན་ནས་སླར་ཡང་མི་ལེན་ལ། །དམན་པའི་བརྙས་པ་དང་དུ་ལེན། །ཕན་པ་ཆུང་ངུའང་མི་བརྗེད་པ། ། བདག་ཉིད་ཆེན་པོའི་ཆེ་རྟགས་ཡིན།

།དམ་པའི་ཡོན་ཏན་སྦས་གྱུར་ཀྱང༌། ། འཇིག་རྟེན་ཀུན་ལ་ཁྱད་པར་གསལ། །སྣ་མའི་མེ་ཏོག་ལེགས་བཀབ་ཀྱང༌། །དྲི་ཞིམ་ཀུན་ཏུ་ཁྱབ་པར་འགྱུར། །རྒྱལ་པོ་རང་ཡུལ་ཆེ་བ་ཙམ། །དམ་པ་གང་དུ་ཕྱིན་སར་བཀུར། །མེ་ཏོག་ཕལ་ཆེར་ཉིན་རེའི་རྒྱན། །གཙུག་གི་ནོར་བུ་གང་དུའང་མཆོད། །ལྗོན་ཤིང་དུད་པ་འབྲས་བུ་མང༌། །རྨ་བྱ་དུལ་བ་མཇུག་སྒྲོ་བཟང་ ༑ ༑ རྟ་མཆོག་དུལ་བ་འགྲོས་མགྱོགས་ཏེ། །དམ་པ་དུལ་བ་མཁས་པའི་རྟགས ༑ ༑ དམ་པ་རྣམས་དང་ཕལ་པ་ལ། །བྱས་པ་མཉམ་ཡང་དྲིན་མི་འདྲ། ། ཞིང་ལ་ས་བོན་ཁྱད་མེད་ཀྱང༌། །ལོ་ཏོག་ཁྱད་པར་དཔག་ཏུ་མེད། །བདག་ཉིད་ཆེ་ལ་ཕན་བཏགས་ན། །ཅུང་ཟད་ཙམ་ཡང་འབྲས་བུ་འབྱིན། །སྐྱུ་རུ་ར་ཞིག་བྱིན་པ་ལ ༑ ༑ ཆོས་རྒྱལ་བུ་དང་མཉམ་ལ་ལྟོས། །བཟང་པོའི་ཆོ་རིགས་སྤྱོད་པས་བསྲུང་ ༑ ༑ སྤྱོད་པ་ཉམས་ན་རིགས་དོན་མེད། །ཙནྡན་དྲི་བཟང་སྐྱེ་བོ་དགའ། །དེ་བསྲེགས་སོལ་བ་སུ་ཞིག་ལེན། །ཆེན་པོ་རེ་ཞིག་རྒུད་གྱུར་ཀྱང༌། །དེ་ལ་གདུང་བ་བསྐྱེད་མི་དགོས། །ཟླ་བ་རེ་ཞིག་གཟས་ཟིན་ཡང༌། །དེ་མ་ཐག་ཏུ་གྲོལ་བར་འགྱུར ༑ ༑ ཆེན་པོས་དགྲ་ལ་བྱམས་བྱས་ན། །དགྲ་ཉིད་དེ་ཡི་དབང་དུ་འགྱུར། ། མང་པོས་བཀུར་བས་ཀུན་བསྐྱངས་པས། །ཀུན་གྱིས་རྒྱལ་པོར་དབང་བསྐུར་རོ།། དམ་པ་ཇི་ལྟར་རྒུད་གྱུར་ཀྱང༌། །སྡིག་དང་འདྲེས་པའི་ཟས་མི་ཟ། །སེང་གེ་བཀྲེས་ཀྱང་མི་གཙང་བའི། །ངན་སྐྱུགས་ཟ་བར་མི་བྱེད་དོ། །དམ་པ་སྲོག་ལ་བབ་ན་ཡང༌། །རང་བཞིན་བཟང་པོ་ག་ལ་དོར། །ས་ལེ་སྦྲམ་ནི་བསྲེགས་བཅད་ཀྱང་

༑ ༑ དེ་ཡི་ཁ་དོག་ཉམས་མི་འགྱུར། །སྐྱེས་མཆོག་རྣམས་ལ་དམན་པ་རྣམས། ཁྲོ་ཡང་ལན་དུ་ག་ལ་ཁྲོ། །ཅེ་སྤྱང་དྲེགས་པའི་སྐད་འབྱིན་ཡང༌། །རི་དྭགས་རྒྱལ་པོས་སྙིང་རྗེས་སྐྱོང༌། །བདག་ཉིད་ཆེ་ལ་སྐྱེ་བོ་རྣམས། །སྐྱོན་ཚོལ་འགྱུར་གྱི་དམན་ལ་མིན། །འཕན་ཟེར་རིན་ཆེན་ལ་ལྟ་ཡི། །འགལ་དུམ་ལ་ནི་སུ་ཞིག་དཔྱོད ༑ ༑ བསྟོད་པས་དགའ་བར་མི་འགྱུར་ལ། །སྨད་པས་མི་དགར་མི་འགྱུར་ཞིང་ ༑ ༑ རང་གི་ཡོན་ཏན་ལེགས་གནས་པ། །སྐྱེ་བོ་དམ་པའི་མཚན་ཉིད་ཡིན། ། སྡིག་པ་དང་ནི་མཐུ་རྩལ་ལས། །བྱུང་བའི་ལོངས་སྤྱོད་ལོངས་སྤྱོད་མིན། ཁྱི་དང་བྱི་ལ་འགྲངས་ན་ཡང༌། །ངོ་ཚ་བོར་བའི་རྣམ་ཐར་ཡིན། །འཁོར་ལ་ཕུན་སུམ་ཚོགས་གྱུར་ན། །རྗེ་དཔོན་ཉིད་ཀྱི་ཆེ་བ་ཡིན། །རྟ་ལ་རྒྱན་དུ་བྱས་པ་དེ། །བདག་པོ་ཉིད་ལ་མི་མཛེས་སམ། །ཇི་ལྟ་ཇི་ལྟར་རྗེ་དཔོན་གྱིས། །འཁོར་ལ་དྲིན་གྱིས་བསྐྱངས་གྱུར་པ། །དེ་ལྟ་དེ་ལྟར་འཁོར་གཡོག་རྣམས། །རྗེ་དཔོན་ཉིད་ཀྱི་བྱ་བ་བསྒྲུབ ༑ ༑ བདག་ཉིད་ཆེན་པོ་གནས་པའི་སར། །མཁས་པ་གཞན་དག་སུ་ཡིས་བརྩི ༑ ༑ མཁའ་ལ་ཉི་མ་ཤར་བ་ན། །རྒྱུ་སྐར་མང་ཡང་མཐོང་མི་འགྱུར། །ལེགས་པར་བཤད་པ་རིན་པོ་ཆེའི་གཏེར་ལས་ཡ་རབས་བརྟག་པ་སྟེ་རབ་ཏུ་བྱེད་པ་གཉིས་པའོ།། །།སྐྱེ་བོ་ངན་པ་འབྱོར་ཐོབ་ཀྱང༌། །ལྷག་པར་སྤྱོད་པ་ངན་པར་འགྱུར། ། འབབ་ཆུ་ཇི་ལྟར་ལྡཽག་གྱུར་ཀྱང༌། །ཐུར་དུ་འབབ་པ་ཁོ་ནར་འདོད། །དམན་ལ་སྤྱོད་པ་བཟང་བྱུང་ཡང༌། །དེ་ནི་བཅོས་མའི་རྣམ་ཐར་ཡིན། །ཤེལ་ལ་ནོར་བུས་ཁ་བསྒྱུར་ཡང༌། །ཆུ་དང་འཕྲད་ན་རང་མདོག་སྟོན། །བླུན་པོས་བྱ་བ་ལེགས་གྲུབ་ཀྱང་ ༑ ༑ སྟེས་དབང་ཡིན་གྱི་བསྒྲུབས་པས་མིན། །སྲིན་བུའི་ཁ་ཆུ་དར་སྐུད་དུ། ། འགྲོ་བ་མཁས་ནས་བྱུང་བ་མིན། །ཆེན་པོས་འབད་ནས་བསྒྲུབས་པའི་གྲོས། ། ངན་པས་སྐད་ཅིག་གཅིག་ལ་འཇོམས། །ཞིང་པས་ལོ་ཟླར་འབད་པའི་ཞིང༌། ། སེར་བས་སྐད་ཅིག་རྡུལ་དུ་རློག །ངན་པ་ཕལ་ཆེར་རང་གི་སྐྱོན། །གང་ཡིན་གཞན་ལ་འགཽད་པར་བྱེད།

ཁྭ་དས་མི་གཙང་ཟོས་པའི་མཆུ། །ས་གཙང་གཞན་ལ་འབད་ནས་འཕྱིད། །བླུན་པོ་བྱ་བ་ལ་སྦྱར་ན། །དོན་ཉམས་དེ་ཡང་ཉམས་པར་འགྱུར ༑ ༑ ཝ་སྐྱེས་རྒྱལ་པོར་བསྐོས་པ་ཡིས། །འཁོར་སྡུག་རང་ཡང་བསད་ཅེས་གྲགས ༑ ༑ རྨོངས་པ་བདེ་བ་འདོད་བཞིན་དུ། །བྱ་བ་སྡུག་བསྔལ་འབའ་ཞིག་སྒྲུབ ༑ ༑ གདོན་གྱིས་བཏབ་པའི་སྐྱེ་བོ་འགའ། །སྡུག་བསྔལ་སྤང་ཕྱིར་ལྕེབས་པ་མཐོང་ ༑ ༑ བློ་ངན་དྲང་པོ་ལ་ལས་རང༌། །བརླག་འགྱུར་ལ་ལས་གཞན་ལ་གནོད ༑༑ ནགས་ཀྱི་ཤིང་དྲང་རྩད་ནས་གཅོད། །མདའ་ཡི་དྲང་པོས་ཕ་རོལ་གསོད ༑ ༑ རྟག་ཏུ་གཞན་དོན་མི་སེམས་པ། །དེ་ཡི་སྤྱོད་པ་ཕྱུགས་དང་མཚུངས། ། བཟའ་བཏུང་འབའ་ཞིག་དུད་འགྲོས་ཀྱང༌། །བསྒྲུབ་པར་ནུས་པ་མ་ཡིན་ནམ། ། ཕན་དང་མི་ཕན་མི་དཔྱོད་ཅིང༌། །བློ་དང་ཐོས་པ་མི་སྒྲུབ་པར། །ལྟོ་འགྲངས་འབའ་ཞིག་དོན་གཉེར་བ། །སྤུ་མེད་པ་ཡི་ཕག་པ་ཡིན། །བླུན་པོའི་དབུས་ན་དགའ་ཞིང་བརྩེ། །མཁས་པའི་མདུན་ན་ཞུམ་ཞིང་འཛུར། །ནོག་དང་ལྐོག་ཤལ་མེད་ན་ཡང༌། །ཡ་སོ་ཅན་གྱི་བ་ལང་ཡིན། །གང་ན་བཟའ་བཏུང་ཡོད་དེར་རྒྱུག ། དགོས་པའི་བྱ་བ་བཅོལ་ཡང་འབྲོས། །གཏམ་དང་བཞད་གད་ཤེས་ན་ཡང༌། ། མཇུག་མ་མེད་པའི་ཁྱི་རྒན་ཡིན། །རྨིག་རྗེས་ཆུ་ཡིས་དགང་སླ་སྟེ། །མཛོད་ཆུང་ནོར་གྱི་དགང་བར་སླ། །ཞིང་ཆུང་ས་བོན་གདབ་སླ་སྟེ། །བློ་ཆུང་རིག་པ་མགུ་བ་སླ ༑ ༑ དྲེགས་བཅས་བླུན་པོ་ཁས་ལེན་ཅན། །ཆེན་པོ་ཡིན་ཡང་ཉམས་པར་འགྱུར ༑ ༑ གོམ་པ་གང་གི་ས་བྱིན་པས། །སྟོབས་ལྡན་གྱིས་ནི་ས་གསུམ་ཤོར། ། བློ་ཆུང་སེམས་ལ་ཁོན་འཛིན་ཅན། །གནོད་པ་བས་ཀྱང་རྣམ་འགྱུར་སྔ། ཁྱི་ངན་དགྲ་བོ་མཐོང་བ་ན། །རྨུགས་པའི་ཐོག་མར་ཀུ་ཅོ་འདོན། །བླུན་པོས་བསགས་པའི་སྡུག་བསྔལ་ཉིད། །མྱོང་གི་སྤྱོད་པའི་བདེ་མི་མྱོང༌། །ཡང་ཡང་མྱུལ་ཞིང་ལྟ་བ་ཡི། །འཇུངས་པའི་ནོར་ནི་བྱི་བ་འདྲ། །བླུན་པོའི་གྲོང་དུ་མཁས་པ་བས། ། སྤྲེའུ་འཛིན་པ་ཁྱད་པར་འཕགས། །སྤྲེལ་འཛིན་ཟས་དང་ནོར་གྱིས་མཆོད། ། མཁས་པ་ལག་པ་སྟོང་པར་འགྲོ།

།ཡོན་ཏན་མེད་པའི་སྐྱེ་བོ་རྣམས། །ཡོན་ཏན་ཅན་ལ་ལྷག་པར་སྡང༌། །གངས་ཀྱི་ཡུལ་དུ་དགུན་སྐྱེས་པའི། །ལོ་ཏོག་ལྟས་ངན་ཡིན་ཞེས་སྒྲོགས། །ཡོན་ཏན་ལོག་པར་སྦྱངས་པ་འགའ། །ལེགས་པར་སྦྱངས་པ་ཁྱད་དུ་གསོད། །ལྦ་བ་མེད་པའི་གླིང་ཕྲན་འགར། །ཡན་ལག་ཉམས་པའི་སྐྱོན་དུ་བྱེད ༑ ༑ ཆོ་ག་ཉམས་པ་བྱེད་པ་རྣམས། །ཆོ་ག་ཚང་བར་བྱེད་ལ་བརྙས། །ཙུ་ཏའི་ཡུལ་དུ་ཕྱིན་པ་ན། །རྐང་གཉིས་པ་ལ་མིར་མི་བརྩི། །ཆོ་ག་ལོག་པར་སྒྲུབ་པ་འགའ ༑ ༑ ཡང་དག་ཆོ་ག་བྱེད་ལ་གཤེ །སྐྱེས་བུ་ཁྱི་ཡི་མགོ་ཅན་རྣམས། །བཞིན་བཟང་བུད་མེད་ཡིན་ཞེས་བརྙས། །ལོག་འཚོའི་ཟས་ནོར་རྙེད་པ་འགའ། །མཁས་པ་དབུལ་པོ་ཁྱད་དུ་གསོད། །སྤྲེལ་རྒན་རྣམས་ཀྱིས་མི་བཟུང་ནས། །མཇུག་མ་མེད་ཅེས་བཞད་གད་བྱེད། །དེས་ན་ལས་ཀྱིས་མནར་བས་ན། །མཁས་པ་བླུན་པོའི་ནང་དུ་འཁྱམས། །རླུང་གིས་བདས་པའི་མ་ལི་ཀ །དྲི་ཞིམ་ཕྱག་དར་ཁྲོད་ན་རྫི ༑ ༑ སྐྱོན་རྣམས་འབད་པས་འཛིན་བྱེད་ཅིང༌། །ཡོན་ཏན་རྩ་ནས་མི་ཆགས་པ།། སྐྱེས་བུ་ངན་པ་ཆུ་ཚགས་བཞིན། །ངན་པ་འཛིན་གྱི་བཟང་པོ་འཆོར། །ལེགས་ཉེས་དཔྱོད་པའི་བློ་གྲོས་མེད། །མཁས་པའི་མདུན་སར་ཕྱིར་ཕྱོགས་སྐྲོད། །ཟས་ནོར་ཁོ་ནའི་གཏམ་གྱིས་འདའ། །རྐང་གཉིས་པ་ཡི་ཕྱུགས་སུ་བཤད། །བློ་ཆུང་མང་དུ་འདུས་ན་ཡང༌། །བྱ་བ་ཆེན་པོ་སྒྲུབ་མི་ནུས། །རྩི་སྐྱང་མང་དུ་བསྡོམས་ན་ཡང་ ༑ ཁང་པའི་གདུང་མ་བཟོད་པར་དཀའ། །མ་དཔྱད་པ་ལས་དོན་གྲུབ་པ། ། བྱུང་ཡང་མཛངས་པར་སུ་ཞིག་རྩི། །སྲིན་བུ་དག་གིས་ཟོས་པའི་རྗེས། །ཡི་གེར་བྱུང་ཡང་ཡིག་མཁན་མིན། །བློ་གྲོས་ཞན་པའི་འདོད་གཏམ་དང༌། །ཅང་ཤེས་མིན་པའི་རྟ་མཆོག་དང༌། །གཡུལ་ངོར་ལྷུང་བའི་རལ་གྲི་རྣམས། །སུ་ཡི་གྲོགས་འགྱུར་ངེས་པ་མེད། །ཤེས་རབ་མེད་པའི་བླུན་པོ་རྣམས། །མང་ཡང་དགྲ་ཡི་དབང་དུ་འགྲོ། །གླང་ཆེན་སྟོབས་ལྡན་ཁྱུར་ལོངས་པ། །རི་བོང་བློ་ལྡན་གཅིག་གིས་བཏུལ། །ཤེས་རབ་མེད་པའི་ལོངས་སྤྱོད་ཀྱང༌། །ཕལ་ཆེར་རང་ལ་ཕན་པ་ཉུང་

༑ ༑ འདོད་འཇོ་བ་ཡི་འོ་མ་ཡང༌། །བེའུས་འཐུང་བ་བརྒྱ་ལམ་ཡིན། །བླུན་པོ་རྣམས་ཀྱིས་མཁས་པ་ཡང༌། །མཆོད་པར་འགྱུར་བའི་ངེས་པ་མེད། །ཉི་མ་ཤིན་ཏུ་འོད་གསལ་ལ། །འབྱུང་བོའི་གདོན་རྣམས་མི་འབྲོས་སམ། །བླུན་པོ་ལོངས་སྤྱོད་གསོག་རྣམས་ལ། །གཉེན་གྱི་བསམ་པ་ག་ལ་ཡོད། །སྡིག་སྡུག་གཏམ་ངན་ཁོ་ན་ཡིས། །བྱི་བ་བཞིན་དུ་བསགས་ནས་འཆི། །སྐྱེ་བོ་ངན་པའི་ཚོགས་ནང་དུ།། ཡོན་ཏན་ལྡན་ཡང་ག་ལ་འཁུར། །སྦྲུལ་གདུག་གནས་པའི་ས་ཕྱོགས་སུ། །སྒྲོན་མེ་གསལ་ཡང་འོད་མི་འབྱིན། །ལོངས་སྤྱོད་ཡོད་ཀྱང་ལས་ངན་གྱིས། །འཇུངས་པས་སྤྱོད་པའི་རང་དབང་མེད། །རྒུན་འབྲུམ་སྨིན་པ་ཟ་བའི་ཚེ། ཁྭ་ལ་མཆུ་ནད་རྒྱུན་ཏུ་འབྱུང༌། །རྒྱུན་དུ་གཞན་གྱིས་བསྐྱང་དགོས་པའི། །སྐྱེ་བོ་ནམ་ཞིག་ཅི་ནས་ཉམས ༑ ༑ བྱ་རོག་གིས་ནི་བཟུང་བ་ཡི། །རུས་སྦལ་ས་ལ་ལྷུང་ཞེས་གྲགས། ། བཟང་ངན་མི་ཤེས་དྲིན་བྱས་བརྗེད། །ངོ་མཚར་གཏམ་ལ་མཚར་མི་འཛིན། ། མངོན་སུམ་མཐོང་བ་སླར་ཡང་འདྲི། །ཞུམ་ཞིང་རྗེས་འབྲང་བླུན་པོའི་རྟགས།། དྲོད་ཆུང་ཁ་ཡིས་དགྲ་བོ་འདུལ། །རྒྱང་ནས་མཐོང་ན་ཅ་ཅོ་འབྱིན། །འཐབ་སར་འཕྲད་ན་ཐལ་མོ་སྦྱར། །རང་ཁྱིམ་སླེབ་ན་ང་རྒྱལ་སྨྲ། །སྡར་མ་གྲོས་བྱེད་ཚེ་ན་དཔའ ༑ ཁྲལ་བསྐོས་པ་ན་ནོར་རྩིས་འདེབས། །འགྲོ་དགོས་བྱུང་ན་ནད་བུ་ལྡང༌།། འཐབ་སར་རྒྱང་ནས་འབོད་ཅིང་བསྒོ །བློ་ཆུང་ཅུང་ཟད་རྒྱལ་བས་ངོམས། །གལ་ཏེ་ཕམ་ན་གཉེན་ལ་འཁང༌། །གྲོས་ལ་འཚོགས་ན་འཐབ་རྩོད་སླཽང༌། །གསང་གྲོས་བྱས་ན་ལྐོག་ཏུ་སྨྲ། །གཡུལ་ངོར་རྒྱན་ལ་བྱི་དོར་བྱེད། །དགྲ་དང་ཕྲད་ན་རང་ཕྱོགས་སྦེད། །འགྲོགས་ན་དགྲ་བས་གཉེན་ཕྱོགས་འཇིགས། །མཚོན་ཆ་དགྲ་ཡི་ལག་ཆར་འཕེན། །དཔུང་ཚོགས་འགྲོ་ན་མཇུག་སྡུད་ལ། །ལྡོག་ན་དེ་ཡི་སྣ་འདྲེན་བྱེད། །བཟའ་བཏུང་མཐོང་ན་ནན་གྱིས་འཇུག །དཀའ་བ་མཐོང་ན་ཐབས་ཀྱིས་འབྱོལ། །སྐྱེ་བོ་ངན་པའི་མཚན་ཉིད་ལ། །བརྗོད་རྒྱུ་དུ་མ་ཡོད་མོད་ཀྱང་ ༑ ༑ ངན་སྐྱུགས་ཁྲོན་པ་སུ་ཞིག་སློང༌།

།སྐྱུགས་པ་མཁས་པ་སུ་ཞིག་མྱཽང༌། ། མཆུ་བསྐྱོད་པ་ཡིས་བརྡ་སྤྲོད་ཅིང༌། །སྨོས་པའི་ཚེ་ན་མིག་ཚུམས་བྱེད། །རྣམ་ཐར་ཐོས་ན་འཁུན་འཆོར་བ། །གང་ལ་བྱུང་ཡང་ཐ་ཤལ་རྟགས། །ལེགས་པར་ བཤད་པ་རིན་པོ་ཆེའི་གཏེར་ལས་བླུན་པོ་བརྟག་པ་སྟེ་རབ་ཏུ་བྱེད་པ་གསུམ་ པའོ ༑༑ ༑༑ དམན་པ་ལོངས་སྤྱོད་ཆེ་ན་ཡང༌། །རིགས་ལྡན་རྒུད་པས་ཟིལ་གྱིས་གནོན ༑ ༑ བཀྲེས་པ་སྟག་གི་ངར་སྒྲ་ཡིས། །སྤྲེའུ་ཤིང་གི་རྩེ་ལས་ལྷུང༌། །བླུན་པོའི་ཡོན་ཏན་ཁར་འབྱིན་ཏེ། །མཁས་པའི་ཡོན་ཏན་ཁོང་དུ་སྦེད། །སོག་མ་ཆུ་ཡི་སྟེང་དུ་འཕྱོ། །ནོར་བུ་སྟེང་དུ་བཞག་ཀྱང་འབྱིང༌། །ཡོན་ཏན་ཆུང་རྣམས་ང་རྒྱལ་ཆེ ༑ ༑ མཁས་པར་གྱུར་ན་དུལ་བར་གནས། །ཆུ་ཕྲན་རྟག་ཏུ་ཀུ་ཅོ་ཆེ། །རྒྱ་མཚོ་ཅ་ཅོ་ག་ལ་སྒྲོགས། །སྐྱེ་བོ་དམན་རྣམས་དམ་པ་ལ། ཁྱད་གསོད་བྱེད་ཅིང་དམ་པས་མིན ༑ ༑ སེང་གེས་ཝ་ཚོགས་ལེགས་སྐྱོང་སྟེ། །ཝ་ཉིད་ཝ་ཡི་རིགས་ལ་སྡང༌། ། དམ་པ་ཁྲོས་ཀྱང་བཏུད་ན་ཞི། །དམན་རྣམས་བཏུད་ན་ལྷག་པར་རེངས། །གསེར་དངུལ་སྲ་ཡང་བཞུ་ནུས་ཀྱི། ཁྱི་ལུད་བཞུས་ན་དྲི་ངན་འབྱུང༌། །མཁས་ལ་ཡོན་ཏན་ཀུན་ལྡན་ཏེ། །བླུན་ལ་སྐྱོན་རྣམས་འབའ་ཞིག་ཡིན། །རིན་པོ་ཆེ་ལས་དགོས་རྒུ་འབྱུང༌། །སྦྲུལ་གདུག་ལས་ནི་ཉེས་ཀུན་སྐྱེད། །སྡིག་སྤྱོད་ནགས་ན་གནས་ཀྱང་ཉམས ༑ ༑ དམ་པ་གྲོང་ན་གནས་ཀྱང་དུལ། །ནགས་ཀྱི་གཅན་གཟན་ཁྲོ་བ་དང༌།། རྟ་མཆོག་གྲོང་གནས་དུལ་བར་མཐོང༌། །སྐྱེས་མཆོག་རང་གི་སྐྱོན་ལ་ལྟ། །སྐྱེ་བོ་ངན་པ་གཞན་སྐྱོན་ཚོལ། །རྨ་བྱ་རང་གི་ལུས་ལ་རྟོག །སྲིན་བྱ་གཞན་ལ་ལྟས་ངན་གཏོང༌། །དམ་པ་དུལ་བས་རང་གཞན་སྐྱོང༌། །ངན་པ་རེངས་པས་རང་གཞན་སྡུག །འབྲས་ལྡན་ཤིང་གིས་རང་གཞན་བསྲུང༌། །ཤིང་སྐམ་རེངས་པས་རང་གཞན་སྲེག །འབྱོར་པའི་དུས་ན་ཐམས་ཅད་གཉེན། །གལ་ཏེ་རྒུད་ན་ཀུན་ཀྱང་དགྲ། །རིན་ཆེན་གླིང་དུ་རིང་ནས་འདུ། །མཚོ་བསྐམས་པ་ན་སུ་ཡང་སྤོང༌། ། བླུན་པོ་འབྱོར་པ་ཐོབ་ན་བདེ། །སྐྱེས་མཆོག་ཐམས་ཅད་བྱིན་ན་བདེ།

།མཛེ་ཅན་ཕྲུགས་ན་བདེ་བར་འཛིན། །མཁས་པ་མཛེ་ལ་འཇིགས་པར་ལྟ། །ཆེ་ལ་གནོད་བྱེད་གྲོགས་སུ་འགྱུར། །དམན་ལ་གནོད་བྱེད་གནོད་པར་འགྱུར། །ནགས་མེ་རླུང་གིས་སྤོར་མོད་ཀྱི། །དེ་ཡིས་སྒྲོན་མེ་ཆུང་ངུ་གསོད། །འདི་བཤེས་འདི་ནི་དགྲ་བོ་ཞེས། །བློ་གྲོས་ཆུང་རྣམས་སོ་སོར་འབྱེད། །བློ་ཆེན་ཀུན་ལ་བྱམས་པ་ལ། ། ཕན་བྱེད་གང་ཡིན་ངེས་པ་མེད། །ཡོན་ཏན་ལྡན་པ་ཡོན་ཏན་ལ། །དགའ་ཡི་ཡོན་ཏན་མེད་རྣམས་མིན། །སྦྲང་རྩི་འཛིན་པ་མེ་ཏོག་ལ། །དགའ་ཡི་ཤ་སྦྲང་དེ་ལྟ་མིན ༑ ༑ མཁས་པ་མཁས་པའི་ནང་ན་མཛེས། །བླུན་པོས་མཁས་པ་ཇི་ལྟར་གོ ། ཙནྡན་གསེར་བས་རིན་ཆེ་བ། །བླུན་པོས་སོལ་བར་བྱས་ལ་ལྟོས། །མཁས་པ་རང་གིས་དཔྱོད་ཤེས་ཀྱི། །བླུན་པོ་གྲགས་པའི་རྗེས་སུ་འབྲང༌། ཁྱི་རྒན་ཀུ་ཅོ་འདོན་པ་ན། །རྒྱུ་མཚན་མེད་པར་གཞན་དག་རྒྱུག །མཁས་པ་ཤིན་ཏུ་རྒུད་ན་ཡང་ ༑ ༑ ལེགས་བཤད་གཏམ་གྱིས་གཞན་དགའ་བྱེད། །བླུན་པོ་འབྱོར་པར་གྱུར་ཚེ་ཡང༌། །རྩོད་པ་ཁོ་ནས་རང་གཞན་སྲེག ཁ་ཅིག་སྨྲ་བས་གྲུབ་པར་རྩི། །ལ་ལ་མི་སྨྲ་དོན་ལ་འབད། ཁྱི་རྒན་དགྲ་ལ་ཁུས་འདེབས་ཏེ། །ཆུ་སྐྱར་བྱི་ལ་སྒྲ་མེད་འཇབ ༑ ༑ དམ་པ་རྒོལ་ཡང་ཕན་པ་སྒྲུབ། །སྐྱེ་བོ་ངན་པ་མཛའ་ཡང་གནོད། །ལྷ་རྣམས་ཁྲོ་བས་སེམས་ཅན་སྲུང༌། །གཤིན་རྗེ་འཛུམ་ཡང་ཕ་རོལ་གསོད། །སྐྱེ་བོ་དམ་པ་རིན་ཆེན་བཞིན། །རྣམ་པ་ཀུན་ཏུ་འགྱུར་ལྡོག་མེད། །སྐྱེ་བོ་ངན་པ་སྲང་འདའ་བཞིན། །ཅུང་ཟད་ཙམ་གྱིས་མཐོ་དམའ་བྱེད། །བློ་མཐུན་རིང་ན་གནས་ཀྱང་ཕན། །མི་མཐུན་ཉེ་ན་ལྷག་པར་འབྲལ། །འདམ་སྐྱེས་འདམ་གྱིས་མི་གོས་ལ ༑ ༑ དེ་ཉིད་ཉི་མས་རྟག་ཏུ་སྐྱོང༌། །ཇི་སྲིད་ངོ་ཚ་ཡོད་གྱུར་པ། །དེ་སྲིད་ཡོན་ཏན་རྒྱན་གྱི་མཆོག །ངོ་ཚ་བརྒལ་ན་ཡོན་ཏན་ཉིད། །ཕྱོགས་སུ་བྱས་ཏེ་གཏམ་ངན་འཕེལ། །དམ་པ་མ་བཅོལ་ལེགས་པར་སྟོན། །དམན་ལ་དྲིས་ཀྱང་ལོག་པར་ཤོད ༑ ༑ རྒྱལ་པོའི་སྲས་ལ་བརྙས་ཀྱང་བརྩེ། །འཆི་བདག་མཆོད་ཀྱང་གསོད་པ་ཡིན ༑ ༑ གཅིག་ལ་ཕན་པར་འགྱུར་བ་ཡི།

།བྱ་བ་གཞན་ལ་གནོད་པ་སྲིད། །ཟླ་བ་ཤར་ན་ཀུ་མུ་ཏ། ཁ་འབྱེད་འགྱུར་གྱི་པདྨོ་ཟུམ། །ཉེས་པ་ལས་ཀྱང་དོན་འགྲུབ་པ ༑ ༑ བྱུང་ཡང་མཁས་རྣམས་ག་ལ་སྨོན། །ལེགས་པར་བསྒྲུབས་ཀྱང་སྐྱོན་སྲིད་མོད ༑ ༑ དེ་ལ་མཁས་རྣམས་ཁྲེལ་བ་མེད། །རྙེད་པ་ལ་ལ་རྙེད་པ་སྟེ། །རྙེད་པ་ལ་ལ་དགྲ་བོ་ཡིན། །རྒོད་མ་མངལ་ལྡན་ནོར་འཕེལ་བྱེད། །དྲེའུ་མོ་སྦྲུམ་ན་འཆི་བ་རྙེད ༑ ༑ དམ་པ་དབྱེ་དཀའ་འདུམ་སླ་སྟེ། །དམན་པ་དབྱེ་སླ་འདུམ་པ་དཀའ། ། ལྗོན་ཤིང་དང་ནི་སོལ་བ་ཡི། །བཅད་དང་སྦྱོར་བའི་ཁྱད་པར་ལྟོས། །ཉམ་ཆུང་གྱུར་ཀྱང་ཟོན་བྱས་ན། །ཆེན་པོ་ཡིས་ཀྱང་གཞོམ་པར་དཀའ། །ཆེན་པོ་ཡིན་ཀྱང་བག་ཕེབས་ན། །ཉམ་ཆུང་རྣམས་ཀྱིས་བརླགས་པ་མང༌། །ནོར་གྱིས་འབྱོར་ན་སྟོབས་ཀྱང་འཕེལ། །ནོར་མེད་པ་ལ་སྟོབས་ཀྱང་འབྲི། །བྱི་བ་དབྱིག་ལྡན་ནོར་ཕྲོགས་པས། །རྐུ་བའི་ནུས་པ་ཉམས་ཞེས་ཐོས། །མི་གང་བསོད་ནམས་ལ་སྤྱོད་པ ༑ ༑ བཏང་ཡང་ལོངས་སྤྱོད་ཆར་བཞིན་འབབ། །བསོད་ནམས་མེད་པའི་ལོངས་སྤྱོད་དེ། །བསགས་ཀྱང་སུ་ཡིས་ཟ་བ་སོམས། །དམ་པ་རེ་ཞིག་རྒུད་གྱུར་ཀྱང་ ༑ ༑ ཟླ་བ་བཞིན་དུ་ཡར་ངོ་འབྱུང༌། །དམན་པ་ལན་ཅིག་རྒུད་གྱུར་ན། །མར་མེ་བཞིན་དུ་མནལ་བར་འགྱུར། །ཤེས་ལྡན་དགྲ་ལ་མིག་བསྲིངས་པས། །ཐ་མར་དགྲ་བོ་དབང་དུ་སྡུད། །དྲོད་ཆུང་དགྲ་ལ་ལན་བྱས་པས། །དཀའ་བ་རྒྱུན་མི་འཆད་པ་ཐོབ། །མཁས་པས་ཤིན་ཏུ་ཉམ་ང་བའི། །གནས་ལ་འཛུར་ན་དཔའ་རྟགས་ཡིན། །སེང་གེས་ཁྱུ་མཆོག་གསོད་པའི་ཚེ། །རྭ་ལ་འཛུར་བ་ག་ལ་སྡར། ། རྣམ་པ་ཀུན་ཏུ་མི་དཔྱོད་པར། །དགྲ་ལ་མཆོང་བ་བླུན་རྟགས་ཡིན། །མར་མེའི་འོད་ལ་འཛིངས་པ་ཡིས། །སྦྲང་བུ་དཔའ་བར་འགྲོ་འམ་ཅི། །ངན་པ་རང་རྟེན་ཁྱད་པར་འཇོམས། །དམ་པ་གང་ལ་བརྟེན་པ་སྲུང༌། །སྲིན་བུ་རང་རྟེན་ཟད་ཟད་ཟ ༑ ༑ སེང་གེ་རང་གི་ཡུལ་འཁོར་སྲུང༌། །དམན་རྣམས་དགོས་པ་ཆུང་ངུ་གསང༌།། གསང་དགོས་དགོས་པ་མེད་པར་སྨྲ། །དམ་པ་དགོས་མེད་གསང་མི་འགྱུར། ། གསང་དགོས་སྲོག་ལ་བབས་ཀྱང་སྲུང༌།

།དམན་པ་འབྱོར་ན་དྲེགས་རྒྱུ་སྟེ། །དམ་པ་འབྱོར་ན་དུལ་བའི་རྒྱུ། །ཝ་སྐྱེས་འགྲངས་ན་དྲེགས་པས་བརྒྱལ། །སེང་གེ་འགྲངས་ན་བདེ་བར་ཉལ། །དམ་པ་དང་ནི་དམན་པ་ཡི། །སྤྱོད་པ་གཉིས་ཀ་གོམས་པའི་ཤུགས། །བུང་བ་མེ་ཏོག་ཚོལ་བ་དང༌། །ངང་པ་ཆུར་འཇུག་བསླབ་ཅི་དགོས ༑ ༑ རྒྱལ་ངན་དགྲ་དང་ཕྲད་པ་ན། །རང་གི་འཁོར་ལ་ཆད་པ་གཅོད། །དོན་མ་གྲུབ་པའི་བླུན་པོ་འགའ། །རང་ཉིད་འགགས་ཏེ་འཆི་བ་ཡོད། །ཆོས་རྒྱལ་དགྲ་དང་ཕྲད་པ་ན། །ལྷག་པར་འཁོར་ལ་བྱམས་པ་སྐྱེ། །ན་བའི་བུ་ལ་ཁྱད་པར་དུ། ། མ་ནི་གདུང་བ་སྐྱེ་བར་འགྱུར། །སྐྱེ་བོ་དམ་པ་ངན་པ་དང༌། །འགྲོགས་ན་ངན་པའི་ཤན་དུ་འགྱུར། །གངྒཱའི་ཆུ་ནི་རབ་ཞིམ་པ། །རྒྱ་མཚོར་སླེབས་ན་བ་ཚྭར་འགྱུར། ། དམན་པས་སྐྱེ་བོ་མཆོག་བསྟེན་ན། །སྐྱེ་བོ་དམ་པའི་སྤྱོད་པ་འགྱུར། །གླ་རྩིས་བྱུགས་པའི་གང་ཟག་ལ། །གླ་རྩིའི་དྲི་ཞིམ་འབྱུང་ལ་ལྟོས། །ལྷུན་པོ་ཅིས་ཀྱང་མི་བསྒུལ་བ། །དེ་བཞིན་བདག་ཉིད་ཆེན་པོ་བརྟན། །ཤིང་བལ་ཆུང་ངུས་གཡོ་བ་ལྟར ༑ ༑ དམན་པའི་སྤྱོད་པ་འགྱུར་ལྡོག་ཆེ། །ལེགས་པར་བཤད་པ་རིན་པོ་ཆེའི་གཏེར་ལས་སྤེལ་མ་བརྟག་པ་སྟེ་རབ་ཏུ་བྱེད་པ་བཞི་པའོ།། །།གཡོན་ཅན་སྙན་པར་སྨྲ་བ་ནི། །རང་དོན་ཡིན་གྱི་གུས་ཕྱིར་མིན། །སྲིན་བྱ་སྙན་ནས་དགོད་པ་ནི། །ལྟས་ངན་གཏོད་ཀྱྀ་དགའ་ནས་མིན། །ངན་པས་ཐོག་མར་ཚིག་གིས་འབྲྀད། །བག་ཕེབས་གྱུར་ན་ཕྱི་ནས་བསླུ། །ཉ་པས་ཟས་ཀྱིས་ཁ་བྲིད་ནས། །ཉ་རྣམས་གསོད་པར་བྱེད་ལ་ལྟོས། །དམན་པ་ཇི་སྲིད་ཉམ་ཆུང་བ།། དེ་ཡི་བར་ལ་རང་བཞིན་བཟང༌། །དུག་གི་ཚེར་མ་མ་སྨིན་པའི། །བར་དུ་གཞན་ལ་འབིགས་མི་ནུས། །ཡིད་ལ་བསམ་པ་གཞན་བྱས་ནས། །ཚིག་ཏུ་སྨྲ་བ་གཞན་བྱེད་ན། །གཡོན་ཅན་ཞེས་སུ་གྲགས་པ་སྟེ། །བླུན་པོ་མཁས་པར་འཆོས་པ་ཡིན།། ཧ་ཅང་གཡོ་སྒྱུ་མང་དྲགས་ན། །རེ་ཞིག་གྲུབ་ཀྱང་ཐ་མར་བརླག །གཟིག་ལྤགས་བཀབ་པའི་བོང་བུ་ཡིས། །ལོ་ཐོག་ཟོས་མཐར་གཞན་གྱིས་བསད། །ཤེས་རབ་ལྡན་ན་མངོན་སུམ་གྱི།

།བརྫུན་གྱིས་ཕ་རོལ་བསླུ་བར་ནུས། །རྐུན་པོ་རྣམས་ཀྱིས་ཁྱིར་བཏགས་པས། །ར་སྐྱེས་ཁུ་བ་བྲམ་ཟེས་བོར། །ཉེས་པ་མངོན་སུམ་བྱེད་བཞིན་དུ། །གཡོ་ཅན་ཚིག་གིས་ཕ་རོལ་སླུ། །ལྷ་ཆེན་སྨྲེ་སྔགས་ཤོར་བ་ལ།། སྡུག་བསྔལ་བདེན་པ་བསྒྲགས་སོ་ལོ། །གཡོ་ཅན་ཚུལ་གཟོབ་ངག་འཇམ་ལ། ། མ་བརྟགས་བར་དུ་ཡིད་མི་བརྟན། །རྨ་བྱ་གཟུགས་མཛེས་སྒྲ་སྙན་ཡང༌། །དེ་ཡི་ཁ་ཟས་དུག་ཆེན་ཡིན། །གཡོ་ཅན་བཟང་པོའི་ཚུལ་བཟུང་ནས། །ཕྱི་ནས་དོན་ལ་བསླུ་བ་ཡོད། །རི་དྭགས་རྔ་མ་བསྟན་ནས་ནི། ཁྲེལ་འདས་བོང་བུའི་ཤ་དག་འཚོང་

༑ ༑ ངོ་ཚ་ཆུང་རྣམས་གཞན་ནོར་ལ། །བདག་གི་ཆེ་བ་སྒྲུབ་པ་ཡོད། ། མགྲོན་ལ་གྲོགས་ཀྱྀ་གོས་བཏིང་ནས། །བདག་གི་གུས་རྟགས་སྟོན་པར་བྱེད། ། གཏིང་ནས་ཉམས་པའི་ཁྲེལ་འདས་རྣམས། །རང་གི་གཏམ་ངན་ངོ་སོར་འཁྱེར། ། ཀན་ཙའི་ཡུལ་གྱི་རྒྱལ་རིགས་འགའ། །ཕ་བསད་པ་ལ་རྒྱལ་རྔ་རྡུང༌། །བློ་ཆུང་རྣམས་ཀྱིས་ཕན་བཏགས་པ། །འགའ་ཞིག་གནོད་པ་ཆེན་པོར་འགྱུར། །སྐྱ་ཀའི་ཕྲུ་གུས་མ་ཡི་སྤུ། །འཐོག་པ་དྲིན་ལན་ཡིན་པར་སྒོམ། །གཞུང་ངན་གཞན་གྱི་བཀའ་དྲིན་ལས། །བྱུང་བ་རང་གི་ཆེ་བར་སྒོམ། །ཀླུ་ཡིས་འབད་ནས་ཕབ་པའི་ཆར ༑ ༑ ཞིང་པས་རང་གི་དཔལ་དུ་རྩི། །བློ་ངན་ལས་ལ་སྤྱོད་པ་ལ། །རང་གི་འབད་པས་ཐོབ་པར་སེམས། ཁྱི་རྒན་ཡ་རྐན་ཕུག་པའི་ཁྲག །རུས་པའི་བཅུད་དུ་བསྒོམས་ནས་འཆའ། །མི་མཁས་པ་དག་གཉེན་བཅོམ་ནས། །འབྲེལ་མེད་གཞན་དག་གསོ་བར་མཐོང༌། །མགོ་བོ་བཅད་ནས་མཇུག་མའི་རྒྱན། །སྨྱོན་པ་མིན་པ་སུ་ཞིག་བྱེད། །བླུན་པོ་དགོས་པའི་སར་མི་བྱིན། །མི་དགོས་པ་ལ་ལྷུག་པར་འཆོར། །ཆུ་མིག་ངན་པ་དབྱར་འབབ་ཀྱི། །དཔྱིད་དུས་དགོས་པའི་ཚེ་ན་སྐམ ༑ ༑ སྐྱེ་བོ་དམ་པ་ཞི་བ་ལ། །ངན་པ་ལྷག་པར་འཚེ་བར་བྱེད། །སྣུམ་དང་ལྡན་པའི་སྡོང་བུ་ལ། །མེ་ལྕེ་ཆགས་ཀྱི་གཞན་ལ་མིན། །རྩུབ་པས་རྩུབ་པ་ཐུལ་འགྱུར་གྱི། །ཞི་བས་འདུལ་བར་ག་ལ་ནུས། །ཕོལ་མིག་བསྲེགས་དང་བཅད་པས་གདོན ༑ ༑ ཞི་ཆོས་དེ་ཡི་དུག་ཏུ་འགྱུར། །རྒྱལ་པོས་ཆོས་བཞིན་ས་བསྐྱང་སྟེ། ། མིན་ན་རྒྱལ་པོ་ཉམས་པའི་རྟགས། །ཉི་མས་མུན་པ་མི་སེལ་ན། །དེ་ནི་གཟའ་ཡིས་ཟིན་པའི་རྟགས། །སྡིག་སྤྱོད་རྗེ་བོར་བསྐོས་པ་དང༌། ཁང་པའི་ཡང་ཐོག་གྲུམ་པ་དང༌། །རི་རྩེ་ཤིན་ཏུ་ཞིག་པ་ཡི། །འོག་ཏུ་གནས་རྣམས་རྒྱུན་ཏུ་སྐྲག །གལ་ཏེ་རིག་པ་ཡོད་ན་ཡང༌། །སྐྱེ་བོ་རང་བཞིན་ངན་པ་སྤང༌། །དུག་སྦྲུལ་ནོར་བུས་མགོ་བརྒྱན་ཡང༌། །མཁས་པ་སུ་ཞིག་པང་དུ་ལེན། །སྙན་གྲགས་རྒྱལ་པོ་བཞེད་བཞིན་དཀའ། །བཀྱེད་ན་ཐུགས་ཀྱིས་འཛིན་པ་དཀོན། །བར་མར་གནས་པ་གཡང་ཟ་བས།

།རྒྱལ་པོ་ལ་ལ་མེ་ཆེན་འདྲ། །ཆུང་མ་ངན་དང་མཛའ་བོ་ངན།། རྒྱལ་པོ་ངན་པ་སུ་ཞིག་བསྟེན། །གཅན་གཟན་གདུག་པའི་ནགས་ཁྲོད་དུ། ། སེམས་ཤེས་རྟག་ཏུ་སྡོད་དམ་ཅི། །དྲེགས་པས་ཡོན་ཏན་ཉམས་འགྱུར་ཞིང༌། ། འདོད་པས་ངོ་ཚ་ཉམས་པར་བྱེད། །གཡོག་འཁོར་རྟག་ཏུ་སུན་ཕྱུང་ན། །རྗེ་དཔོན་ཉམས་པར་འགྱུར་བ་ཡིན། ཕན་པར་སྨྲ་བ་དཀོན་པ་སྟེ། །དེ་དག་བས་ཀྱང་ཉན་པ་དཀོན། །སྨན་པ་མཁས་པ་རྙེད་དཀའ་སྟེ། །དེ་ཡི་ཚིག་བཞིན་བྱེད་པ་ཉུང་ ༑ ༑ ཧ་ཅང་རློམ་པ་ཆེ་དྲགས་ན། །སྡུག་བསྔལ་བརྒྱུད་མ་ཐོག་ཏུ་བབ། །སེང་གེ་ང་རྒྱལ་ཆེས་པའི་རྒྱུས། །ཝ་ཡིས་ཁུར་པོ་བསྐུར་ཞེས་ཐོས། །བྱ་རོག་དག་གིས་བསྐུངས་པ་དང༌། །གཞུང་ངན་པ་ལ་ཕན་བཏགས་དང༌། །ཞིང་ངན་ས་བོན་བཏབ་པ་རྣམས། །རེ་བ་མང་སྟེ་སྤྱོད་པ་ཉུང༌། །མ་བརྟགས་པར་ནི་སུ་ལ་ཡང༌། ། ཡིད་ཆེས་པ་དང་བསྒོ་མི་བྱ། །བག་ཕབ་པ་ལས་སྐྱོན་བྱུང་དང༌། །གྲོས་བཏབ་པ་ལས་དགྲ་གྱུར་མང༌། །འཇིག་རྟེན་ངན་པ་མང་ཡོད་ཀྱང༌། །སྐྱེ་བོ་ངན་འདྲའི་འཇིགས་པ་མེད། །ངན་པ་གཞན་དག་བཅོས་རུང་གི །སྐྱེ་བོ་ངན་པ་བཅོས་ན་འཇིག ༑ སྐྱེ་བོ་ངན་པ་ཡོན་ཏན་བརྒྱས། །ཕན་པར་བྱས་ཀྱང་མགུ་མི་ནུས། །གང་ཞིག་བསྟན་པ་དགྲར་འགྱུར་འདི། །སྐྱེ་བོ་ངན་པའི་ཁྱད་ཆོས་ཡིན། །ངན་པ་ཇི་ལྟར་བཅོས་གྱུར་ཀྱང༌། །རང་བཞིན་བཟང་པོ་འབྱུང་མི་སྲིད། །སོལ་བ་འབད་དེ་བཀྲུས་ན་ཡང༌། ཁ་དོག་དཀར་བ་མི་སྲིད་དོ། །སྐྱེ་བོ་ངན་པས་སུན་ཕྱུང་བའི། ། ས་དེར་དམ་པ་མཐོང་ཡང་སྤོང༌། །སྦྲུལ་གྱིས་གཙེས་པའི་ས་ཕྱོགས་སུ། །གསེར་གྱི་ཉག་ཐག་མཐོང་ཡང་འབྲོས། །མཆོད་པ་དམ་པ་ལ་བྱ་ཡི། །དམན་པ་མཆོད་ན་ཉེས་པའི་གཞི། །འོ་མ་སྐྱེས་བུའི་བདུད་རྩི་སྟེ། །སྦྲུལ་ལ་བྱིན་ན་དུག་འཕེལ་ལོ།། འབད་དེ་ཀུན་ནས་བསྟན་བྱས་ཀྱང༌། །ངན་པ་བློ་དང་ག་ལ་འདྲེས། །མཆིལ་པ་ཇི་ལྟར་གསོས་གྱུར་ཀྱང༌། །བག་ཕེབས་འགྱུར་བ་མི་སྲིད་དོ། །རྟག་ཏུ་འབྱེད་ལ་བརྩོན་པའི་མིས། །མཛའ་བོ་བརྟན་པོའང་ཕྱེད་འགྱུར་ཏེ།

།ཆུ་ཡིས་རྟག་ཏུ་བཅོས་གྱུར་ན། །བྲག་ལ་སེར་ག་མི་འབྱུང་ངམ། །བདག་གིས་བསླུས་དང་ངན་བྱས་དང་ ༑ ༑ མཁན་སློབ་གྲོགས་ཀྱི་སྐྱོན་བརྗོད་པ། །བརྫུན་ན་བརྫུན་པས་ཡིད་རྟོན་མེད ༑ ༑ བདེན་ན་ལྷག་པར་འཇིགས་པ་སྐྱེ། །མི་གང་བརྗོད་བྱ་མ་ཡིན་པ། ། གཞན་གྱི་དྲུང་དུ་སུས་བརྗོད་པ། །བདེན་ནམ་འོན་ཏེ་བརྫུན་ཡང་རུང༌། །མཁས་པས་དེ་ལ་བག་ཟོན་བྱ། །གཞུང་ངན་ནོར་ལ་གཅེས་འཛིན་པ། །མཛའ་བཤེས་ཡིན་ཡང་ཡིད་མི་རྟོན། །ཆེན་པོ་རྣམས་ལ་གསུག་ཟོས་ནས། །གཉན་གྱིས་བརླག་པར་བྱས་པ་མང༌། །གནོད་པའི་མཚན་མ་ཁར་འབྱིན་པའི། །དགྲ་བོ་དེ་དག་གཞོམ་པར་སླ། །ཕན་པའི་བཟློག་རྟགས་ཁར་འབྱིན་པའི། །དགྲ་བོ་དེ་དག་ཇི་ལྟར་གཞོམ། །རྨ་གཞན་མཁས་ན་འཚོ་སྲིད་ཀྱི། །ཉེས་པའི་ཚིག་རྨ་འདྲུབ་པ་མེད། ཁྭ་ཡིས་འུག་པ་སྨ་ཕབ་པས། །བསྐལ་པའི་བར་དུ་འགྲས་ལ་ལྟོས། །སྙིང་ལ་ཁོན་དུ་དམ་བཟུང་ནས། ཁ་ལ་ཚིག་བཟང་སྨྲ་བོ་ཞེས། །དྲང་སྲོང་གདུག་པའི་གདམས་ངག་སྟེ། །དམ་པའི་ཚུལ་དང་འགལ་བ་ཡིན། །དུག་གི་རྩ་བ་འདོན་པ་ལྟར། ། དགྲ་བོ་རྩད་ནས་གཅོད་དོ་ཞེས། །རྒྱལ་པོའི་ལུགས་ལས་འབྱུང་མོད་ཀྱི། །བུ་བཞིན་བསྐྱངས་ན་བུ་བཞིན་བྱེད། །རང་དོན་འབའ་ཞིག་སྒྲུབ་པ་ཡི། །མི་དང་འགྲོགས་པ་སུ་ཡིས་ནུས། །སོ་ནམ་བརྩོན་པའི་ཞིང་གསེབ་ཏུ། །ལྡུམ་གཞན་སྨིན་པའི་གོ་སྐབས་དཀའ། །མི་གང་བྱས་པ་མི་གཟོ་བ། །དེ་ལ་གྲོགས་བྱེད་ག་ལ་སྲིད ༑ ༑ འབད་ཀྱང་འབྲས་བུ་མི་སྨིན་པའི། །ཞིང་ལ་སོ་ནམ་སུ་ཡིས་ནུས། །གཟུ་ལུམ་དག་གིས་སྤྱོད་པ་ཡིས། །སྐྱེ་བོ་མྱུར་དུ་རྒུད་པར་འགྱུར། །སྤྱི་བརྟོལ་ཅན་གྱི་གླང་རྒོད་ཀྱིས། །གཅད་བྱ་མྱུར་དུ་མི་གཅོད་དམ། །དམན་ལ་ཇི་ལྟར་ཕར་བྱིན་ཡང་ ༑ ༑ ཚུར་ལ་དགོས་ན་ག་ལ་སྟེར། །སྐམ་པས་རྟག་ཏུ་བཟུང་ན་ཡང༌། ། ལྕགས་གོང་ཚུར་ལ་འཛིན་ནམ་ཅི། །ངན་པས་གཞན་དོན་སྒྲུབ་བོ་ཞེས། །སྙད་བཏགས་ནས་ནི་སྡིག་ལ་སྦྱོར། །གཞན་དོན་ལྟར་སྣང་བསྒྲུབ་དོན་དུ། །མཁས་པ་སུ་ཞིག་རང་ཉིད་འཇོམས། །བུ་ལོན་ལྷག་མ་དགྲ་བོའི་ཐེད།

ཁྲིམས་ངན་རྣམས་དང་གཏམ་ངན་དང༌། །རིགས་རྒྱུད་ངན་དང་སྤྱོད་ངན་རྣམས། །མ་སྤེལ་བར་ཡང་རང་ཉིད་འཕེལ། །ལེགས་པར་བཤད་པ་རིན་པོ་ཆེའི་གཏེར་ལས་ངན་སྤྱོད་བརྟག་པ་སྟེ་རབ་ཏུ་བྱེད་པ་ལྔ་པའོ།། །།བདག་ཉིད་དཔོན་དུ་བསྐོས་གྱུར་ན། །དེ་ཡི་བྱ་བ་ཤེས་པ་དཀོན། ། གཞན་ལ་ལྟ་བའི་མིག་ཡོད་ཀྱང༌། །རང་ཉིད་ལྟ་ན་མེ་ལོང་དགོས། །ཤེས་རབ་ཕྱོགས་གཅིག་ལྡན་པས་ཀྱང༌། །བྱ་བ་ཀུན་ལ་མཁས་པ་དཀའ། །ཤིན་ཏུ་གསལ་བའི་མིག་གིས་ཀྱང༌། །སྒྲ་ལ་ཉན་པར་ནུས་མ་ཡིན། །དྲང་པོར་སྨྲ་བ་སྐྱོན་བཅས་དང་ ༑ ༑ འཁྱོག་སྨྲ་ཡོན་ཏན་ལྡན་པ་སྲིད། །ལམ་དྲང་འགའ་ཞིག་ནོར་འཇིགས་ལ ༑ ༑ དུང་དཀར་གཡས་འཁྱིལ་བཀྲ་ཤིས་བྱེད། །བསོད་ནམས་མེད་ན་ཡོན་ཏན་འགའ ༑ ༑ ཡོན་ཏན་ཉིད་ཀྱིས་རང་ཉིད་འཇོམས། །མུ་ཏིག་འཛིན་པའི་ཉ་ཕྱིས་རྣམས ༑ ༑ མུ་ཏིག་ཉིད་ཀྱིས་སྲོག་དང་འབྲལ། །ཡོན་ཏན་ལྡན་ཡང་བསྟེན་དྲག་ན ༑༑ ཕལ་ཆེར་སྐྱོ་བ་སྐྱེ་བ་སྲིད། །བུར་ཤིང་ཤིན་ཏུ་ཞིམ་པ་ཡང༌། །རྒྱུན་དུ་བསྟེན་ན་ཕལ་ཆེར་འདོར། །རང་བཞིན་བཟང་པོ་རྣམས་ལ་ཡང༌། །རྒྱུན་དུ་གཙེས་ན་གནོད་སེམས་སྐྱེ། །ཙནྡན་བསིལ་བ་ཡིན་མོད་ཀྱི། །གཙུབ་པར་གྱུར་ན་འབར་བར་འགྱུར། །རྒྱལ་པོ་ཤིན་ཏུ་མང་མོད་ཀྱི། །ཆོས་བཞིན་སྐྱོང་བ་ཤིན་ཏུ་ཉུང༌། ། མཁའ་ལ་ལྷ་གནས་མང་ན་ཡང༌། །འོད་གསལ་ཉི་ཟླ་ལྟ་བུ་མེད། །གང་ཞིག་གནོད་པ་བྱེད་ནུས་པ། །དེ་ཡིས་ཕན་པར་བྱེད་པར་ནུས། །མགོ་བོ་གཅོད་པར་ནུས་པ་ཡི། །རྒྱལ་པོས་རྒྱལ་སྲིད་སྦྱིན་པར་ནུས། །བློན་པོ་བློ་ལྡན་དྲང་པོ་ཡིས། ། རྗཻ་དང་འབངས་ཀྱི་དོན་ཀུན་འགྲུབ། །མདའ་དྲང་མཁས་པས་འཕངས་གྱུར་ན། ། གང་ལ་གཏད་པར་ཕོག་པ་ཡིན། །རྒྱལ་པོ་ཉིད་ཀྱིས་མ་བརྩིས་ན། །ཐམས་ཅད་ཤེས་པའང་བཀུར་མི་འགྱུར། །སྲོག་གི་དབང་པོས་མ་བཟུང་བའི། །མི་རོ་བཟང་ཡང་སུ་ཞིག་ལེན། །མང་པོ་གཅིག་ཏུ་བློ་མཐུན་ན། །ཉམ་ཆུང་གིས་ཀྱང་དོན་ཆེན་འགྲུབ ༑ ༑ སྲོག་ཆགས་གྲོག་མའི་ཚོགས་འདུས་པས། །སེང་གེའི་ཕྲུ་གྲུ་བསད་ཅེས་གྲགས།

།ཞུམ་བཅས་རྩོལ་བ་དོར་བའི་མི། །མཐུ་སྟོབས་ལྡན་ཡང་རྒུད་པར་འགྱུར ༑ ༑ གླང་པོ་ཤིན་ཏུ་སྟོབས་ལྡན་ཡང༌། །གླང་རྫི་ཆུང་ངུས་བྲན་བཞིན་འཁོལ ༑ ༑ ང་རྒྱལ་རྩོལ་བ་ཆེར་བསྐྱེད་ན། །ཆེན་པོ་རྣམས་ཀྱང་ཟིལ་གྱིས་གནོན།། དུང་དཀར་ཤིན་ཏུ་ལུས་ཆུང་ཡང༌། །ཆུ་སྲིན་ཆེན་པོའི་གཤེད་མ་ཡིན། །ཆེན་པོས་ང་རྒྱལ་བྱ་མི་དགོས། །ངན་པས་ང་རྒྱལ་བྱས་ཅི་ཕན། །རིན་ཆེན་ཚིག་གིས་སྒྲོགས་མི་དགོས། །མཆིང་བུ་བསྒྲགས་ཀྱང་སུ་ཞིག་ཉོ། །བདག་ཉིད་ཆེན་པོའི་འབྱོར་པ་རྟག །སྐྱེས་ངན་ཕུན་ཚོགས་རྒུད་ལ་ཉེ། །ཉི་མ་རྒྱུན་དུ་འོད་འབྱིན་ཏེ། ། ཟླ་བ་ཉ་བར་གྱུར་ནས་འབྲི། །རྒྱལ་པོས་གོ་འཕང་བསྟོད་དྲགས་ན། །དེ་ཡི་ཐ་མ་བརླག་པའི་རྒྱུ། །སྒོ་ང་མཁའ་ལ་འཕངས་གྱུར་ན། །ཆག་པ་ཉིད་ལས་གཞན་ཅི་འབྱུང་ ༑ ༑ སྐྱེ་བོ་ཕལ་ཆེར་རང་ཉིད་དང༌། །མཐུན་པའི་རིགས་ཀྱིས་གནོད་པ་སྐྱེལ ༑ ༑ ཉི་མའི་འོད་ཟེར་ཤར་བ་ན། །འོད་ཟེར་གཞན་རྣམས་བརླག་པར་འགྱུར ༑ ༑ ཕན་བྱེད་དགྲ་བོ་ཡིན་ཡང་བསྟེན། །གཉེན་ཡང་གནོད་ན་སྤང་བར་བྱ ༑༑ རྒྱ་མཚོའི་ནོར་བུ་རིན་གྱིས་ཉོ། ཁོང་པའི་ཟུག་རྔུ་སྨན་གྱིས་འབྱིན། །ནང་དུ་ཅུང་ཟད་འབྱོར་གྱུར་ན། །ཕྱི་རུ་དྲེགས་པའི་རྣམ་འགྱུར་སྟོན། །ཆུ་ཡིས་ཡོངས་སུ་གང་བའི་ཚེ། །སྤྲིན་རྣམས་གཡོ་ཞིང་འབྲུག་སྒྲ་སྒྲོགས། །ཡོན་ཏན་ཀུན་ལྡན་དཀོན་པ་ལྟར། །ཡོན་ཏན་ཅི་ཡང་མེད་པའང་དཀོན། །སྐྱོན་དང་ཡོན་ཏན་འདྲེས་པ་ལས། །ཡོན་ཏན་གཙོ་ཆེ་མཁས་པས་བསྟེན། །དང་པོ་ཉིད་ནས་དགྲ་བོ་དང༌།། མཛའ་བོ་ཉིད་དུ་ངེས་པ་མེད། ཁ་ཟས་མ་ཞུ་དུག་ཏུ་འགྱུར། །དུག་ཀྱང་ཤེས་ན་སྨན་དུ་འགྱུར། །གང་ན་ལས་མཐུན་ཡོད་དེ་འབྱོར། །ལས་ཀྱི་འདུ་འཕྲོད་མེད་དེ་རྒུད ༑ ཁྱིམ་དུ་བཟུང་ཡང་མི་ཆགས་པའི། །ངང་པ་མཚོ་ལས་བསྐྲད་ཀྱང་འཁོར།། མཁས་རྣམས་རིག་པ་ཡོན་གྱིས་སློབ། །བླུན་པོ་རིག་པ་བསླབས་ཀྱང་སྤོང༌། ། ཕལ་ཆེར་ནད་ལ་སྨན་ཟ་ཡང༌། །ལ་ལ་གསོན་པོ་ལྕེབ་པ་ཡོད། །རང་དབང་ཐམས་ཅད་བདེ་བ་སྟེ། །གཞན་དབང་ཐམས་ཅད་སྡུག་བསྔལ་ཡིན།

།ཐུན་མོང་བ་ནི་རྩོད་གཞི་སྟེ། །དམ་བཅས་པ་ནི་འཆིང་བའི་རྒྱུ། །ནང་ན་ཡོན་ཏན་ཀུན་ལྡན་ཡང་ ༑ ༑ ཆ་ལུགས་ངན་ན་ཀུན་གྱིས་བརྙས། །པགས་བྱེའུ་མཁས་ཀྱང་སྤུ་མེད་པས ༑ ༑ འདབ་ཆགས་ཀུན་གྱིས་སྤངས་ཞེས་གྲགས། །གནས་མིན་ཧ་ཅང་དྲང་པོ་ཡང་ ༑ ༑ རང་གཞན་གཉིས་ཀ་བརླག་པ་ཡོད། །མདའ་ཡིས་ཕ་རོལ་གསོད་པའམ ༑ ༑ ཡང་ན་རང་ཉིད་འཆག་པར་འགྱུར། །ཆར་དང་ཆུ་བོ་རྒྱ་མཚོར་འབབ།། བློ་དང་རིག་པ་མཁས་ལ་འགོ །ནོར་དང་སྐྱེ་བོ་རྒྱལ་པོས་སྡུད། །དྲོ་ཞིང་བརླན་སར་ནགས་ཚལ་སྐྱེ། །དབྱར་གྱི་ཆུ་མིག་རྩྭ་ཡི་མེ། །སྤྲིན་བར་ཉི་མ་ཟླ་བ་ཉ། །བློ་ངན་རིག་པ་ངན་དང་མཛའ། །དགོས་ཚེ་འབྱུང་བའི་ངེས་པ་མེད། །བླུན་པོ་སྨྲ་བ་ཉུང་ན་མཛེས། །རྒྱལ་པོ་ལྐོག་ཏུ་འདུག་ན་མཛེས། །སྒྱུ་མ་བརྒྱ་ལམ་མཐོང་ན་མཛེས ༑ ༑ ནོར་ཆེན་དཀོན་ན་རིན་ཐང་ཆེ། །ཧ་ཅང་བྱམས་པ་ཆེ་དྲགས་ན། །དེ་ཉིད་འཁོན་པའི་རྒྱུ་རུ་འགྱུར། །འཇིག་རྟེན་རྩོད་པ་ཕལ་ཆེར་ནི། །འབྲེལ་བ་ཉིད་ལས་འབྱུང་བ་མང༌། །ཤིན་ཏུ་རྩོད་པ་ཆེན་པོ་ཡང༌། །ལྷག་པར་མཛའ་བའི་རྒྱུ་སྲིད་དེ། །རྩོད་པ་བྱུང་བའི་མཐའ་ཕལ་ཆེར། །འདུམ་པར་གྱུར་པ་མང་བར་མཐོང་ ༑ ༑ སེར་སྣ་ཅན་གྱི་ནོར་རྣམས་དང༌། །ཕྲག་དོག་ཅན་གྱི་གྲོགས་པོ་དང༌།། བློ་ངན་གྱི་ནི་རིག་པ་རྣམས། །ཡོད་ཀྱང་དགའ་བ་བསྐྱེད་མི་ནུས། །བརྐམ་ཆགས་ཅན་ནི་ནོར་གྱིས་དགའ། །ང་རྒྱལ་ཅན་ནི་བསྟོད་པས་མགུ། །བླུན་པོ་རང་དང་མཐུན་པས་དགའ། །དམ་པ་བདེན་པར་སྨྲ་བས་མགུ། །སྐྱེ་བོ་ངན་པའི་ཡོན་ཏན་དང་ ༑ ༑ སྨྲ་སྤཽབས་ཞན་པའི་རིག་པ་དང༌། །རྗེ་དཔོན་ངན་པའི་བཀའ་དྲིན་རྣམས ༑༑ གཞན་ལ་ཕན་པའི་གོ་སྐབས་དཀའ། །གང་ལ་ནོར་ཡོད་སྨྲ་བ་མཛེས། ། ནོར་མེད་སྨྲ་བ་བདེན་ཡང་སྤོང༌། །མ་ལ་ཡ་ལས་བྱུང་གྱུར་ན། །སྡོང་དུམ་ཕལ་ལའང་རིན་ཐང་ཆེ། །སྨྲ་མང་ཉེས་པ་འཛིན་པའི་རྒྱུ། །མི་སྨྲ་ཉེས་པ་སྤང་བའི་གཞི ༑ ༑ ནེ་ཙོ་སྨྲ་བས་གཟེབ་ཏུ་བཅུག །འདབ་ཆགས་ལྐུགས་པ་བདེ་བར་རྒྱུ། ། མི་གང་དགྲ་ལ་གཡོ་མེད་པས། །རྣམ་པ་ཀུན་ཏུ་ཕན་བཏགས་ན།

།དགྲ་ཡང་དེ་ལ་གཡོ་མེད་པས། །འདུད་པ་དངོས་པོའི་ཆེ་བ་ཡིན། །སྟོབས་བྲལ་མི་ཡིས་ཁྲོས་ཅི་ཕན། །སྟོབས་ལྡན་དོན་ལ་ཁྲོ་ཅི་དགོས། །དེས་ན་བྱ་བ་སྒྲུབ་པ་ལ། ཁྲོ་བ་དོན་མེད་རང་སྲེག་ཡིན། །སྦྱིན་པས་བསྡུས་ན་དགྲ་ཡང་འདུ། །སྦྱིན་མེད་གཉེན་ཡང་རིང་དུ་སྤོང༌། །བ་ཡི་འོ་མ་ཟད་པ་ན། །བེའུ་བཟུང་ཡང་འཆོར་བར་འགྱུར། །བྱ་བ་འགའ་ལ་མཁས་པ་ཡིས། །གཞན་དག་ཤེས་པའི་ངེས་པ་མེད། །ཆུ་ལས་འོ་མ་འབྱེད་ཤེས་པའི། །ངང་པས་གཟུགས་བརྙན་ཟས་སུ་སྒོམ། །རྟག་ཏུ་བྱམས་པས་སྐྱོང་བ་ཡི། །རྗེ་བོས་བྲན་གཡོག་རྙེད་པར་སླ། །པདྨའི་མཚོ་ལ་ངང་པ་དག །མ་བསྡུས་པར་ཡང་ངང་གིས་འདུ། །ལོངས་སྤྱོད་ལྡན་པས་སྤྱོད་པ་དང༌། །མཁས་པར་གྱུར་ནས་དུལ་བ་དང༌། །ཆེན་པོས་དམན་པ་ལེགས་སྐྱོང་བ། །གསུམ་པོ་གཞན་བདེ་རང་ལ་ཕན། །བསོད་ནམས་ཤུགས་ཀྱིས་དོན་བསྒྲུབ་པ། །ཉི་མའི་འོད་བཞིན་ལྟོས་པ་མེད། །འབད་པའི་ཤུགས་ཀྱིས་དོན་བསྒྲུབ་པ། །མར་མེའི་འོད་བཞིན་ཀུན་ལ་ལྟོས། །ཆེན་པོ་རྣམས་ལ་བརྟེན་བཅས་ན། །དམན་པ་རྣམས་ཀྱང་ཆེན་པོ་ཐོབ། །ལྗོན་ཤིང་ཆེ་ལ་བརྟེན་པ་ཡིས། །འཁྲིལ་ཤིང་རྩེ་མོར་ཕྱིན་ལ་ལྟོས ༑ ༑ ཡོན་ཏན་ལྡན་ལ་སྐྱོན་ཡོད་ཀྱང༌། །ཡོན་ཏན་དགའ་རྣམས་ཉེ་བར་བསྟེན ༑ ༑ ཆར་གྱིས་མཁར་ལ་གནོད་ན་ཡང༌། །འཇིག་རྟེན་པ་རྣམས་དགའ་བ་བསྐྱེད ༑ ༑ ཡོན་ཏན་མེད་ན་ཆ་ལུགས་ཀྱིས། །མཁས་རྣམས་དགའ་བ་བསྐྱེད་མི་ནུས ༑ ༑ རྟ་མཆོག་འགྲོས་དང་མི་ལྡན་ན། །ཤིན་ཏུ་བརླིང་ཡང་རིན་ཐང་ཆུང༌། ། ནོར་ལྡན་བླུན་པོའི་ནང་ན་མང༌། །དཔའ་བོ་གཅན་གཟན་ཁྲོད་ན་མོད། །ལེགས་བཤད་མཁས་པའི་ཁྲོད་འབྱིན་པ། །དམ་པ་འཇིག་རྟེན་འདི་ན་དཀོན། །གང་དང་གང་ལ་དེ་ཡོད་པ། །དེ་ཡིས་དེ་ཡི་གྲགས་པ་ཐོས། །མཁས་པའི་གྲགས་པ་མཁས་པ་དང༌། །དཔའ་བོས་དཔའ་བོ་ཐོས་པ་བཞིན། །ཆེན་པོ་རྣམས་ཀྱིས་མཆོད་བྱ་བ ༑ ༑ དམན་པ་རྣམས་ཀྱིས་བརྙས་པར་འགྱུར། །དབང་ཕྱུག་ཆེན་པོའི་སྤྱི་བོའི་རྒྱན ༑ ༑ ཟླ་བ་ལྷ་མིན་ཟས་སུ་བྱེད། །རིག་པ་གླེགས་བམ་ལ་གནས་དང༌།

།མ་བསྒྲུབས་པ་ཡི་གསང་སྔགས་དང༌། །བརྗེད་ངས་ཅན་གྱི་བསླབ་པ་རྣམས། ། དགོས་པའི་ཚེ་ན་སླུ་བ་མང༌། །བློ་ལྡན་ནོར་གྱིས་འབྱོར་ན་ཡང༌། །ལེ་ལོ་ཅན་ལ་མཐོན་པོ་དཀའ། །རྣ་བ་ཐོག་མར་སྐྱེ་ན་ཡང༌། །རྭ་རྩེ་མཐོ་བ་མ་མཐོང་ངམ། ཁྱི་ཕག་རྣམས་ལ་དྲི་ཞིམ་དང༌། །དམུས་ལོང་བ་ལ་སྒྲོན་མེ་དང༌། །མ་ཞུ་བ་ལ་ཁ་ཟས་དང༌། །བླུན་པོ་རྣམས་ལ་ཆོས་ཅི་དགོས། །ཡོན་ཏན་ཅན་དང་གསེར་བཟང་པོ ༑ ༑ གཡུལ་ངོར་དཔའ་དང་རྟ་བཟང་པོ། །སྨན་པ་མཁས་དང་རྒྱན་བཟང་པོ། ། གང་དུ་ཕྱིན་པ་དེ་རུ་བྲིན། །བློ་དང་བརྩོན་འགྲུས་ཡོད་གྱུར་པ། །དེ་ཡིས་བསྒྲུབ་པར་མི་ནུས་གང༌། །སྒྲ་ངན་དཔུང་ཚོགས་བཅུ་གཉིས་པོ། །སྐྱ་བསེང་བུ་ཡིས་བཅོམ་ཞེས་ཐོས། །ཕལ་ཆེར་བུ་ཚའི་སྤྱོད་པ་ནི། །རིགས་བརྒྱུད་སྔ་མའི་རྗེས་སུ་འབྲང་ ༑ ཁུ་བྱུག་ཕྲུ་གུ་བྱིའུ་ཁྲ་རུ། །འགྲོ་བ་བརྒྱ་ལམ་སྲིད་པ་ཙམ། །རི་དང་ཆུ་བོ་གླང་པོ་རྟ། །ཤིང་དང་འོད་ཟེར་ནོར་བུ་རྡོ། །སྐྱེས་པ་བུད་མེད་རིགས་གཅིག་ཀྱང་ ༑ ༑ མཆོག་དང་དམན་པའི་ཁྱད་པར་ཡོད། །བསོད་ནམས་ལྡན་པའི་ཚིག་ཙམ་ཡང༌། །ཉམ་ཆུང་རྣམས་ཀྱིས་བཟོད་པར་དཀའ། །གོ་ཌའི་རྒྱལ་པོའི་ཚིག་ཙམ་གྱིས། །རྒྱ་མཚོའི་རྒྱལ་པཽ་བཅིངས་ཞེས་གྲག །བྱ་བ་འབད་ནས་ཀུན་བསྒྲུབས་ཀྱང༌། །འགྲུབ་པ་བསོད་ནམས་ཤུགས་ལ་རག །ཚོང་པས་རྒྱ་མཚོར་མ་རྙེད་པའི། །ནོར་བུ་རྒྱལ་པོའི་མཛོད་ན་སྤྱོད། །བླུན་པོའི་བྱམས་སྡང་རྟགས་ཀྱིས་གོ 

༑ སྒྲིན་པོའི་བྱམས་སྡང་ལོག་པར་སྟོན། ཁྱི་རྒན་འཛུམ་ན་དགའ་རྟགས་ཏེ། ། གཤིན་རྗེ་འཛུམ་ན་གསོད་པའི་རྟགས། །ནོར་གྱི་མཆོག་ནི་སྦྱིན་པ་སྟེ། །བདེ་བའི་མཆོག་ནི་སེམས་སྐྱིད་པ། །རྒྱན་གྱི་མཆོག་ནི་ཐོས་པ་སྟེ། །གྲོགས་པོའི་མཆོག་ནི་མི་སླུ་བའོ། །ནོར་གྱིས་མ་གདུང་སུ་ཞིག་ཡོད། །རྟག་ཏུ་བདེ་བར་བསྡད་པ་སུ། ། བདེ་དང་སྡུག་བསྔལ་ཐམས་ཅད་ཀྱང༌། །དབྱར་དགུན་བཞིན་དུ་བརྗེ་བར་འགྱུར ༑ ༑ ཉམ་ཆུང་རྣམས་ཀྱི་ཆེན་པོའི་མིང༌། །བཟུང་བ་ཙམ་ལ་གཞན་གྱིས་བསྲུང་ ༑ ༑ སོར་མོའི་ཕྲེང་བའི་མིང་བཟུང་བས། །ལོག་འདྲེན་ཕལ་གྱིས་བསྲུང་བར་བཤད། །སེམས་ཅན་གང་དང་གང་འབྲེལ་བ། །བྱ་བ་སྔོན་གྱི་ལས་ཀྱིས་བྱེད ༑ ༑ བྱ་རྒོད་ཕྱི་བ་ཁུར་བ་དང༌། །སྲམ་གྱིས་འུག་པ་མཆོད་ལ་ལྟོས། །ལོངས་སྤྱོད་གསོག་པར་འདོད་རྣམས་ཀྱིས། །འཕེལ་ན་གཏང་བ་བསྲུང་བའི་མཆོག །ཆུ་ཆེན་རྫིང་དུ་སྡུགས་འདོད་ན། །འབྲིད་པ་གཞག་པ་རྫིང་གི་གསོས། །ལེགས་པར་བཤད་པ་རིན་པོ་ཆེའི་གཏེར་ལས་རང་གཞན་གྱི་ཚུལ་བརྟག་པ་སྟེ་རབ་ཏུ་བྱེད་པ་དྲུག་པའོ།། །།བྲན་གཡོག་ང་རྒྱལ་ཆེ་བ་དང༌། །དཀའ་ཐུབ་ལྡན་པ་ཆས་གཟོབ་དང༌། ། རྒྱལ་པོ་ཆོས་བཞིན་མི་སྤྱོད་པ། །གསུམ་པོ་ཚུལ་མིན་ཞུགས་པ་ཡིན། །མི་ལྕོགས་བྱ་བ་རྩོམ་པ་དང༌། །མང་དང་འཁོན་ཞིང་སྟོབས་ལྡན་རྩོད། །བུད་མེད་ཡིད་རྟོན་ངན་དང་མཛའ། །ལྔ་པོ་མྱུར་དུ་བརླག་པའི་རྒྱུ། །ནོར་མེད་ཟས་གོས་མཆོག་འདོད་དང༌། །གཞན་ལ་སློང་ཞིང་ང་རྒྱལ་ཆེ། །བསྟན་བཅོས་མི་ཤེས་རྩོད་པར་འདོད ༑ ༑ གསུམ་པོ་འགྲོ་བའི་བཞད་གད་ས། །ཡུལ་བཟང་ཡོད་བཞིན་ཡུལ་ངན་ལ ༑ ༑ སྐྱེ་བོ་ངན་པ་ཕཽངས་ཤིང་ཆགས། །ཀེམ་ཤུའི་མེ་ཏོག་ཤ་ཡིན་ཞེས། །ཅེ་སྤྱང་ལས་གཞན་སུ་ཞིག་རེ། །ཆེན་པོ་རྣམས་ལ་དགྲ་བས་ཀྱང༌། །རང་གི་འཁོར་གྱིས་གནོད་པ་མང༌། །སེང་གེ་ལུས་ཀྱི་འབུ་མིན་པ། །སྲོག་ཆགས་གཞན་གྱིས་ག་ལ་ཟ། །རྗེ་བོས་བདག་ལ་གནོད་བྱེད་ན། །དེ་ལ་སྐྱོབ་པར་བྱེད་པ་སུ། །སྣང་བས་གཟུགས་ལ་སྒྲིབ་བྱེད་ན།

།དེ་ལ་ལྟ་བའི་ཐབས་གཞན་མེད། །ཆོས་སྤྱོད་ཞི་བར་གནས་པ་ལ། །འཚེ་བྱེད་ཤིན་ཏུ་ཐ་ཤལ་ཡིན། །རང་ལ་སྐྱབས་འོང་བསད་པ་ལ།། དཔའ་བོ་ཡིན་ཞེས་སུ་ཞིག་སྒྲོགས། །སྐྱེ་ངན་རང་ལ་མི་ཕན་ཡང༌། །གཞན་ལ་གནོད་པར་བྱེད་པ་ཡོད། །སྦྲུལ་གདུག་ཟས་སུ་རླུང་ཟ་ཡང༌། །ཕ་རོལ་མཐོང་ན་མི་གསོད་དམ། །འདོད་པ་བདེའོ་སྙམ་སེམས་ཀྱང༌། །དེ་སྤྱོད་སྡུག་བསྔལ་ཁོ་ནའི་རྒྱུ ༑ ༑ ཆང་འཐུང་བདེའོ་སྙམ་པ་དེ། །སྨྱོ་བ་བདེ་བར་བསྒོམ་པ་ཡིན། །ཡོན་ཏན་ཅན་ལ་འཇིག་རྟེན་གུས། །ཡོན་ཏན་འབད་པའི་ཤུགས་ལ་གནས། །འབད་ནས་ཡོན་ཏན་མི་བསྒྲུབ་པར། །གཞན་ལ་འཁངས་པས་ཅི་ཞིག་ཕན། །མི་རྣམས་ཚེ་རིང་པ་ལ་སྨོན། །རྒས་པར་གྱུར་ལ་འཇིག་པར་ལྟ། །རྒས་ལ་འཇིགས་ཤིང་ཚེ་རིང་བར། །འདོད་པ་བླུན་པོའི་ལོག་ལྟ་ཡིན། །གང་ཞིག་མཁས་པ་ཡོད་བཞིན་དུ ༑ ༑ དེ་ལ་ཡོན་ཏན་མི་སློབ་ན། །མི་དེ་གདོན་གྱིས་བཏབ་པའམ། །ཡང་ན་ལས་ཀྱིས་མནར་བ་ཡིན། །གང་ལ་ལོངས་སྤྱོད་ཡོད་བཞིན་དུ། །སྤྱོད་དམ་སྦྱིན་པར་མི་བྱེད་ན། །མི་དེ་ནད་ཀྱིས་བཏབ་པའམ། །ཡང་ན་ཡི་དྭགས་མངོན་སུམ་ཡིན། ། ཆོས་ལུགས་ཤེས་ཀྱང་མི་སྒྲུབ་ན། །དེ་ཡི་ཆོས་ཀྱིས་ཅི་ཞིག་བྱ། །ལོ་ཏོག་ཕུན་སུམ་ཚོགས་ན་ཡང༌། །གཅན་གཟའ་དགའ་བ་ག་ལ་སྐྱེ། །ལས་ཀྱིས་མནར་བའི་སེམས་ཅན་ལ། །ལོངས་སྤྱོད་ཡོད་ཀྱང་སྤྱོད་མི་ནུས། །བྱ་རོག་ལྟོགས་ཀྱང་བསྐུངས་མོད་ཀྱི། །འགྲངས་པར་ཟ་བར་ག་ལ་ནུས། །སྤྱོད་དམ་སྦྱིན་པར་མི་ནུས་པའི ༑ ༑ ནོར་དེས་ཕྱུག་པོར་བསྒོམ་ན་ནི། །རི་བོ་གསེར་དུ་བསྒོམས་པ་ཡིས། ། ཕྱུག་པོ་བསྒྲུབ་པ་ཤིན་ཏུ་སླ། །ཆོས་དང་ཆོས་མིན་སྨྲ་བ་ལ། །མཁས་པ་ཤིན་ཏུ་མང་ན་ཡང༌། །དེ་ལྟར་ཤེས་ནས་ཉམས་ལེན་པ། །འཇིག་རྟེན་འདི་ན་ཤིན་ཏུ་དཀོན ༑ ༑ རིགས་གཟུགས་ལང་ཚོ་ལྡན་ན་ཡང༌། །ཡོན་ཏན་མེད་ན་མཛེས་མ་ཡིན ༑ ༑ རྨ་བྱ་སྤུ་སྡུག་ཡིད་འོང་ཡང༌། །ཆེན་པོའི་རྒྱན་དུ་འོས་སམ་ཅི། །སྣ་ཡི་ཚབ་མ་ཉོས་པའི་བུ། །གཡར་བའི་རྒྱན་དང་བརྐུས་པའི་ནོར། །སློབ་དཔོན་མེད་པའི་རིག་པ་རྣམས།

།ཡོད་ཀྱང་གཞན་གྱིས་བརྩི་བ་མེད། །མི་གང་བྱས་པ་མི་གཟོ་བ། །དེ་ནི་གཞན་པས་རང་ལ་གནོད། །ལྟས་ངན་བསྒྲུབ་པ་ཉེས་པ་འགའ།། དགྲ་ཡི་ཐོག་མར་རང་ལ་འབྱུང༌། །ལོངས་སྤྱོད་འགྲུབ་པར་མཐོང་ན་ཡང༌། ། གནས་མ་ཡིན་ལས་སུ་ཞིག་ལེན། །ལུག་ཐུག་འཐབས་པའི་ཁྲག་བལྡགས་པས།། ཝ་སྐྱེས་མགོ་བོ་བཀས་ཞེས་ཐོས། །འབྲེལ་བ་འགའ་ཡི་ངོར་བྱས་ནས། །གཞན་ལ་སྟེས་ཀྱིས་དོར་མི་བྱ། །བརྒྱ་བྱིན་ཡིན་ཡང་འཁོར་འདབ་རྣམས། །ག་བུར་བཞིན་དུ་འབྲོས་པར་འགྱུར། །རྒྱུན་དུ་འགྲོགས་པའི་གྲོགས་སྤངས་ནས། ། གསར་བུ་འགའ་ལ་ཡིད་མི་རྟོན། །འུག་པའི་རྒྱལ་པོས་བྱ་རོག་གི །བློན་པོ་བསྟེན་པས་ཕུང་ཞེས་གྲགས། །མི་ངན་འབད་པས་བསྟེན་བྱས་ཀྱང༌། །རང་གི་མི་རུ་འགྲོ་བ་མེད། །ཆུ་ནི་ཇི་ལྟར་བསྐོལ་གྱུར་ཀྱང༌། །མེ་རུ་འབར་བ་མི་སྲིད་དོ། །རྒྱུ་མཚན་བརྟགས་ནས་ཁྲོ་བ་ནི། །ཅུང་ཟད་རིགས་ཞིང་སེལ་བའང་ཤེས། །རྒྱུ་མེད་པར་ནི་གང་ཁྲོ་བ། །དེ་ཡི་བསལ་ཐབས་སུ་ཡིས་ཤེས། །དགྲ་བོའི་ནུས་པ་མ་བརྟགས་པར། །ཉམ་ཆུང་ན་ཡང་བརྙས་མི་བྱ། །ད་ཊི་བྷ་ལ་བརྙས་པ་ཡིས། ། ནམ་མཁའ་ལྡིང་གིས་རྒྱ་མཚོ་བཅོམ། །བསོད་ནམས་འཛད་ན་ངན་སེམས་སྐྱེ། ། རིགས་འཛད་པ་ན་བུ་ངན་སྐྱེ། །ནོར་འཛད་པ་ན་བརྐམ་ཆགས་སྐྱེ། །ཚེ་འཛད་པ་ན་འཆི་ལྟས་འབྱུང༌། །རང་གིས་ངན་སྤྱོད་མ་བྱས་ན། །བརྒྱ་བྱིན་གྱིས་ཀྱང་སྨད་མི་ནུས ༑ ༑ ཆུ་མིག་རང་ཉིད་མ་སྐམས་ན། །ས་ཡིས་མནན་པས་ག་ལ་ཐུབ། །བྱ་བ་མི་འདྲ་བརྒྱ་ཕྲག་རྩོམ། །མཐར་ཕྱིན་བྱ་བ་གཅིག་ཀྱང་མེད། །བློ་རྒོད་ཕལ་ཆེར་གྲོང་བར་གྱི། ཁྱི་རྒན་འདྲ་བར་རྒྱུན་དུ་འཁྱམ། །ལས་ཀྱི་ཤུགས་ཀྱིས་ཁྲིད་པ་ན།། བློ་ཆེན་ལོག་པའི་ལམ་ནས་འགྲོ། །མུ་སྟེགས་བྱེད་པའི་སྟོན་པ་མཆོག །དབང་ཕྱུག་སྨྱོན་པའི་བརྟུལ་ཞུགས་འཛིན། །མི་གང་ཁྲིམས་ལས་གང་འདའ་བ། །རེ་ཞིག་རྒྱལ་ཡང་ཕམ་པ་ཡིན། །ཆུ་སྐྱར་ཁྲིམས་ལས་འདས་པ་ཡིས། །ས་ཀུན་ཐོབ་ཀྱང་སེང་གེས་བསད། །ཧ་ཅང་ཤེས་རབ་ཆེ་དྲགས་པའི། །བྱ་བ་མང་ན་བདག་ཉིད་བརླག

།རྒྱལ་པོ་དྲན་རྒྱ་ཆེས་པ་ཡིས། །རྒྱལ་སྲིད་ཉམས་པ་ཤིན་ཏུ་མང༌། ། ཧ་ཅང་ལོངས་སྤྱོད་བསགས་དྲག་པའི། །ནོར་ནི་རང་གི་གཤེད་མ་ཡིན། །ཕུང་ཁྲོལ་ཕལ་ཆེར་ཕྱུག་པོ་ལ། །འབྱུང་གི་སྤྲང་པོ་བདེ་བ་རྒྱུ། །ཧ་ཅང་མཐུ་རྩལ་ཆེ་དྲགས་ན། །ལྕེབ་པའི་ལྟ་གོན་བྱེད་པ་ཡིན། །གཡུལ་དུ་བསད་པ་ཕལ་མོ་ཆེ། ། མཐུ་རྩལ་ཅན་ལ་བྱུང་བ་མང༌། །འབྱོར་དང་ཤེས་རབ་སྟོབས་ལ་སོགས། །བསོད་ནམས་ལྡན་ལ་གྲོགས་སུ་འགྱུར། །བསོད་ནམས་མེད་ན་དེ་དག་ཀུན། །བདག་ཉིད་རླག་པའི་རྒྱུ་རུ་འགྱུར། །མཁས་པས་བྱ་བ་ཅི་བྱེད་ཀྱང༌། །རང་གི་བསོད་ནམས་བརྟགས་ཏེ་བྱ། །རྩོད་དུས་བསོད་ནམས་ཕུན་ཚོགས་པ། །སྐྱེ་བོ་བརྒྱ་ཡི་ནང་ནའང་དཀོན། །རྫིང་ངན་ཆུ་ཡིས་ཁེངས་པ་ན། །ཕྱོགས་གཅིག་ཅི་ནས་འཇིག་པ་ལྟར། །གང་ལ་ནོར་དང་ལྡན་གྱུར་པ། །དེ་ལ་རིགས་བརྒྱུད་ཤིན་ཏུ་དཀོན ༑ ༑ བུ་དང་ལྡན་ལ་ནོར་ཆེན་དཀོན། །དེ་དང་ལྡན་ན་དགྲ་བོས་འཇོམས། ། ཐམས་ཅད་ཕུན་སུམ་ཚོགས་གྱུར་ན། །མི་དེ་མྱུར་དུ་འཆི་བ་མང༌། །དེས་ན་མཁས་པས་བསོད་ནམས་བསག །བསོད་ནམས་ཁོ་ན་བདེ་བའི་རྒྱུ། །སུ་ཞིག་གང་ན་ཕུན་ཚོགས་པ། །དེ་ནི་བསོད་ནམས་བསགས་པའི་རྟགས། །བརྫུན་གྱིས་ཕ་རོལ་བསླུས་སོ་ཞེས། །སྙམ་ན་རང་ཉིད་བསླུས་པ་ཡིན། །ལན་གཅིག་བརྫུན་དུ་སྨྲས་པ་དེས། །བདེན་པ་སྨྲས་ཀྱང་དོགས་པ་སྐྱེ། །ལེགས་ཉེས་རྣམ་པར་མི་དཔྱོད་པར། ཁྲོས་ཤིང་ཕ་རོལ་གནད་འབེབས་པ། །ཆུང་མ་བསད་པའི་ཐི་བ་ལྟར ༑ ༑ གྲོགས་དང་བྲལ་བའི་མྱ་ངན་ཐོབ།།མ་འོངས་པ་ལ་མི་དཔྱོད་པར། །བྱུང་བའི་ཚེ་ན་འབད་དེ་བཙལ། །ཆུ་དང་འཕྲད་ན་ལྷམ་འཕུད་ཀྱིས། །མ་འཕྲད་པ་ནས་ག་ལ་འཕུད། །ཕུགས་སུ་བསྒྲུབ་པར་མི་ནུས་པའི། །བྱ་བ་ལེགས་ཀྱང་འཇུག་མི་རུང༌། ཁོང་པའི་ནང་དུ་མི་འཇུ་བའི། ཁ་ཟས་ཞིམ་ཡང་སུ་ཞིག་ཟ། ། རྩོལ་བ་དོར་ནས་འདུག་པ་ལ། །འདི་ཕྱི་གཉིས་ཀ་འགྲུབ་མི་འགྱུར། །འབད་པ་མེད་ན་ཞིང་བཟང་ཡང༌། །ལོ་ཏོག་ཐོབ་པར་མི་འགྱུར་རོ། །གནས་མ་ཡིན་པའི་དུལ་དྲགས་ན། །ཐམས་ཅད་ཀྱིས་ནི་བཀོལ་བར་འགྱུར།

།ཤིང་བལ་སྟན་དུ་བྱེད་མོད་ཀྱི། །ཡལ་ག་སུ་ཞིག་སྟན་དུ་འདིངས། །བྱ་བ་ངན་དང་མི་འགྲུབ་པ། །ཕ་རོལ་བསྒོ་ཡང་བྱེད་ན་བླུན། །སྦྱར་དུག་ཉོ་ལ་སུ་ཞིག་རྟོན། །ཐམས་ཅད་སྦྱིན་ཞེས་སུ་སྨྲ་ནུས། །ནོར་རྣམས་གསོག་ཅིང་མི་སྤྱོད་པ། །རང་བསྲེག་བུད་ཤིང་གསོག་པ་ཡིན། །བུང་བ་སྤྲང་རྩི་མི་ཟ་བར། །གཞན་གྱིས་ཁྱེར་ན་ལྕེབ་པར་རྩོམ ༑ ༑ ལེགས་པར་བཤད་པ་རིན་པོ་ཆེའི་གཏེར་ལས་མི་རིགས་པའི་ཚུལ་དཔྱད་པ་སྟེ་རབ་ཏུ་བྱེད་པ་བདུན་པའོ།། །།བློ་ལྡན་བྱ་བ་ཅུང་ཟད་ཀྱང༌། །རྒྱུན་ཏུ་གྲཽས་ཀྱིས་བསྒྲུབ་པར་བྱ། །འགྲུབ་པར་གྱུར་ན་ལྟ་ཅི་སྨོས། །མ་གྲུབ་ན་ཡང་མཛེས་པའི་རྒྱུ། །སེམས་ཅན་མོས་པ་སྣ་ཚོགས་པས། །ཐམས་ཅད་མགུ་བ་སུས་ཀྱང་དཀའ། །རང་ཉིད་ཡོན་ཏན་ལྡན་བྱས་ན། །ཐམས་ཅད་དགའ་བ་དེ་ལ་ཉེ། །ཤིན་ཏུ་རྒས་པར་གྱུར་ཚེ་ཡང༌། །ཐོས་པ་མང་དུ་བསག་པར་བྱ། །ཕྱི་མར་ཐོས་པས་ཕན་པ་ཙམ། །སྦྱིན་པ་ཡིས་ཀྱང་ག་ལ་ཕན། །ཡོན་ཏན་ཀུན་རྫོགས་སྐྱེ་བོ་བསྟེན། །ཡང་ན་ཐ་མལ་འགྲོགས་པ་བདེ།། བུམ་པ་ཆུ་ཡིས་གང་བ་འམ། །ཡང་ན་སྟོང་པ་ཁུར་བ་སླ། །ཡོན་ཏན་ཅུང་ཟད་བསླབས་པའི་མི། །སུ་ཞིག་གིས་ནི་བསྟེན་པར་ནུས། །ཆུ་ཕྱེད་གང་བའི་བུམ་པ་ དེ ༑ ༑ མགོ་ལ་བཀུར་བ་སུ་ཡིས་ནུས། །མི་གང་སྐྱེ་བོ་དམ་པ་དང༌། །དམན་པའི་ཁྱད་པར་ལེགས་ཤེས་ནས། །དེ་ཡི་བྱ་བ་བསྒྲུབ་ཤེས་པ། །ཕུན་སུམ་ཚོགས་པའི་གཞི་ཆེན་ཡིན། །བློ་གྲོས་ལྡན་པས་ལེགས་བསྐྱངས་ན། །སྐྱེ་བོ་དམན་པའང་མཆོག་ཏུ་འགྱུར། །སློབ་ཤེས་དག་གིས་ནེ་ཙོ་ལ། །བསླབས་ན་འདོན་པ་ཤེས་པར་འགྱུར། །ཉམས་སྟོབས་ཆུང་བའི་སྐྱེ་བོས་ཀྱང༌། །ཆེན་པོ་གཞན་ལ་བརྟཻན་ན་འགྲུབ ༑ ༑ ཆུ་ཡི་ཐིགས་པ་ཉམ་ཆུང་ཡང༌། །མཚོ་དང་འདྲེས་ན་སྐེམས་མི་ནུས། ། རང་ལ་བློ་གྲོས་མི་ལྡན་ན། །བློ་ཆེན་གཞན་ལ་ལེགས་པར་འདྲི། །ལག་པས་དགྲ་བོ་མི་སོད་ན། །མཚོན་ཆ་ལེན་པར་མི་བྱེད་དམ། །གནོད་པར་བྱེད་པའི་དགྲ་བོ་ཡང་ ༑ ༑ ཐབས་དང་ལྡན་ན་གྲོགས་སུ་འགྱུར། །དུག་ཆེན་ལུས་ལ་གནོད་མོད་ཀྱི

༑༑ སྦྱོར་བ་ཤེས་ན་སྨན་དུ་འགྱུར། །རིགས་པས་རྙེད་པའི་ཟས་ནོར་བླང༌། །མི་འོས་གཞན་ལ་རློམ་སེམས་སྤང༌། །ཤིང་ཐོག་ཤིང་རྩེ་ལས་བླང་གིས། །དེ་ལས་ཐལ་ན་ས་ལ་ལྟུང༌། །མཁས་པས་སྒྲིམ་པ་མི་བྱེད་པ། །དེ་ཡི་བར་ལ་ཉེས་པ་འབྱུང་ ༑ ༑ བློ་དང་ལྡན་པས་རབ་བསྒྲིམས་ན། །ཉེས་པ་འབྱུང་བའི་གོ་སྐབས་དཀའ ༑ ༑ ཇི་སྲིད་རང་སྟོབས་མ་རྫོགས་པར། །དེ་ཡི་བར་དུ་དགྲ་རྣམས་བཀུར།། ནུས་པ་རྫོགས་ནས་གང་རིགས་པ། །བྱ་ཞེས་བསྟན་བཅོས་གཞན་དག་སྨྲ། །དགྲ་བོ་སྙན་པར་སྨྲ་ན་ཡང༌། །བློ་དང་ལྡན་པས་ཡིད་མི་བརྟན། །ཆུ་སྐྱར་བྱི་ལ་དེས་པ་ཡིས ༑ ༑ ཕ་རོལ་བསོད་ལ་རྟག་ཏུ་བརྩོན། །ཡུལ་གྱི་བདག་པོ་ཞེ་སྡང་ཡང༌། །དེ་ལ་དགའ་བས་བརྟཻན་དེ་བསྡད། །ས་ལ་རྐང་པ་འདྲེད་གྱུར་ན། །ས་ཉིད་ལ་ནི་བརྟེན་པ་བཞིན། །ཧ་ཅང་འདོད་ལ་བརྐམ་པ་ཡིས། །སྐྱེ་བོ་མྱུར་དུ་བརླག་པར་འགྱུར ༑ ༑ མཆིལ་པའི་ཤ་ལ་ཆགས་པ་ཡིས། །ཉ་རྣམས་དེ་མ་ཐག་ཏུ་གསོད། ། མཆོད་འོས་པ་དང་འཁོར་རྣམས་ཀྱང༌། །རྟག་ཏུ་སྦྱིན་པས་བསྡུ་བར་བྱ། །མཆོད་གཏོར་ལ་ནི་ལྷ་རྣམས་དང༌། །ཡི་དྭགས་བར་དུ་མགུ་བས་བསྲུང༌། །ཆེན་པོ་རྣམས་ཀྱིས་རྩེད་མོ་དང༌། །བདེ་དང་ཟས་ལ་ཆགས་པ་སྤང༌། །འདོད་ལ་ཞེན་པའི་ལཻ་ལན་གྱིས། །འབོད་སྒྲོགས་ལང་ཀར་བསད་ཅེས་གྲགས། །བྱམས་རྩོད་གཉིས་ཀ་ཆེན་པོ་དང༌། །བྱ་ཡིས་དམན་དང་ནམ་ཡང་མིན། །ཉོ་ཚོང་རིན་ཆེན་ལ་བྱ་ཡི།། སྦྱར་དུག་ལ་ནི་དེ་ལྟར་མིན། །དཔྱ་བ་མང་ཕྱིར་རྒྱལ་པོའི་མཛོད། །ཧ་ཅང་མི་བསྡུ་ཉུང་ངུས་ཁེངས། །གྲོག་མཁར་སྦྲང་རྩི་ཡར་ངོ་ཡི། །ཟླ་བ་ཉུང་ངུ་ཉུང་ངུས་ཁེངས།། རྗེ་བོས་འབངས་ལ་མི་གནོད་པར། །རིགས་པའི་ལམ་གྱྀ་དཔྱ་རྣམས་བསྡུ། །སཱ་ལའི་ཤིང་ལས་སྤོས་ཀྱི་བཅུད། །གཟགས་པ་མང་ན་བསྐམ་པར་འགྱུར། །རྗེ་བོས་ལྷག་པར་དེས་པ་དགོས། །རྒྱུ་མཚན་ཆུང་ངུས་ཁྲོ་མི་རུང༌། །སྦྲུལ་ལ་ནོར་བུ་ཡོད་ན་ཡང༌། །སེམས་ཤེས་སུ་ཞིག་དྲུང་དུ་སྡོད། །གང་ཞིག་ནོར་འདོད་སྐྱེ་བོས་ཀྱང༌།། ཆོས་ཉིད་གཙོ་བོར་བསྲུང་བར་བྱ།

།ཆོས་ལས་ཉམས་པའི་ནོར་ཙམ་ནི། །འཇིག་རྟེན་འདིར་ཡང་ག་ལ་རྟག །ཧ་ཅང་བྱམས་ཐལ་གཉེན་ལའང་མིན། །ཤིན་ཏུ་གནོད་ཆེན་དགྲ་ལའང་མིན། །གཉེན་ལ་རེ་བ་འཁོན་གཞི་སྟེ། །གནོད་ལན་ཀུན་གྱིས་སྒྲུབ་པར་སླ། །འཇམ་པོས་འཇམ་པོ་འཇོམས་བྱེད་ཅིང༌། །འཇམ་པོས་རྩུབ་པོའང་འཇོམས་པར་བྱེད། །འཇམ་པོས་ཀུན་འགྲུབ་དེ་ཡི་ཕྱིར། །འཇམ་ཉིད་རྣོ་ཞེས་མཁས་རྣམས་སྨྲ། །སུ་ལའང་བདག་གི་དགྲ་ཡིན་དང༌། །འགའ་ཡང་བདག་ལ་མི་བྱམས་ཞེས། །མི་བྱམས་ན་ཡང་དེ་མི་བསྒྲག །བསྒྲགས་ན་དེ་ཉིད་འབྱེད་པའི་སེལ། །ངོ་ཚ་ཁྲཻལ་ལ་མི་ལྟ་ཞིང༌། །མཆོད་དང་བརྙས་པའི་ཁྱད་མི་ཤེས། ། ཟས་དང་ནོར་ལ་ཆགས་ལྡན་པ། །དེ་འདྲའི་གནས་སུ་བསྡད་མི་བྱ། །ཡུལ་གཞན་ལེགས་པར་མ་བརྟགས་པར། །སྔ་མའི་གནས་ནི་དོར་མི་བྱ། །རྐང་པ་ཡ་གཅིག་མ་བཙུགས་པར། །གཉིས་ཀ་བཏེག་ན་འགྱེལ་བའི་རྒྱུ། །རང་སྤྱོད་འབད་པས་སྦ་བར་བྱ། །ཕལ་ཆེར་གསལ་བར་བསྟན་པས་ཉམས། །སྤྲེའུ་ཟློས་གར་མི་བྱེད་ན།། མགུལ་དུ་ཐག་པ་ཅི་སྟེ་འདོགས། །ཉེས་པ་མངོན་སུམ་མཐོང་ན་ཡང༌། །གནས་མ་ཡིན་ལ་སྨྲ་མི་བྱ། །ལྟས་ངན་མཐོང་ན་སྨྲ་བ་པོའི། །ཐོག་ཏུ་འབྱུང་ཞེས་འཇིག་རྟེན་སྒྲོག །གཞན་ལ་བརྙས་པར་གྱུར་བ་ཡི། །ནོར་དང་ཟས་ཀྱིས་ཅི་ཞིག་བྱ། ཁྱི་ཕག་མི་གཙང་ཟ་བ་ལ། །མཁས་པ་སུ་ཞིག་ཡིད་སྨོན་བྱེད། །ཕ་རོལ་གནད་དུ་འབེབས་པའི་ཚིག །དགྲ་བོ་ལ་ཡང་སྨྲ་མི་བྱ། །བྲག་ཅ་བཞིན་དུ་རང་ཉིད་ལ། ། དེ་མ་ཐག་ཏུ་ལེ་ལན་འབྱུང༌། །གལ་ཏེ་དགྲ་ལ་གནོད་འདོད་ན། །རང་ཉིད་ཡོན་ཏན་ལྡན་པར་བྱ། །དེ་ཡིས་དགྲ་ཡང་སེམས་སྲེག་ཅིང༌། །རང་ཡང་བསོད་ནམས་འཕེལ་བར་འགྱུར། །མི་བསྲུན་འགྲོ་ལ་བྱམས་སེམས་བསྐྱེད། །རྩུབ་སྤྱོད་ཁོ་ནས་གདུལ་བར་བྱ། །རང་གི་ལུས་ལ་ཕན་འདོད་རྣམས། །གཏར་དཔྱད་ཀྱིས་ནི་ནད་རྣམས་འདོན། །གནོད་པར་བྱེད་པ་ཆུང་ངུ་ཡང༌། །མྱུར་དུ་བསལ་ལ་འདུམ་པར་བྱ ༑ ༑ ཡུར་བ་ཆུང་ངུའི་རྗེས་ཞུགས་ནས། །འོད་པ་ཆེན་པོ་མ་མཐོང་ངམ། ། མཁས་པས་བྱ་བ་མ་ཡིན་པའི།

།བྱ་བ་ཤེས་ཀྱང་མི་བྱའོ། །གླང་པོས་དགྲ་སྡེ་བཅོམ་པ་ཡིས། །རྒྱུན་དུ་རྒྱལ་པོས་བཅིངས་ལ་ལྟོས། །རང་ཕྱོགས་སྡང་ཡང་སྤང་མི་བྱ། །དགྲ་བོ་བྱམས་ཀྱང་འགུ་མི་བྱ། །བྱ་རོག་བྱ་རོག་གིས་འཚེ་ཡང༌། །ཉིན་མོ་ལོང་བ་བརྟཻན་ན་ཕུང༌། །བྱ་བ་ཆེ་ཆུང་གང་བྱེད་ཀྱང༌། །མཁས་པས་རྟག་ཏུ་བསྒྲིམས་ཏེ་བྱ། །སེང་གེས་རི་བོང་གླང་ཆེན་གཉིས། །གསོད་པའི་ཚེ་ན་བསྒྲིམས་ཀློད་མེད། །ཡོན་ཏན་ལྡན་པ་མི་བཀུར་བའི། །གནས་དེར་མཁས་པ་སུ་ཞིག་སྡོད ༑༑ ཆུ་ཤེལ་མེ་རྡོར་བྱེད་པ་ཡི། །ཡུལ་དེར་ཆུ་ཤེལ་འཚོང་ངམ་ཅི། །མཁས་པས་གཞན་ལ་བཤད་པ་འམ། །ཡང་ན་ཞི་བའི་ནགས་སུ་བསྒྲུབ། །ནོར་བུ་སྤྱི་གཙུག་རྒྱན་བྱེད་དམ། །མིན་ན་རྒྱ་མཚོའི་གླིང་ན་གནས། །བདག་པས་མཐོ་བའི་དམ་པ་ལ། །བསྙེན་ན་བདག་ལ་ཕན་པ་སྒྲུབ། །ལྷུན་པོའི་ངོས་ལ་གནས་པ་ཡི།། བྱ་རྣམས་གསེར་དུ་སྣང་བར་འགྱུར། །ཆེན་པོ་ཕྲག་དོག་ལྡན་པ་ལ། །བརྟེན་ན་ཆེན་པོ་ཐོབ་མི་འགྱུར། །ཉི་མའི་འོད་ལ་ཉེ་བ་ཡིས། །ཟླ་བ་མར་ངོར་གྱུར་ལ་ལྟོས ༑ ༑ མི་གང་མཛའ་བ་མི་བརྟན་པ། །དེ་དང་འགྲོགས་པར་སུ་ཞིག་ནུས།། ནམ་མཁའི་གཞའ་ཚོན་མདོག་མཛེས་ཀྱང༌། །རྒྱན་དུ་རེ་ན་བླུན་པོ་འཁྲུལ།། བདག་ཉིད་གང་ལ་མི་དགའ་བ། །གཞན་ལ་ཀུན་ཏུ་དེ་མི་བྱ། །གཞན་གྱིས་ཅུང་ཟད་གཙཻས་པའི་ཚེ། །རང་ལ་བསམ་པ་ཅི་བྱུང་སོམས། །གང་ཞིག་བདག་ཉིད་གང་དགའ་བ། །དེ་ཉིད་གཞན་ལ་སྦྱར་བྱས་ན། །གཞན་གྱིས་བདག་ལ་གང་དགའ་བ། །དེ་ཡི་ཚུལ་གྱིས་མཆོད་པར་འགྱུར། །དམུ་རྒོད་རྣམས་དང་མཛའ་བ་དང་

༑ ༑ རྩོད་པ་གཉིས་ཀ་མཁས་པས་སྤང༌། །འགྲས་པ་དང་ནི་འདྲེས་པའི་ཚུལ།། གཉིས་ཀ་བཏེག་ལ་བྱར་མི་རུང༌། །དམ་པ་དག་ལ་བསྟན་པ་དང༌། །མཁས་པ་དག་ལ་འདྲི་བ་དང༌། །གཞུང་བཟང་པོ་དང་འགྲོགས་པ་ནི། །སུ་ལ་ཡོད་པ་རྒྱུན་ཏུ་བདེ། །དུས་སུ་མ་བབ་པ་ཡི་གཏམ། །གང་སྨྲ་དེ་ལ་ཀུན་གྱིས་བརྙས། །མང་པོ་སྨྲ་བའི་གཏན་ཚིགས་ལས། །སྨྱོན་པར་རྗེས་སུ་མི་དཔོག་གམ། །ཉམ་ཆུང་རྣམས་ཀྱིས་རང་ཉིད་ཀྱི། །སྨྲ་བ་ཐམས་ཅད་འཁྲུལ་བར་བསམ། །དེ་ལྟར་གོ་ནས་མི་སྨྲ་བའི ༑ ༑ མི་ལ་གཞན་གྱིས་བཀུར་བ་ཉེ། །ཡུལ་དང་དུས་ལ་བབ་པའི་ཚེ། །རབ་ཏུ་བསྒྲིམས་ཏེ་ལན་འགའ་སྨྲ། །ལེགས་བཤད་ཡིན་ཡང་མངས་གྱུར་ན། །ཚོང་ཟོང་ལྷག་བཞིན་བྲིན་མི་འགྱུར། །རང་སྐྱོན་མཁས་པ་རྣམས་ཀྱིས་ཀྱང༌། །སྐྱོན་དུ་གོ་བ་ཤིན་ཏུ་དཀའ། །མང་པོས་བདག་ལ་དེ་སྒྲོགས་ན། །སྐྱོན་ཅན་ཡིན་པ་རྗེས་སུ་དཔོག །གོ་ཡང་སྐྱོན་དེ་མི་འདོར་ན། །མི་དེ་གདོན་གྱིས་བཏབ་པ་ཡིན། །ད་དུང་གཉེན་པོ་མི་འཇུག་ན། །མི་ཡིན་སྙམ་དུ་མ་སེམས་ཤིག །ཅུང་ཟད་བསམ་པ་ཡོད་རྣམས་ཀྱིས། །སྐྱོན་དེ་བརྣགས་ལ་འདོན་པར་བྱ། །དེ་ལྟར་གཉེན་པོ་སྤྱོད་པ་ཡི ༑ ༑ མི་དེ་གོང་ནས་གོང་དུ་འགྲོ། །བློ་དང་ལྡན་པའམ་བྱམས་ཀྱང་རུང༌། །བསྒོ་བ་ཉན་པའམ་དཔའ་ཡང་རུང༌། །གཞན་གྱི་བྱ་བ་མི་ཤེས་ཀྱང༌། །དེ་དང་དེ་ཡི་སྤྱོད་པས་བསྐྱང༌། །མི་བསྲུན་པ་ཡི་འབྲེལ་བ་དང༌། །རིང་ནས་འགྲོགས་ཀྱང་སྤངས་ན་བདེ། །རྟག་ཏུ་འགུལ་བའི་སོ་བཟང་ཡང༌། །བཏོན་ན་བདེ་ཞེས་རྒན་པོ་སྨྲ ༑ ༑ རྒྱུན་ཏུ་འཁང་ཞིང་འཁོར་བ་ཡི། །འབྲེལ་བ་ཅུང་ཟད་བྱིན་ལ་བསྐྲད།། སྦྲུལ་གྱིས་ཟིན་པའི་རྨ་དག་ནི། །གཅོད་མ་ནུས་ན་སྲོག་དང་འབྲལ། །གལ་ཏེ་ཆེན་པོ་ཐོབ་གྱུར་ན། །ཕྲན་ཚེགས་གཞན་ལ་སེར་སྣ་སྤང༌། །ཡུལ་འཁོར་དབང་དུ་འདུ་བ་ན། །དབྱིག་ལ་སེར་སྣ་བྱེད་དམ་ཅི། །མཁས་པ་ལོངས་སྤྱོད་སོགས་འདོད་ན ༑ ༑ ཆ་ཤས་སྦྱིན་པ་བསྲུང་བ་ཆེ། ཁྲོན་པའི་ཆུ་ནི་འཕེལ་འདོད་ན། །འཆུ་བ་ཉིད་ནི་གདམས་ངག་ཡིན། །གང་ཞིག་ཕུན་སུམ་ཚོགས་འདོད་ན།

།དེ་ཡིས་འདུ་འགོད་མང་དུ་བྱ། །འདུ་འཛི་སྡུག་བསྔལ་རྒྱུར་མཐོང་ན། །ཕུན་སུམ་ཚོགས་པའི་རེ་བ་ཐོངས། །བྱ་བ་གང་ཞིག་བསྒྲུབ་ན་ཡང༌། །སྐྱོན་དང་ཡོན་ཏན་གཉིས་གཉིས་སོམས། །གཉིས་ཀ་མཉམ་ཡང་སྤང་དགོས་ན། །ཉེས་པ་ཤས་ཆེ་སྨོས་ཅི་དགོས ༑ ༑ མཁས་པ་དྲང་པོ་གུས་པས་བསྟེན། །མཁས་པ་གཡོ་ཅན་ཤེས་ན་གཟབ ༑ ༑ རྨོངས་པ་དྲང་པོ་བྱམས་པས་བསྐྱང༌། །རྨོངས་པ་གཡོ་ཅན་མྱུར་དུ་སྤང་ ༑ ༑ ནོར་དང་གཡོག་འཁོར་མེད་ན་ཡང༌། །མཛའ་བོ་བློ་ལྡན་གྲོགས་ཡོད་ན ༑༑ དུད་འགྲོས་ཀྱང་ནི་དོན་འགྲུབ་ན། །མི་ཡི་འགྲོ་བས་སྨོས་ཅི་དགོས། །གང་ཞིག་ཤེས་པའི་བྱ་བ་བསྒཽ །མི་ནུས་པ་ལ་འགའ་མི་སྦྱར། །ཆུ་ལ་ཤིང་རྟས་མི་བགྲོད་དེ། །ཐང་ལ་གྲུ་ཡིས་ཇི་ལྟར་བགྲོད། །ཡུན་རིང་འཁོན་པའི་དགྲ་བོ་དང༌།། མཛའ་བ་བྱེད་ཀྱང་བསྲེ་མི་བྱ། །ཤིན་ཏུ་ཚ་བའི་ཆུ་ཉིད་ཀྱང༌། །མེ་དང་འཕྲད་ན་མི་གསོད་དམ། །གཞུང་བཟང་ངོ་ཚ་ཁྲེལ་ཡོད་ན། །དགྲ་བོ་ལ་ཡང་ཡིད་རྟོན་རུང་ ༑ ༑ གཞུང་བཟང་དགྲ་ལ་སྐྱབས་སོང་བས། །སྲོག་གི་བར་དུ་བསྐྱབ་པ་ཐོས།། རང་ལ་ངན་སེམས་མེད་ཅེས་ཏེ། །ཕལ་པ་ཀུན་ལ་ཡིད་མི་བརྟན། །རི་དྭགས་རྒྱུན་དུ་སེམས་བཟང་ཡང༌། །མཆེ་བ་ཅན་རྣམས་ཟས་སུ་བསྒོམ། །བླུན་པོ་ལོག་པའི་ལམ་འགྲོ་ན། །བླུན་པོ་ཉིད་དུ་གོ་བས་ཆོག །མཁས་པ་ལོག་པའི་ལམ་འགྲོ་ན ༑ ༑ རྒྱུ་མཚན་གང་ཞིག་དཔྱད་དགོས་སོ། །མཁས་པས་ལོངས་སྤྱོད་ལྷག་སར་སྡད ༑ ༑ མི་སྟེར་ན་ཡང་འཕྲོག་པ་མེད། །ལོངས་སྤྱོད་ཉམས་པའི་ས་ཕྱོགས་སྤང༌།། མི་འཕྲོགས་ན་ཡང་གཉའ་སྐྱིས་འཇོམས། །རང་གིས་ལེགས་པར་ཤེས་ན་ཡང༌། ། བྱ་བ་ཐམས་ཅད་གྲོས་ཀྱིས་བསྒྲུབ། །མི་གང་གྲོས་ལ་མི་དགའ་བ། །འགྱོད་པ་རིམ་གྱིས་ཉོ་བ་ཡིན། །ཉམ་ངའི་གྲོས་དག་བྱེད་པ་ན། །མཛའ་ཡང་གསུམ་དུ་གྲོས་མི་བྱ། །རོ་ལངས་སྒྲུབ་པའི་གྲོས་ངན་ན། །ཐོག་མར་སྒྲུབ་པོ་ཟ་བར་འགྱུར།། ལེན་ཤེས་སྙོམས་པར་གཏོང་ལ་མཁས། །དུལ་ཞིང་ཀུན་གྱི་ངོ་བསྲུང་བ། ། འཇིགས་མེད་བྱས་པ་ཆུད་མི་གསན། །མི་དེས་འདོད་ན་ས་ཀུན་ཐོབ།

།གལ་ཏེ་དགྲ་བོ་སྐྱབས་འོང་ན། །དེ་ལ་མཆོད་ནས་སྙན་པ་བརྗོད། ཁྭ་དས་བྱི་བ་ལ་བརྟེན་ནས ༑ ༑ བདེ་བ་ཐོབ་ཅེས་སྔོན་རབས་སྨྲ། །གྲོགས་པོ་ངན་དང་ཐོས་པ་ངན། ། རྟོག་པ་ངན་དང་བྱ་བ་ངན། །མཁས་པ་རྣམས་ཀྱིས་མི་བྱ་སྟེ། །བྱེད་ན་བླུན་པོ་གུད་ན་མེད། །ལེགས་པར་བརྟགས་ནས་བྱེད་པ་ལ། །བྱ་བ་ཉམས་པ་ག་ལ་སྲིད ༑ ༑ མིག་ལྡན་བརྟགས་ནས་འགྲོ་བ་ན། །གཡང་སར་གོམ་པ་འདོར་རམ་ཅི།། རང་གཞན་གཉིས་ཀ་འཕེལ་འགྱུར་བའི། །ཡོན་ཏན་སློབ་ན་མཁས་པའི་རྟགས།། རིག་པ་འགའ་ཞིག་མདའ་མཁན་ལྟར། །ཤེས་པ་ཉིད་ན་ཆོ་འབྲང་འཇིག །རང་ཉིད་ཅིས་ཀྱང་མཐོ་འདོད་ན། །གཞན་ལ་ཕན་པ་འབའ་ཞིག་གྱིས། །བྱད་ལ་བྱི་དོར་བྱེད་པ་རྣམས། །སྔོན་དུ་མེ་ལོང་མི་འཕྱི་འམ། །ཕ་རོལ་ཅི་ནས་བཞོམ་འདོད་ན ༑ ༑ རང་གི་ཡོན་ཏན་འབད་པས་སྒྲུབ། །དགྲ་བོ་གསོད་པར་འདོད་པ་རྣམས། ། མཚོན་ཆ་འབད་ནས་བསྒྲུབ་ལ་ལྟོས། །གཡོ་ཅན་ཚིག་ལ་དྲོན་འཇུག་པས། །དྲང་པོས་དེ་ལ་བརྟག་དཔྱད་དགོས། །བསླུས་རྗེས་ཁོ་བོ་དྲང་ངོ་ཞེས། །རང་ལ་བསྟོད་པས་ཅི་ཞིག་ཕན། །གཡོ་ཅན་སོགས་ལ་གཡོ་སོགས་དང༌། །དྲང་པོ་སོགས་ལ་དྲང་པོ་སྟེ། །མི་བརྟན་པ་ལ་བརྟན་དགོས་ཞེས། །བྱ་བ་སྔོན་གྱི་ཡིག་ཚངས་ཡིན།། མཁས་པས་རྟག་ཏུ་དགྲ་ལ་ཡང༌། །གཉེན་དེས་རྐྱེན་དུ་བྱ་ན་ལེགས། །དེ་ཡིས་འདུམ་ལ་མི་ཕན་ཡང༌། །ངེས་པར་གནོད་སེམས་འཇིལ་བའི་སྨན། །ཚིག་ངན་བརྗོད་པས་འཇིག་རྟེན་དུ། །འདོད་པ་འགྲུབ་པ་མི་སྲིད་ཀྱིས། །ཡིད་ལ་རང་འདོད་བསྒྲུབ་ན་ཡང༌། །ངག་གིས་ཀུན་དང་མཐུན་པར་གྱིས། །རང་དང་གཞན་གྱི་དོན་གྲུབ་ན། །འཇམ་རྩུབ་ཇི་ལྟར་བྱས་ཀྱང་རུང༌། །ཐབས་ལ་མཁས་པའི་སྤྱོད་པ་ལ། །གཡོ་སྒྱུ་ཐུབ་པས་མ་གསུངས་སོ། །ཐ་མར་ཤིན་ཏུ་ཕན་པའི་གྲོས། ། འཕྲལ་ལ་སྡུག་ཀྱང་མཁས་པས་བསྟེན། །རྒས་ཤིང་གདུངས་ན་ཡོན་ཏན་རྣམས།། བུ་གཅིག་པ་ལ་མཁས་རྣམས་སློབ། །ལོངས་སྤྱོད་ཧ་ཅང་འཕེལ་དྲགས་ན། །དེ་ལ་རྒུད་པ་ཤིན་ཏུ་ཉེ། །ཆུ་ཡིས་ཤིན་ཏུ་གང་བ་ཡི། །རྫིང་བུ་སྟོང་ངམ་ཡང་ན་འདྲལ།།

སྐྱེ་བོ་འགའ་ལ་ཕན་པའི་ལས། །ལ་ལས་དེ་ལ་འཇུག་མི་རུང༌། །སྒོག་སྐྱ་རླུང་ལ་ཕན་མོད་ཀྱི། །མཁྲིས་པའི་ནད་ལ་དུག་ཏུ་འགྱུར། །ཉམ་ཆུང་རྟག་ཏུ་བསྐྱང་དགོས་དང༌། །འགྲོགས་ན་ཆེན་པོ་ཉམས་དྭོགས་ཡོད། །ཞུན་མར་སྣོད་དུ་བཞག་གྱུར་ན། །སྣོད་ལ་བྱི་བས་མི་རྨུགས་སམ། །ངན་པ་རྣམས་ལ་བརྟེན་བྱས་ན། ། ངན་པའི་ཤན་གྱིས་རང་ལ་གནོད། །ཡུར་བའི་ཆུ་ལ་བརྟེན་པ་ཡི། །ཉ་རྣམས་ཞིང་ལ་འགྲེམས་ལ་ལྟོས། །གཞུང་ངན་བདག་ལ་བརྟེན་འཆའ་ན། །དེ་ལ་ཅུང་ཟད་བྱིན་ཏེ་བསྐྲད། ཁྱིམ་དུ་ལྟས་ངན་བྱུང་གྱུར་ན། །ནོར་ལས་ཕྲི་སྟཻ་བཟློག་པ་དགོས།།དམ་པ་གཞན་དུ་འགྲོ་ན་ཡང༌། །བསྙེན་བསྐུར་བྱས་ཏེ་ཉེ་བར་བཞག །ནོར་བུ་རིན་ཆེན་རྟག་མཆོད་ན། །བཀྲ་ཤིས་དཔལ་དང་བསམ་པ་འགྲུབ། །དམན་པའི་སྐྱེ་བོ་བསྟོད་དྲགས་ན། །ཕྱི་ནས་དེ་ཉིད་ཁྱད་དུ་གསོད། །མཁའ་ལ་མི་གཙང་གཏོར་གྱུར་ན། །འཐོར་བ་པོ་ཡི་སྤྱི་བོར་འབབ། །སྐྱེ་བོ་བློ་ལྡན་མགོ་སྨད་ན།། སྨོད་བྱེད་ཉིད་ལ་ཉེས་པ་འཕོག །མར་མེ་ཐུར་དུ་ཁ་བསྟན་ན། །སྟོན་པ་པོ་ཡི་ལག་པ་སྲེག །གང་དང་གང་གིས་གནས་ཡིན་པར། །དེ་དང་དེ་ཡི་གནས་སུ་བཞག ༑ གཙུག་རྒྱན་རྐང་པར་མི་གདགས་ཏེ། །རྐང་པའི་རྐང་རྒྱན་སྤྱི་གཙུག་མིན ༑ ༑ བྱ་བ་ཆེན་པོ་སྒྲུབ་པའི་ཚེ། །འབད་པ་ཡིས་ནི་གྲོགས་བཟང་བརྟེན། ། ནགས་ཚལ་ཆེན་པོ་མེས་བསྲེག་ན། །རླུང་ཞིག་ཅི་ནས་གྲོགས་སུ་དགོས། ། བྱམས་པས་ཁྱབ་པའི་ཚིག་སྨྲ་བ། །བསྒྲུབ་སླ་གཞན་དགའ་སྡུད་པའི་མཆོག ། ནོར་གྱིས་མགུ་བར་སུ་ཡིས་ནུས། །ལུས་སྲོག་བཏང་ཡང་ཕྱེད་མི་ཚིམས། །ཕོངས་ཀྱང་གདུང་བར་མི་བྱ་སྟེ། །འབྱོར་ཡང་དགའ་བས་དྲེགས་མི་བྱ། །ལས་ཀྱི་འཕེན་པ་རྒྱང་རིང་བས། །སྐྱིད་སྡུག་སྣ་ཚོགས་ད་གདོད་འབྱུང༌། །ལེགས་པར་བཤད་པ་རིན་པོ་ཆེའི་གཏེར་ལས་བྱ་བ་བརྟག་པ་སྟེ་རབ་ཏུ་བྱཻད་པ་བརྒྱད་པའོ།། །།འགྲོ་མགོན་སངས་རྒྱས་བཞུགས་བཞིན་དུ། །སྟོན་པ་གཞན་ལ་གུས་བྱེད་པ ༑ ༑ ཡན་ལག་བརྒྱད་ལྡན་ཆུ་འགྲམ་དུ། །བ་ཚྭའི་ཁྲོན་པ་བརྐོ་བ་ཡིན།

།དངོས་པོ་གང་དང་གང་ལ་ཡང༌། །གོམས་ན་དཀའ་བ་ཅི་ཡང་མེད། །བཟོ་ཡི་རིག་བྱེད་སྦྱངས་པ་ལྟར། །དམ་ཆོས་དཀའ་བ་མེད་པར་འགྲུབ། །གང་ཞིག་ཉུང་ངུས་ཆོག་ཤེས་པ། །དེ་ཡི་ལོངས་སྤྱོད་ཟད་མི་ཤེས། །ཆོག་ཤེས་མེད་པ་ཚོལ་བ་ལ། །སྡུག་བསྔལ་ཆར་བཞིན་རྒྱུན་དུ་འབབ། །ནམ་དགོས་ཚེ་ན་ལེན་པ་ཡི། །ནོར་ནི་སྦྱིན་པར་ཐུབ་པས་གསུངས། །བསགས་པའི་ནོར་ནི་སྦྲང་རྩི་ལྟར། །ནམ་ཞིག་གཞན་གྱིས་སྤྱོད་པར་འགྱུར། །འཇིག་རྟེན་འདི་ན་བུན་བཏང་བས། །དངོས་པོ་ཐོབ་པའི་ངེས་པ་མེད། །སློང་ལ་བྱིན་ན་འབད་མེད་པར། །ཆུང་ཡང་བརྒྱ་འགྱུར་ཐོབ་པ་ཡིན ༑ ༑ འཇུངས་ལ་ཕྱུག་པོ་མི་སྲིད་ཅིང༌། །གཏོང་ལ་དབུལ་པོ་མི་སྲིད་པས། ། འཇུངས་པ་ནོར་དད་ཆུང་བ་དང༌། །གཏོང་བ་ནོར་ལ་རྔམ་པ་འདྲ། །བྱིན་ན་དབུལ་གྱུར་དོགས་པ་ཡིས། །འཇུངས་པས་སྦྱིན་པ་མི་གཏོང་ལ། །སེར་སྣས་ངེས་པར་ཕོངས་འགྱུར་བས། །བློ་ལྡན་ཅུང་ཟད་རྙེད་པ་གཏོང༌། །བཞག་ན་ནོར་སྐྱེད་མི་འཕེལ་བས། །ཚོང་པ་ཟོང་རྣམས་འགྲེམས་པ་ལྟར། །བསགས་ན་དབང་ཕྱུག་མི་ཐོབ་པས། །མཁས་པས་ཚོང་བཞིན་ཕྱོགས་བཅུར་སྟེར། །བྱེ་བ་སྟོང་ཕྲག་གཏེར་ཡོད་ཀྱང༌། །སུ་ཞིག་ལ་ཡང་གཏོང་མི་བྱེད། །དེ་དག་འཇིག་རྟེན་འདི་དབུལ་ཞེས། །ཐོས་མང་རྣམས་ཀྱིས་དེ་སྐད་བཤད། །རིགས་རྒྱུད་རྒུད་ཀྱིས་དོགས་པས་ན། །བློ་ཆུང་ཅུང་ཟད་རྙེད་པ་སོགས། །མཁས་པ་རིགས་རྒྱུད་མཐོ་ཐོབ་ཕྱིར། །གསུག་བཞིན་གཞན་ལ་སྦྱིན་པ་གཏོང༌། །རིགས་རྒྱུད་ཕྱུག་པོར་བྱ་སྙམ་ནས། །རང་ཉིད་བཙོངས་ནས་བུ་ལ་སྟེར། །བུ་ངན་ཕ་ལ་རྒོལ་བཞིན་དུ། ། ནོར་རྣམས་བརླག་ནས་ཁྱི་བཞིན་འཁྱམ། །ཇི་ལྟར་ཕ་མ་བུར་བྱམས་ཀྱང༌། །དེ་ལྟར་བུ་ཚས་ཕ་མ་མིན། །ཕ་མས་བུ་ཚ་བསྐྱངས་བསྐྱངས་ནས། །ཕ་མ་རྒས་ནས་བུ་ཚས་བརྙས། །ནོར་སོགས་འཇུངས་པའི་ཕྱུག་པོ་དང༌། །དགོས་སར་གཏོང་བའི་ཕྱུག་པོ་གཉིས། །རང་དང་རིགས་རྒྱུད་གཉིས་ཀ་ལ། །འཇིག་རྟེན་གཞན་གྱིས་བྱེ་བྲག་འབྱེད། །སྲིད་པའི་ཁོལ་པོར་གྱུར་པ་རྣམས།

།སྲོག་དང་བསྡོས་ནས་ནོར་ཕྱིར་འབྲེང༌། །ཆོག་ཤེས་ཅན་གྱིས་ནོར་རྙེད་ཀྱང༌། །དེས་པ་བཞིན་དུ་གཞན་ལ་སྟེར། །བདོག་པ་བཏང་བས་སྦྱིན་པ་རྫོགས། །དེ་ལ་ཁྲོ་ན་བཟོད་པ་འཕེལ། ། ཚིམ་ན་རྗེས་སུ་ཡི་རངས་བསྒཽམ། །དེས་ན་སྦྱིན་པ་ཆོས་ཀྱི་མཆོག །སྡུག་བསྔལ་རྒྱ་མཚོའི་སྣོད་གྱུར་པ། །ལུས་འདི་དགྲ་དང་འདྲ་མོད་ཀྱྀ། བློ་དང་ལྡན་པས་འཁོལ་ཤེས་ན། །འདི་ལ་བསོད་ནམས་རྟེན་དུ་རུང༌། །སྐད་ཅིག་འཇིག་པའི་ཚེ་ན་ཡང་ ༑ ༑ དགེ་བའི་བག་ཆགས་རིང་དུ་འཁྱེར། །རླུང་གིས་བསྒོས་པའི་ཙནྡན་དྲི། ། རིང་དུ་འཐུལ་ཡང་དགའ་བ་སྐྱེ། །ཡུན་རིང་བདེ་བ་སྤྱད་སྤྱད་ནས། །འབྲལ་བའི་སྡུག་བསྔལ་ལྷག་པར་ཆེ། །རང་དབང་མེད་པར་འཆི་དགོས་པ། །འདི་ལ་རྟག་འཛིན་དེ་དག་བརླག །གཉེན་བཤེས་ཀུན་གྱིས་མཐའ་བསྐོར་ཏེ། །གཅོམ་བསྐྱུངས་མིག་རྩ་ཤིན་ཏུ་ཞན། །གང་ཕྱོགས་འགྲོ་བའི་གཏོལ་མེད་པ། །དེ་ཚེ་དགེ་བ་གཞན་རྣམས་ཕུང༌། །ངན་སོང་གསུམ་པོའི་ནད་རྣམས་ནི། །མ་བྱུང་བ་ནས་གསོ་བར་བྱ། །གནམ་ལྕགས་མགོ་ལ་བབ་པ་ལྟར། །ཐོག་ཏུ་བབ་ན་ཅི་བྱར་ཡོད ༑༑ མཛའ་བཤེས་ཀུན་དང་བྲལ་བ་དང༌། །ངེས་པར་འཆི་བ་ཤེས་བཞིན་དུ། ། ད་དུང་བདེ་བར་གཉིད་ཕེབས་པ། །བདག་ཉིད་སྙིང་ལ་ཅི་ཞིག་ཞུགས། །གང་གིས་བརྩོན་པར་མི་ནུས་ཀྱང༌། །ཅི་ནས་ངན་འགྲོར་མི་ལྟུང་བྱ། །དཔའ་བོས་དགྲ་སྡེ་མ་སོད་ནའང༌། །རང་ཕྱོགས་གསོད་པར་བྱེད་དམ་ཅི། །འཕྲལ་དུ་ཅུང་ཟད་སྡུག་ན་ཡང༌། །རྒྱུན་དུ་བདེ་བ་མཁས་པས་བསྟེན། །གཏར་བསྲེག་དག་གིས་ནད་འདོན་པ། །སྨན་པ་མཁས་པའི་གཞུང་ལུགས་ཡིན། །གལ་ཏེ་གཞན་དག་ཕུན་ཚོགས་པས། །བདག་གི་ཡིད་ལ་མི་བཟོད་ན། །དེ་ཡིས་རང་འབྱོར་འཇོམས་པའི་ཕྱིར ༑ ༑ རང་ལ་ཕྲག་དོག་བྱེད་པར་ཟད། །གནོད་པར་བྱ་ཕྱིར་དགྲ་འཇོམས་ན། ཁྱོད་ཀྱིས་ཁྲོ་བ་ཁོ་ན་ཆོམས། ཁྲོ་བས་འཁོར་བ་ཐོག་མེད་ནས། །བདག་ལ་གནོད་པ་མཐའ་ལས་འདས། །གལ་ཏེ་དགྲ་ཀུན་བརླག་འདོད་ན། །བསད་པས་དེ་ཀུན་ག་ལ་འཛད། །རང་གི་ཁྲོ་བ་གཅིག་བཅོམ་པས། །དགྲ་ཀུན་ཅིག་ཅར་བསད་པ་ཡིན།

།མཐུ་ཆེན་གཟུ་ལུམ་སྤྱོད་པ་ལ། ཁྲོས་ན་རང་ལ་ལྷག་པར་གནོད ༑ ༑ དམ་པ་ཉེ་བར་ཞི་བ་ལ། ཁྲོ་བ་བྱ་རྒྱུ་ག་ལ་ཡོད། །སྡོང་བུ་གཅིག་ལས་སྐྱེས་པ་ཡི། །རྩྭ་རྣམས་རླུང་གིས་ཕྱཽགས་བཅུར་འཐོར། །དེ་བཞིན་ལྷན་ཅིག་སྐྱེས་པ་ཡི། །སྐྱེ་བོ་ལས་ཀྱིས་སོ་སོར་འབྲལ། །སྔོན་ཆད་མ་མཐོང་འབྲེལ་བར་འཐམས ༑ ༑ དེ་ནས་སླར་ཡང་གཞན་འགྲོ་བའི། །མི་དེ་བདག་དང་ཅིར་འབྲེལ་ན ༑ ༑ ཤི་ནས་མྱ་ངན་ཆེན་པོ་བྱེད། །རང་དོན་འབད་པས་བསྒྲུབ་འདོད་ན། །དེ་ཡིས་དང་པོར་གཞན་དོན་སྒྲུབས། །རང་དོན་ཁོ་ན་གཙོར་བྱེད་པ། །དེ་ཡིས་རང་དོན་འགྲུབ་མི་སྲིད། །མི་གང་གཞན་དོན་གཙོར་བྱེད་ན། །གཡོ་ཅན་རང་དོན་སྒྲུབ་པ་འདྲ། །རང་དོན་འབའ་ཞིག་གཙོར་བྱེད་པ། །གཞན་མགོ་འདོན་ཕྱིར་དྲང་བ་འདྲ། །བློ་ལྡན་ཚེ་འདི་བསྒྲུབ་ན་ཡང༌། །ཆོས་ཀྱིས་བསྒྲུབ་ན་བདེ་བར་འགྲུབ།། དམ་པ་རྣམས་དང་ཆོམ་རྐུན་གྱི། །ཕུན་སུམ་ཚོགས་པའི་ཁྱད་པར་ལྟོས། །མི་རྣམས་ཚེ་ཐུང་དེ་ཡི་ཕྱེད། །མཚན་མོ་གཉིད་ལོག་ཤི་དང་འདྲ། །ན་རྒ་སྡུག་བསྔལ་སྣ་ཚོགས་ཀྱིས། །ཕྱེད་པོའང་བདེ་བ་སྤྱད་དུ་མེད། །སྐྱེ་བོ་ཀུན་གྱི་དྲུང་སྡོད་པའི།། འཆི་བདག་གལ་ཏེ་མངོན་སུམ་མཐོང༌། །བྱ་བ་གཞན་དག་ལྟ་ཅི་སྨོས། །ཟ་བར་དྲན་པའི་ནུས་པ་མེད། ཁྱོད་ཀྱིས་བྱ་བ་ཟིན་ནམ་ཞེས། །འཆི་བདག་སྡོད་པར་མི་འགྱུར་གྱིས། །ངེས་པར་བྱ་དགོས་ཡོད་ན་ནི། །དེ་རིང་ཉིད་དུ་བརྟུན་ལ་གྱིས། ། བདག་གི་བྱ་བ་མ་ཟིན་པས། །རེ་ཞིག་དེ་རིང་ཁྱོད་བཞུགས་ཞེས། །མཆི་མས་བརྣངས་ཏེ་གསོལ་བཏབ་ཀྱང༌། །འཆི་བདག་བཅོས་སུ་ག་ལ་རུང༌། །འདུ་འཛི་སྤངས་པ་བདེ་བ་སྟེ། །མིན་ན་བཟང་པོ་རྣམས་དང་འགྲོགས། །དུག་སྦྲུལ་གསོ་བ་ག་ལ་རུང༌། །གསོ་ན་བཟླས་བརྗོད་བརྩོན་པར་བྱ། །སེམས་ནི་རྣམ་པར་གཡེངས་པ་ལ། །དམ་ཆོས་བསྒྲུབ་པའི་གོ་སྐབས་མེད། །ཉེ་བར་ཞི་བར་གནས་པ་ལ། ། སེམས་ནི་ལས་རུང་ཤིན་ཏུ་ཉེ། །དམིགས་པ་ཀུན་ལ་རབ་མཁས་ཤིང༌། །ཏིང་ངེ་འཛིན་གྱིས་སེམས་དུལ་བ། །འཕགས་པའི་ཆོས་ལ་རབ་སྦྱངས་ན།

།ཡོན་ཏན་ཀུན་གྱི་ཞིང་ས་ཡིན། །བླུན་པོ་སློབ་པ་ངོ་ཚར་འཛིན། །མཁས་རྣམས་མ་བསླབས་ངོ་ཚར་འཛིན། །དེས་ན་མཁས་རྣམས་རྒས་གྱུར་ཀྱང༌། །ཕྱི་མའི་དོན་དུ་རིག་པ་སློབ ༑ ༑ ཤེས་རབ་མེད་པའི་རྒྱུ་མཚན་གྱིས། །བླུན་པོ་ཡོན་ཏན་མི་སློབ་ལོ། ། བརྟགས་ན་ཤེས་རབ་མེད་ཉིད་ཀྱིས། །བླུན་པོས་འབད་པ་ལྷག་པར་དགོས། །སྐྱེ་བ་སྔ་མར་མ་བསླབས་པས། །ཚེ་འདིར་བླུན་པོར་མཐོང་ནས་ནི། །ཕྱི་མར་བླུན་པོར་སྐྱེ་དོགས་པས། །ཚེ་འདིར་དཀའ་ཡང་འབད་དེ་མཉན། །བསྒོམས་ན་ཐོས་པ་མི་དགོས་ཞེས། །བླུན་པོ་བློ་རྒྱ་ཆུང་ངུ་སྨྲ། །ཐོས་པ་མེད་པར་བསྒོམ་པ་ཙམ། ། འབད་ཀྱང་དུད་འགྲོའི་སྒྲུབ་ཐབས་ཡིན། །རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། །མ་བསླབས་པ་ལ་ཀུན་མཁྱེན་དུ། །འགྲོ་ན་རྒྱུ་འབྲས་ག་ལ་བདེན། །ཐོས་པ་མེད་པའི་བསྒོམ་པ་དེ། །རེ་ཞིག་གྲུབ་ཀྱང་མྱུར་དུ་འཇིག །གསེར་དངུལ་ལེགས་པར་བཞུ་ན་ཡང༌། །མེ་དང་བྲལ་ན་སྲ་བར་འགྱུར ༑ ༑ ཤེས་རབ་ཀྱིས་ནི་གཏིང་བརྟགས་ནས། །ཉེས་རྒྱུ་སྤོང་བ་སྒོམ་པ་ཡིན།། ལུས་ཀྱི་དྲི་མ་བཀྲུས་པ་ལྟར། །བསྒོམས་ཀྱང་རིང་ཞིག་ལོན་ནས་ལྡོག །རྒྱུ་འབྲས་ཕུལ་བྱུང་མ་ཚོགས་པར། །བདག་མེད་རྟོགས་ཀྱང་འཚང་མི་རྒྱ། །ཐབས་མཆོག་དག་གིས་མ་བསྒྲུབས་པའི། །བདེན་པར་མཐོང་ཡང་དགྲ་བཅོམ་ཡིན། ། དེས་ན་ཆོས་རྣམས་ལེགས་རྟོགས་ཏེ། །ཏིང་ངེ་འཛིན་ལ་སེམས་བཞག་ན། །ཉེས་པ་བག་ཆགས་དང་བཅས་པ། །གང་གིས་སྤངས་པ་རྫོགས་འཚང་རྒྱ། །གང་ལ་བློ་གྲོས་མི་ལྡན་ན། །བསྟན་བཅོས་ལེགས་ཀྱང་སུ་ཞིག་ལེན། །ནོར་བུས་སྤྲས་པའི་གསེར་གྱི་རྒྱན། །མཛེས་ཀྱང་བ་ལང་ག་ལ་ལྟ། །མཁས་པ་རྣམས་ཀྱིས་ལེགས་བཤད་ཀུན། །ཤིན་ཏུ་བདེན་པར་གོ་བཞིན་དུ། །དེ་དོན་ཉམས་སུ་མི་ལེན་ན། ། བསྟན་བཅོས་ཤེས་ཀྱང་ཅི་ཞིག་བྱ། །རང་ལ་དགོས་པའི་བསྟན་བཅོས་རྣམས། ། ཉི་མ་རེ་རེ་ཚིག་རེ་ཟུངས། །གྲོག་མཁར་དང་ནི་སྦྲང་རྩི་ལྟར། །རིང་པོར་མི་ཐོགས་མཁས་པར་འགྱུར། །ལེགས་པར་སྤྱོད་ལ་འཇུག་འདོད་ན།

།ཅི་ནས་དེ་ཡིས་ཁ་མཉན་ཏེ། །དམ་པ་ཀུན་ཏུ་སྲན་བཙུགས་ནས། །སྲོག་ལ་བབ་ཀྱང་ལུགས་བཞིན་བསྐྱང༌། །དེ་ལ་འབད་པས་གཞུང་ལུགས་ནས། །འབྱུང་བཞིན་གཉེན་པོས་བསྒྲུབ་ནུས་ན། །མཁས་རྣམས་བརྫུན་པ་མི་གསུང་གིས། །འདི་ཡི་ཕན་ཡོན་ཕྱི་ནས་ལྟོས། །སྔོན་ཡང་འདི་བཞིན་སྤྱད་རྣམས་འཕེལ། །ད་ལྟ་ན་ཡང་དེ་ལྟར་མཐོང༌། །གཏན་ཚིགས་བཟང་པོ་འདི་ཡིས་ནི། །མ་འོངས་རྣམས་ཀྱང་ཕུན་ཚོགས་འཐོབ། །བློ་ལྡན་རང་གིས་ཤེས་ན་ཡང༌། །མཁས་པའི་གཞུང་ལུགས་གུས་པས་བལྟ། །རིན་ཆེན་ཤིན་ཏུ་བཟང་པོ་ཡང༌། །མ་བཙོངས་བར་དུ་རིན་ཐང་ཆུང་

༑ ༑ ནགས་ཚལ་ཤིན་ཏུ་མང་མོད་ཀྱང༌། །ཙནྡན་ས་མཆོག་སྐྱེ་བ་ཉུང༌། །དེ་བཞིན་མཁས་པ་མང་ན་ཡང༌། །ལེགས་བཤད་འབྱུང་བ་ཤིན་ཏུ་དཀའ། །རྟ་མཆོག་འགྲོ་བའི་ཚེ་ན་ཤེས། །གསེར་དངུལ་བཞུ་ན་ཤེས་པར་འགྱུར། །གླང་ཆེན་གཡུལ་ངོར་ཤེས་འགྱུར་ཏེ། །མཁས་པ་ལེགས་བཤད་རྩོམ་ན་ཤེས། །གང་ཞིག་འཇིག་རྟེན་ཐམས་ཅད་ཀྱིས། །རང་ལ་ཚད་མར་བྱེད་འདོད་ན། །དེ་ཡིས་གཞུང་འདི་ལེགས་བརྟགས་ཏེ། །གཉེན་པོ་བསྐྱེད་ལ་འབད་དེ་བསྒྲུབ། །འཇིག་རྟེན་བྱ་བ་ལེགས་ཤེས་པ། །དེ་ཡིས་དམ་པའི་ཆོས་ལུགས་འགྲུབ། །དེས་ན་ཆོས་ལུགས་སྤྱོད་པ་དེ། །བྱང་ཆུབ་སེམས་དཔའི་རྣམ་ཐར་ཡིན། །ལེགས་པར་བཤད་པ་རིན་པོ་ཆེའི་གཏེར་ལས་ཆོས་བརྟག་པ་ཞེས་བྱ་བ་སྟེ་རབ་ཏུ་བྱེད་པ་དགུ་པའོ།། །།འཚོ་བྱེད་ཟས་སུ་སྒྲོ་བཏགས་ནས། །སྨན་གྱིས་ནད་ཆེན་གསོ་བ་ལྟར། ། འཇིག་རྟེན་ལུགས་ཀྱི་རྗེས་འབྲངས་ནས། །བདག་གིས་དམ་པའི་ཆོས་འདི་བསྟན ༑ ༑ ཐོས་པ་རྒྱ་མཚོའི་གླིང་ལས་ལེགས་འཁྲུངས་ཤིང༌། །བློ་གྲོས་ཀླུ་ཡི་དབང་པོས་ལེགས་བཟུང་བ། །དཔལ་ལྡན་ལེགས་པར་བཤད་པ་རིན་ཆེན་གཏེར ༑ ༑ བློ་གསལ་བློ་ཡི་བང་མཛོད་གང་བ་དང༌། །མཁས་པ་རྣམས་ཀྱི་འདོད་རྒུ་བསྒྲུབ་པའི་ཕྱིར། །ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ། །བཟང་པོས་དགེ་བའི་ཡིད་ཀྱིས་ལེགས་བརྟགས་ནས། །ཕྱོགས་རྣམས་གསལ་བར་བྱ་ཕྱིར་འདི་ཕྱེའོ། །དེ་ལས་བྱུང་བའི་དགེ་བ་དྲི་མ་མེད། །བསིལ་ཟེར་བྱེད་པའི་འོད་ལྟར་རབ་གསལ་བས། །སྐྱེ་བོ་སྙིང་གི་མུན་པ་ཕྱིར་བསལ་ཏེ། །བློ་གསལ་བློ་ཡི་ཀུ་མུད་རྒྱས་གྱུར་ཅིག །ཤེས་བྱ་ཀུན་ལ་རབ་སྦྱངས་པས། །ཐམས་ཅད་མཁྱེན་པ་ཐོབ་བྱའི་ཕྱིར། །དེས་ན་བདག་གི་བསྟན་བཅོས་འདི། །རྫོགས་པའི་སངས་རྒྱས་ཐོབ་ཕྱིར་བྱས། །ལེགས་པར་བཤད་པ་རིན་པོ་ཆེའི་གཏེར་ཞེས་བྱ་བའི་བསྟན་བཅོས ༑ ཡུལ་བྱང་ཕྱོགས་ཀྱྀ་རྒྱུད་ཁ་བ་ཅན་གྱི་ལྗོངས། བྱང་ཆུབ་ཀྱི་སྙིང་པོ་རྡོ་རྗེའི་གདན་ལས་དཔག་ཚད་བརྒྱ་བགྲོད་པའི་གནས། གཙང་ལ་སྟོད་གྲོམ་པ་དཔལ་ས་སྐྱའི་གཙུག་ལག་ཁང་དུ་གནས་པ།

འཇམ་པའི་དབྱངས་ཀྱི་ཐུགས་ཀྱི་འོད་ཟེར་གྱིས་བློའི་པདྨོའི་ཟེའུ་འབྲུ་ཅུང་ཟད་ཁ་བྱེ་བས། སྒྲ་དང༌། ཚད་མ་དང༌། སྙན་ངག་དང༌། སྡེབ་སྦྱོར་དང༌། ཚིག་གི་རྒྱན་དང༌། བདེ་བར་གཤེགས་པའི་གསུང་རབ་ཀྱི་དོན་ཡོངས་སུ་གྲགས་པ་ཕལ་མོ་ཆེ་ཐོས་ཤིང༌། རྟོགས་ནས་ཁོང་དུ་ཆུད་ཅིང་འདྲིས་པར་བྱས་པས། ལུང་དང་རིགས་པ་དང་མན་ངག་གི་གནད་ཕྱིན་ཅི་མ་ལོག་པར་བློ་གྲོས་ཀྱི་སྣང་བ་ཐོབ་པ། འཆད་པ་དང༌། རྩོམ་པ་དང༌། རྩོད་པ་ལ་སོགས་པའི་ཚུལ་ལ་སྤོབས་པ་དགེ་བ་ཅན། ཤཱཀྱའི་དགེ་སློང་རིགས་པར་སྨྲ་བ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས། དཔལ་ས་སྐྱའི་དགོན་པར་ལེགས་པར་སྦྱར་བ་རེ་ཞིག་རྫོགས་སོ།། །།༄༅། ། ¡Ã གཞུང་ལུགས་ལེགས་པར་བཤད་པ་ཞེས་བྱ་བའི་བསྟན་བཅོས་ ( ¡¶ ལུ ¡· གྲུབ་མཐའ་རྣམ་པར་འབྱེད་པ་ ) བཞུགས་སོ། ། ༄༅། །རྒྱ་གར་སྐད་དུ། གྲནྡཿམ་ཏཾ་སུ་ཁྱཱ་ ( ¡¶ ཞ ¡· ཁྱེ་ ¡¶ ལུ ¡· + ཁྱྃ་ ) ནཾ་ནཱ་མ། བོད་སྐད་དུ། གཞུང་ལུགས་ལེགས་པར་བཤད་པ་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། །བདེ་གཤེགས་སྐུ་གསུམ་བདག་ཉིད་དམ་ཆོས་བདེན་པ་གཉིས། །རྒྱལ་སྲས་ཕྱིར་མི་ལྡོག་པ་མང་པོ་འདུས་པའི་མཆོག །སྐྱབས་གསུམ་སྐྱབས་ཀྱི་མཆོག་གྱུར་སྐྱབས་མེད་ཀུན་སྐྱོབ་ལ། །སྒོ་གསུམ་གུས་པས་ཕྱག་འཚལ་རྣམ་དག་མཆོད་པས་མཆོད། །འགྲོ་བའི་བླ་མ་རྫོགས་སངས་རྒྱས། ། བསྟན་པ་རིན་ཆེན་དགོས་འདོད་འབྱུང༌། །རིན་ཆེན་མངའ་བདག་དགེ་འདུན་གྱི།། འབངས་སུ་བདག་ནི་གཟུང་དུ་གསོལ། །སྤྲོས་དང་བྲལ་བའི་རང་བཞིན་སྤྲོས་པ་སྣ་ཚོགས་ཀུན། །སྤྲོས་ནས་བཤད་ན་སྤྲོས་པའི་རང་བཞིན་སྤྲོས་དང་བྲལ། །སྤྲོས་དང་སྤྲོས་བྲལ་དབྱེར་མེད་སྤྲོས་པའི་རིམ་པ་འདི། །སྤྲོས་པའི་རྒྱན་དུ་འགྱུར་ཞེས་བདག་ནི་སྤྲོ་བ་སྐྱེས། །ཤེས་བྱ་ཀུན་གྱི་གནས་ལུགས་ལ། །བློ་ལྡན་རྣམས་ཀྱི་བློ་ཁྱད་ཀྱིས། །བདེན་བརྫུན་འདི་ལྟར་འབྱེད་དོ་ཞེས། །མདོ་ཙམ་ལེགས་པར་བཤད་ཀྱིས་ཉོན། །རྟོག་པ་དང་ལྡན་པའི་སྐྱེ་བོ་རྣམས་གཞུང་ལུགས་ལ་མཁས་པར་བྱ་བའི་ཆེད་དུ་འདི་བརྩམ་མོ།

།འདི་ལ་གཉིས་ལས། མདོར་བསྟན་པ་ནི། གྲུབ་མཐས་བློ་མ་བསྒྱུར་བ་རྣམས་ན་རེ། ཉེར་ལེན་གྱི་ཕུང་པོ་འདི་བདེན་པ་ཡིན་ཞིང་ ༑ ཆུ་ཟླ་ལ་སོགས་པ་བརྫུན་པ་ཡིན་ནོ་ཟེར་རོ། །གྲུབ་མཐས་བློ་བསྒྱུར་བ་རྣམས་ན་རེ། རིགས་པས་མི་གནོད་པ་ནི་བདེན་པ་ཡིན་ཞིང༌། ཉེར་ལེན་གྱི་ཕུང་པོ་ལ་སོགས་པ་ནི་བརྫུན་པ་སྒྱུ་མ་ལྟ་བུ་ཡིན་ཞེས་ཟེར་རོ། །དེ་སྐད་དུ་ཡང་སྤྱོད་འཇུག་ལས། འཇིག་རྟེན་པ་ཡིས་དངོས་མཐོང་ཞིང༌། །ཡང་དག་ཉིད་དུའང་རྟོག་བྱེད་ཀྱི། །སྒྱུ་མ་ལྟ་བུ་མིན་པས་འདིར། །རྣལ་འབྱོར་པ་དང་འཇིག་རྟེན་རྩོད། ། ཅེས་སོ། །རྒྱས་པར་བཤད་པ་ལ་གཉིས་ལས། འཇིག་རྟེན་པའི་ལུགས་ནི་ཉེ་བར་ལེན་པའི་ཕུང་པོ་ལ་གཙང་བ་ལ་སོགས་པར་འཛིན་ཞིང་ངོ་ཚ་ཁྲེལ་ཡོད་ཀྱིས་ཀུན་ནས་བསླངས་ཏེ། ལུས་ངག་གི་བྱ་བ་ཚུལ་དང་མཐུན་པར་སྒྲུབ་པ་ནི་སྐྱེ་བོ་ཡ་རབས་ཡིན་ལ། ངོ་ཚ་ཁྲཻལ་མེད་ཀྱིས་ཀུན་ནས་བསླངས་ཏེ་ཡིད་དུ་མི་འོང་བའི་བྱ་བ་སྒྲུབ་པ་ནི་སྐྱེ་བོ་ངན་པ་ཡིན་ནོ། །དེ་སྐད་དུ་ཡང་ལུགས་ཀྱི་བསྟན་བཅོས་དམ་པའི་རྒྱན་ལས། བཀུར་བར་འོས་པ་ལེགས་འཁུར་ཞིང༌། །མགོན་མེད་རྣམས་ལ་ལྷག་པར་བྱམས། །བྱས་ལ་དྲིན་ལན་མི་བརྗེད་པ། །དམ་པ་རྣམས་ཀྱི་མཛད་སྤྱོད་ཡིན ༑ ༑ ངོ་ཚ་དོར་བའི་འཚོ་བ་དང༌། །སྡིག་དང་འབྲེལ་བའི་ལོངས་སྤྱོད་དང༌། ། མཛའ་བོ་བསླུས་པའི་མངའ་ཐང་བས། །དམ་པ་རང་ཉིད་འཆི་བ་བས ( ¡¶ ཞ ¡· འདམ ) ། །ཞེས་པ་དང༌། སྐྱེ་བོ་ངན་པ་སྡིག་ལ་དགའ། །བྱས་པ་དྲིན་དུ་མི་གཟོ་བ།། ངོ་ཚ་དགྲ་བོ་བཞིན་དུ་འདོར། །རང་དོན་གྲུབ་ན་ཅི་ཡང་བྱེད། །ངན་པ་ངན་པའི་གྲོགས་ཀྱིས་བསྐོར། །ངན་སྤྱོད་སྣ་ཚོགས་བྱས་གྱུར་ཏེ། །དུས་ཀྱིས་དེ་ལས་མ་བཏུབ་ཅེས། །ངན་པའི་ངན་ཤགས་དུས་ལ་འདེབས། །ཞེས་སོ། །གཞན་ཡང་འཇིག་རྟེན་གྱི་གཞུང་ལུགས་ལ་མཁས་པར་འདོད་ན་ཁོ་བོས་བྱས་པའི་ལེགས་པར་བཤད་པ་རིན་པོ་ཆེའི་གཏེར་ལ་སོགས་པར་བལྟ་བར་བྱའོ། །རྣལ་འབྱོར་པའི་ལུགས་ལ་གཉིས་ཏེ། མུ་སྟེགས་པ་དང༌།

སངས་རྒྱས་པའོ། །དང་པོ་ལ་གཉིས་ཏེ། གཟུང་འཛིན་གཉིས་སུ་སྨྲ་བ་དང༌། གཉིས་སུ་མེད་པར་སྨྲ་བའོ། ། དང་པོ་ལ་གཉིས་ཏེ། རྟག་པར་ལྟ་བའི་ཕྱོགས་ལ་བརྟེན་པ་དང༌། ཆད་པར་ལྟ་བའི་ཕྱོགས་ལ་བརྟེན་པའོ། །དང་པོ་ལ་གཉིས་ཏེ། །འདོད་པ་བརྗོད་པ་དང༌། དེ་དགག་པའོ། །དང་པོ་ལ་ལྔ་སྟེ། གྲངས་ཅན་པ་དང༌། ཕུར་བུ་པ་དང༌། བྱེ་བྲག་པ་དང་ ༑ རིག་པ་ཅན་པ་དང༌། གཅེར་བུ་པའོ། །གྲངས་ཅན་ནི། དྲང་སྲོང་སེར་སྐྱའི་རྗེས་སུ་འབྲངས་ཏེ། མུ་སྟེགས་པ་ཐམས་ཅད་ཀྱི་ཕྱི་མོ་ཡིན་ནོ། །དེ་སྐད་དུ་ཡང་དབུ་མ་ལ་འཇུག་པ་ལས། དེ་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་མང་ལུགས་ནི་ཐ་དད་གྱུར། །ཞེས་སོ། །དེ་ཡང་དེ་ཁོ་ན་ཉིད་གྲངས་ཉི་ཤུ་རྩ་ལྔ་སྨྲ་བས་གྲངས་ཅན་པ་ཞེས་བྱའོ། །དེ་སྐད་དུ་ཡང་དབང་ཕྱུག་ནག་པོས། རང་བཞིན་ལས་ཆེན་དེ་ལས་ང་རྒྱལ་ཏེ། །དེ་ལས་ཚོགས་ནི་རྣམ་པ་བཅུ་དྲུག་འབྱུང༌།། དེ་ལྟར་བཅུ་དྲུག་བྱུང་བ་དེ་ལས་ཀྱང༌། །དེ་ཙམ་ལྔ་ལས་འབྱུང་བ་རྣམ་ལྔ་འབྱུང༌།། ཞེས་སོ། །དེའང་ཤེས་བྱ་ཐམས་ཅད་ཤེས་པའི་བདག་ཤེས་རིག་གི་སྐྱེས་བུ་མཚན་ཉིད་ལྔ་སྟེ། ལྔ་གང་ཞེ་ན། ཟ་བ་པོའམ་ཡུལ་ལ་ལོངས་སྤྱོད་པ་པོ་དང༌། རྟག་པ་ཡིན་པ་དང། བྱེད་པ་པོ་མ་ཡིན་པ་དང༌། ཡོན་ཏན་མེད་པ་དང༌། བྱ་བ་མེད་པའོ།། དེ་སྐད་དུ་ཡང་འཇུག་པ་ལས། ཟ་པོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བརྟགས། །ཞེས་སོ། །དེ་ལ་ཟ་བ་པོ་ནི། རང་བཞིན་གྱིས་སྐྱཻས་བུ་ཡུལ་ལ་ལོངས་སྤྱོད་པའི་འདོད་པ་སྐྱེས་པ་ན། ཡུལ་སྒྲ་ལ་སོགས་པའི་རྣམ་འགྱུར་རྣམས་གཙོ་བོའི་ཁུག་མ་ནས་བཏོན་ནས་དེ་ལ་སྐྱེས་བུ་ལོངས་སྤྱོད་པའོ། །སྐྱེས་བུ་དེ་འཁོར་བ་ན་འཁོར་བའི་ཚེ་ཟ་བ་པོ་ཞེས་བྱའོ། ། སྐྱེས་བུ་འཁོར་བ་ལས་ཐར་བའི་ཚེ་རྟག་པ་ཞེས་བྱའོ། །རང་བཞིན་རྣམ་འགྱུར་དང་བཅས་པ་ཐམས་ཅད་གཙོ་བོའི་ཁུག་མར་ཞི་ནས་བདག་གཅིག་པུ་ཡན་གར་བར་གནས་པའོ། །བྱེད་པ་པོ་མ་ཡིན་ཏེ་གང་ཡང་མི་བསྐྱེད་པས་སོ།

།ཡོན་ཏན་མེད་པ་ནི་རྡུལ་མུན་པ་སྙིང་སྟོབས་གསུམ་མེད་པའོ། །བདག་དེས་ཐམས་ཅད་ལ་མ་ཁྱབ་ན་མ་ཁྱབ་པའི་སར་འགྲོ་དགོས་པས་བྱ་བ་དང་ལྡན་པར་འགྱུར་བ་ལས། ཡུལ་དུས་ཐམས་ཅད་ལ་ཁྱབ་པའི་ཕྱིར་བྱ་བ་མེད་པའོ། །སྐྱེས་བུ་དེས་ཤེས་པའི་ཤེས་བྱ་བ་ལ་གཙོ་བོ་དང༌། རང་བཞིན་དང༌། རྣམ་འགྱུར་ལས་རྡུལ་མུན་པ་སྙིང་སྟོབས་གསུམ་ཆ་མཉམ་པར་གནས་པའི་ཚེ་གཙོ་བོ་ཞེས་བྱའོ། །དེ་སྐད་དུ་ཡང་སྤྱོད་འཇུག་ལས། སྙིང་སྟོབས་རྡུལ་དང་མུན་པ་ཞེས། །བྱ་བའི་ཡོན་ཏན་མཉམ་གནས་ནི། །གཙོ་བོ་ཞེས་བྱར་རབ་བརྗོད་དོ། །མི་མཉམ་འགྲོ་བ་ཡིན་པར་བརྗོད ༑ ༑ དེ་ལ་རྡུལ་ནི་སེམས་ཡུལ་ལ་འཇུག་པའི་རང་བཞིན་ནོ། །མུན་པ་ཤེས་པ་ཡུལ་ལ་ཁ་མི་ཕྱོགས་པར་ཀུན་ཏུ་རྨོངས་པའོ། །སྙིང་སྟོབས་ནི་ཤེས་པ་ཡུལ་ལ་གསལ་བར་འཇུག་པ་དང༌། མྱུར་དུ་འཇུག་པའོ། །རང་གི་ངོ་བོ་གཞན་དུ་མི་འགྱུར་བ་དང༌། སྐྱེད་བྱེད་གཞན་གྱིས་མི་བསྐྱེད་པ་དང༌། རྣམ་འགྱུར་བསྐྱེད་པ་སྟེ ༑ ཆོས་གསུམ་དང་ལྡན་པས་ན་རང་བཞིན་ཞེས་བྱའོ། །རྣམ་འགྱུར་ནི་འདི་ལྟ་སྟེ ༑ རང་བཞིན་འདྲེ་མོ་འདྲ་བ་དེས་སྐྱེས་བུ་ཡུལ་ལ་ཞེན་པར་བྱེད་པ་ནི་རང་བཞིན་ལས་ཆེན་པོ་ཞེས་བྱའོ། །དེ་ནས་སྐྱེས་བུ་དེ་ཡུལ་ལ་ཡིད་དུ་འོང་བ་དང་མི་འོང་བ་ལ་སོགས་པ་སེམས་པར་བྱེད་པ་ནི། ཆེན་པོ་ལས་ང་རྒྱལ་ཞེས་བྱའོ། །ང་རྒྱལ་ནི་རྣམ་པ་གསུམ་སྟེ། རྣམ་པར་འགྱུར་བའི་ང་རྒྱལ་དང༌། སྙིང་སྟོབས་ཅན་གྱི་ང་རྒྱལ་དང༌། མུན་པ་ཅན་གྱི་ང་རྒྱལ་ལོ། །རྣམ་འགྱུར་ཅན་གྱི་ང་རྒྱལ་ལས་དེ་ཙམ་ལྔ་འབྱུང་སྟེ། གཟུགས་དང༌། སྒྲ་དང༌། དྲི་དང༌། རོ་དང༌། རེག་དེ་ཙམ་མོ།། དེ་ཙམ་ལྔ་ལས་འབྱུང་བ་ལྔ་འབྱུང་སྟེ། ས་དང་ཆུ་དང་མེ་དང་རླུང་དང་ནམ་མཁའོ ༑ ༑ སྙིང་སྟོབས་ཅན་གྱི་ང་རྒྱལ་ལས་དབང་པོ་བཅུ་གཅིག་འབྱུང་སྟེ། ལས་ཀྱི་དབང་པོ་ལྔ་དང༌། བློའི་དབང་པོ་ལྔ་དང༌། གཉིས་ཀའི་བདག་ཉིད་ཅན་གྱི་ཡིད་ཀྱི་དབང་པོའོ། །ལས་ཀྱི་དབང་པོ་ལྔ་ནི། སྨྲ་བའི་ལས་ལ་དབང་བྱེད་པ་ངག་གི་དབང་པོ་དང༌།

སྟེར་བའི་ལས་ལ་དབང་བྱེད་པ་ལག་པའི་དབང་པོ་དང༌། འགྲོ་བའི་ལས་ལ་དབང་བྱེད་པ་རྐང་པའི་དབང་པོ་དང༌། བཤང་བའི་ལས་ལ་དབང་བྱེད་པ་འཕོངས་ཀྱི་དབང་པོ་དང༌། ¡Ã ངལ་དང་ ( ¡¶ ཞ ¡· - ངལ་དང་ ) འཁྲིག་པའི་ལས་ལ་དབང་བྱེད་པ་མདོམ་གྱི་དབང་པོའོ། །བློའི་དབང་པོ་ལྔ་ནི། མིག་དང༌། རྣ་བ་དང༌། སྣ་དང༌། ལྕེ་དང༌། པགས་པའི་དབང་པོའོ། །མུན་པ་ཅན་གྱི་ང་རྒྱལ་གྱིས་ང་རྒྱལ་གོང་མ་གཉིས་ཀྱི་གྲཽགས་བྱེད་དོ། །དེ་ལ་རྩ་བའི་རང་བཞིན་ནི་རྒྱུ་གང་གིས་ཀྱང་མ་བསྐྱེད་པས་རྣམ་འགྱུར་མ་ཡིན་ནོ། །ཆེན་པོ་དང་ང་རྒྱལ་དེ་ཙམ་ལྔ་ནི་རྣམ་འགྱུར་ཕྱི་མ་བསྐྱེད་པས་རང་བཞིན་ཡིན་ལ་རྒྱུ་སྔ་མ་ལས་བྱུང་བས་རྣམ་འགྱུར་ཀྱང་ཡིན་ནོ། །དབང་པོ་བཅུ་གཅིག་ནི་ང་རྒྱལ་ལས་བྱུང་བ་དང༌། འབྱུང་བ་ལྔ་ནི་དེ་ཙམ་ལྔ་ལས་བྱུང་བས་རྣམ་འགྱུར་ཡིན་ལ་འབྲས་བུ་གང་ཡང་མི་བསྐྱེད་པས་རང་བཞིན་མ་ཡིན་ནོ། །སྐྱེས་བུ་ནི་རྣམ་འགྱུར་གང་ཡང་མི་བསྐྱེད་པས་རང་བཞིན་མ་ཡིན་ཞིང༌། རྒྱུ་གང་གིས་ཀྱང་མ་སྐྱེས་པས་རྣམ་འགྱུར་ཀྱང་མ་ཡིན་ནོ། ། དེ་སྐད་དུ་ཡང་ ( ¡¶ ཞ ¡·¡¶ ལུ ¡· + འཇུག་པ་ལས། ) ། རྩ་བའི་རང་བཞིན་རྣམ་པར་འགྱུར་མིན་ལ། །ཆེན་པོ་སོགས་བདུན་རང་བཞིན་རྣམ་འགྱུར་ཞིང༌། །བཅུ་དྲུག་པོ་ནི་རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་སོ།། དེ་ལྟར་རང་བཞིན་གྱི་གཙོ་བོའི་ཁུག་མ་ནས་ཡུལ་སྒྲ་ལ་སོགས་པའི་རྣམ་འགྱུར་རྣམས་བཏོན་ནས་སྐྱེས་བུས་ལོངས་སྤྱོད་དེ། རྣམ་འགྱུར་སྐྱེད་བྱེད་ཀྱི་རང་བཞིན་འདྲེ་མོ་འདྲ་བ་དེ་སྐྱེས་བུས་མ་ཚོར་བ་དེ་སྲིད་དུ་སྐྱེས་བུ་དེ་འཁོར་བ་པ་ཡིན་ནོ། ། སྐྱེས་བུ་དེ་རྣམ་འགྱུར་ལ་ལོངས་སྤྱད་པས་སྐྱུགས་ལོག་པ་དེའི་ཚེ་བསམ་གཏན་ བསྒོམ་པར་བྱེད་དེ། དེ་བསམ་གཏན་ལ་བརྟེན་ནས་མངོན་པར་ཤེས་པས་རང་བཞིན་འདྲེ་མོ་འདྲ་བ་དེ་མཐོང་བར་འགྱུར་རོ། །མཐོང་བ་དང་རང་བཞིན་དེ་ངོ་ཚ་ནས་འབྲོས་པར་འགྱུར་རོ། །སྐྱེས་བུ་ལས་ལོགས་ཤིག་ཏུ་འབྲལ་བར་བྱེད་དོ།

། དེ་དང་བྲལ་བས་དེས་བསྐྱེད་པའི་རྣམ་འགྱུར་ཐམས་ཅད་ཀྱང་སྐྱེ་བའི་རིམ་པ་ལས་ཟློག་ནས་དེ་ཉིད་དུ་ཐིམ་པར་འགྱུར་ཏོ། །དབང་པོ་བཅུ་གཅིག་ནི་སྙིང་སྟོབས་ཅན་གྱི་ང་རྒྱལ་དུ་ཐིམ། འབྱུང་བ་ལྔ་དེ་ཙམ་ལྔར་ཐིམ། དེ་ཙམ་ལྔ་རྣམ་ ( ¡¶ ཞ ¡· + པར་ ) འགྱུར་བའི་ང་རྒྱལ་དུ་ཐིམ། ང་རྒྱལ་དེ་ཉིད་མུན་པ་ཅན་གྱི་ང་རྒྱལ་དུ་ཐིམ ༑ དེ་བློའམ་ཆེན་པོར་ཐིམ། དེ་གཙོ་བོར་ཐིམ་སྟེ། བདག་སྐྱེས་བུ་འབའ་ཞིག་གསལ་བར་གནས་པ་ནི་ཐར་པ་ཞེས་བྱའོ། །དེ་ལྟར་གཙོ་བོ་དང༌། ཆེན་པོ་དང༌། ང་རྒྱལ་དང༌། དེ་ཙམ་ལྔ་དང༌། འབྱུང་བ་དང༌། དབང་པོ་བཅུ་གཅིག་དང༌། སྐྱེས་བུ་དང་བཅས་པ་ནི་དེ་ཁོ་ན་ཉིད་ཉི་ཤུ་རྩ་ལྔ་སྟེ། གང་གིས་འདི་མ་ཤེས་པ་ནི་འཁོར་བ་པ་ཡིན་ལ། སྔར་བཞིན་དུ་ཤེས་པ་ནི་ཐར་པ་སྟེ། ཇི་སྐད་དུ། ཁྱབ་འཇུག་གི་ཞལ་སྔ་ནས། རལ་པའམ་བྱི་བོའམ་ཅོད་པན་གྱི། །ཆ་ལུགས་གང་གིས་གནས་ཀྱང་རུང། །དེ་ཙམ་ཉི་ཤུ་ལྔ་ཤེས་ན། །གྲོལ་འགྱུར་འདི་ལ་ཐེ་ཚོམ་མེད། ། ཅེས་སོ། །དེ་ལྟར་ན་སྐྱེས་བུ་དང༌། གཙོ་བོ་དང་རང་བཞིན་རྣམས་ནི་རྟག་པ་དོན་དམ་པའི་རང་བཞིན་ཡིན་ལ། རྣམ་འགྱུར་རྣམས་ནི་མི་རྟག་པ་ཀུན་རྫོབ་ཡིན་ནོ་ཞེས་ཟེར་རོ། །དེ་རྣམས་ནི་གཙོ་བོ་རྒྱུར་སྨྲ་བའི་ལུགས་ཡིན་ཏེ། སྤྱོད་འཇུག་ལས། ཆོས་རྗེ་ས་པཎ་གསུང་རབ་དཔེ་བསྡུར་མ་པོད་དང་པོ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 166PAGE 165