ཏེ

༑ ལྷ་མོ་མཐར་བྱེད་དགའ་སྟེར་མ། །སྣ་ཚོགས་གཟུགས་ཅན་བརྩེར་ལྡན་མ།། ཟུངས་ཤིག་ཟུངས་ཤིག་སེམས་དཔའ་ཆེ། །བཟུང་བར་བྱས་ནས་མཆོད་པར་གྱིས ༑ ༑ ཞེས་བྱ་བ་བརྗོད་པར་བྱའོ། །དེ་ནས་ཤེས་རབ་དེས་དམ་ཚིག་བསྲུང་ནུས་སམ་ཞེས་དྲི་བར་བསམས་ལ། བཤང་གཅི་དག་ནི་ཟ་བ་དང༌། ཁྲག་དང་ཁུ་བ་དེ་བཞིན་ཏེ། །ཤ་ཆེན་བསྟེན་པར་བུ་སྤྲོའམ། །བུད་མེད་རྣམས་ལ་རྟག་གུས་ཤིང་ ༑ ༑ བྷ་གའི་པདྨར་འོ་བྱེད་པ། །བུ་ཁྱོད་ཅི་དགའ་སྤྲོ་གྱུར་ཏམ། །ཞེས་དྲི་བར་བྱའོ༑༑སློབ་མས་ཀྱང་དེ་ལྟ་བུ་ནུས་པར་དངོས་སུ་ལན་བྱ་སྟེ། །བུ་ཁྱོད་ཅེས་པའི་གནས་སུ་བདག་ནི་ཞེས་བྱ་བ་དང༌། ཏམ་ཞེས་བྱ་བའི་གནས་སུ་སྤྲོ་གྱུར་ཏོ་ཞེས་བྱའོ ༑༑ དེ་ནས་སློབ་དཔོན་གྱིས་མན་ངག་བསྟན་པར་བྱ་སྟེ། ཀྱེ་བུ་ཇི་སྲིད་དུ་ཐ་མལ་གྱི་རྣམ་པར་རྟོག་པ་དང་བཅས་པ་དེ་སྲིད་དུ་འཆིང་བར་འགྱུར་རོ།།དེ་བས་ན་ཁོ་བོས་ཁྱོད་ལ་རྡོ་རྗེ་སློབ་དཔོན་གྱི་དབང་བྱྀན་པས་ན་ཐམས་ཅད་ལྷའི་རྣལ་འབྱོར་དུ་བྱིན་གྱིས་བརླབས་སོ། །གསང་བའི་དབང་གིས་ནི་མཚན་མ་དང་རྣམ་པར་རྟོག་པ་ཐམས་ཅད་སྤངས་ཀྱིས་དེ་བས་ན་བདག་ནི་བཅོམ་ལྡན་འདས་འོད་དཔག་ཏུ་མེད་པའི་རྣལ་འབྱོར་གྱིས་ལ། ཤེས་རབ་ནི་གོས་དཀར་མོའི་རྣལ་འབྱོར་གྱིས་ཤིག །འདི་ནི་ལུས་བྱིན་གྱིས་བརླབས་པའོ། །དེ་ནས་བདག་གི་རྡོ་རྗེ་ནི་མི་དམིགས་པ་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པར་བྱིན་གྱིས་བརླབས་ལ། ཨོཾ་བཛྲ་ཞེས་སོགས་བརྗོད་ཅིང༌། ཆོས་འབྱུང་ནི་མི་དམིགས་པ་ལས་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱཿས་མཚན་པར་བསྐྱེད་ལ་ཨོཾ་པདྨ་ཞེས་སོགས་ཀྱི་བྱིན་གྱིས་རློབས་ཤིག །གཉིས་ཀའི་སྤྱི་བོར་ནི་ཨོཾ་དཀར་པོ། མགྲིན་པར་ནི་ཨཱཿདམར་པོའོ། །སྙིང་གར་ནི་ཧཱུྃ་ནག་པོའོ། །ལྟེ་བར་ནི་སྭཱ་སེར་པོའོ ༑ ༑ བརླ་གཉིས་ལ་ཧཱ་ལྗང་གུ་སྟེ་དེ་དག་ནི་དེ་བཞིན་གཤེགས་པ་ལྔ་དང་ཡུམ་ལྔའི་བདག་ཉིད་དུ་བྱིན་གྱིས་རློབ་པར་བྱེད་པ་སྟེ།

འདི་ནི་སྔགས་ཀྱི་འདུ་ཤེས་སོ༑༑དེ་ནས་སྙོམས་པར་ཞུགས་པ་ལ་བརྟེན་ཏེ། བདག་གིས་ལྷན་ཅིག་སྐྱེས་པའི་ཡེ་ཤེས་ཀྱི་དོན་རྟོགས་པར་བྱའོ། །ཞེས་པ་སེམས་ཀྱིས་བསམ་པར་བྱའི་ཀུན་ནས་དཀྲིས་པ་ལ་སོགས་པའི་སེམས་ཀྱིས་ནི་མ་ཡིན་ནོ། །འདི་ནི་ཆོས་ཀྱི་འདུ་ཤེས་སོ། །དེ་ལྟར་འདུ་ཤེས་གསུམ་གྱིས་ནི་ཐ་མལ་གྱི་རྣམ་པར་རྟོག་པ་ལས་གྲོལ་བར་བྱེད་པ་ཡིན་པས་ན་འཆིང་བར་མི་འགྱུར་རོ་ཞེས་རྟོགས་པ་བསྐྱེད་པར་བྱའོ ༑ ༑ དེ་ནས་ལྷ་མོ་དེ་མཉེས་པར་གྱུར་ནས་གཅེར་བུར་ཕྱུང་ནས་པདྨ་བལྟར་གཞུག་པར་བྱ་སྟེ། ཨེ་མ་ཧོ་ང་ཡི་པདྨ་འདི། །བདེ་བ་ཐམས་ཅད་ཀྱི་ནི་གནས།། གལ་ཏེ་ཆོ་ག་བཞིན་བསྟེན་ན། །སངས་རྒྱས་བསྙེན་པ་ལ་སོགས་པ། །བྱ་བ་པདྨར་ཇི་བཞིན་བྱེད། །བདེ་ཆེན་རྒྱལ་པོ་རང་ཉིད་ནི། །འདི་ཉིད་དུ་ནི་རྟག་ཏུ་བཞུགས ༑ ༑ བླུན་པོ་གང་ཞིག་འདི་སྤོང་བ། །དེ་ལ་མཆོག་གི་དངོས་གྲུབ་མེད།། ཅེས་གསུང་པར་བསམ། དེ་ནས་བླ་མས་སྐད་ཅིག་མ་དང་དགའ་བའི་དབྱེ་བ་བསྟན་ཅིང་བསྒོམ་པར་བྱ་སྟེ། ཕྱག་རྒྱ་ནི་ལྷ་མོ་གོས་དཀར་མོ། ཐབས་ནི་འོད་དཔག་མེད། མཁའ་གསང་ནི་པདྨ་དང་རྡོ་རྗེ་གནས་ལྔར་བྱིན་གྱིས་བརླབ་པར་བྱའོ ༑ ༑ དེ་ནས་དེའི་གཟུགས་ལ་ལྟ་བ་དང༌། སྒྲ་ལ་ཉན་པ་དང༌། དྲི་སྣོམ་པ་དང༌། མ་མཆུའི་སྦྲང་རྩི་ལ་སོགས་པའི་རོ་དང༌། ལུས་ཀྱི་གནས་ཅི་རིགས་པ་ལ་འཁྱུད་པའི་རེག་བྱ་དང༌། ཉམས་སུ་མྱང་བར་འདོད་པའི་ཆོས་ཏེ་དྲུག་ལ་སྤྱོད་པ་ནི། ལྷ་མོ་དྲུག་གི་རང་བཞིན་ཏེ་རྣམ་པར་མི་རྟོག་པ་དང༌། བདེ་བ་ཆེན་པོར་གྱུར་པའི་ཕྱིར་ས་དྲུག་མཐར་ཕྱིན་ཏེ་ཉམས་སུ་མྱོང་བ་དགའ་བའི་ཡེ་ཤེས་སོ། །རླུང་ལ་སོགས་པ་བླ་མའི་མན་ངག་བཞིན་བྱའོ། །དེ་ནས། རྡོ་རྗེ་པདྨ་མཉམ་སྦྱོར་བ། ། རེག་པས་སྲ་བ་ས་ནི་འབྱུང༌། །བྱང་སེམས་གཤེར་བའི་རྣམ་པ་ལས། །ཆུ་ཡི་ཁམས་ནི་འབྱུང་བར་འགྱུར། །ལྷ་མོ་གཉིས་ནི་མཉམ་འབྱུང་བ། །བདེ་ཆེན་ཐབས་དང་སྟོབས་མཐར་ཕྱིན། །སྐད་ཅིག་མ་གཉིས་པ་ལ་མཆོག་ཏུ་དགའ་བའི་ཡེ་ཤེས་བསྐྱེད་པར་དྲན་པར་བྱའོ།

།དེ་ནས་བསྐྱོད་པ་ལས་དྲོད་སྐྱེས་ཏེ་ཙཎྜཱ་ལཱིའི་རང་བཞིན་དེ་སྨོན་ལམ་གྱི་རང་བཞིན་ནོ། །སྐད་ཅིག་གསུམ་པ་ལ་དགའ་བྲལ་གྱི་དགའ་བའི་ཡེ་ཤེས་སོ། །རླུང་ལ་སོགས་པ་མན་ངག་བཞིན་བྱའོ། །དེ་ནས་དལ་བར་གྱུར་བའི་རླུང་གིས། རྩ་གནས་སྟོང་ཕྲག་བརྒྱད་ཅུ་ནས་རྩའི་གཙོ་མོ་སོ་གཉིས་སུ་བསྡུས། དེ་རྩ་གསུམ་དུ་བསྡུས། དེ་དབང་གི་གནས་སུ་ཐབས་དང་ཤེས་རབ་ཀྱི་ཐིག་ལེ་དཀར་དམར་གཉིས་ཀ་བབས་པ་ན་འགྲོ་བས་རླུང་སྒྲོལ་མའི་རང་བཞིན་ཏེ་ས་བཅུ་པའོ། །དེ་ནས་ནི་ཐབས་དང་ཤེས་རབ་གཉིས་དང༌། རྡོ་རྗེ་དང་པདྨ་གཉིས་དང༌། རྡོ་རྗེ་དབྱིངས་ཀྱི་དབང་ཕྱུག་མའི་རྩ་གཉིས་དང༌། ཐིག་ལེ་ཉི་ཟླ་ཁ་སྦྱོར་དུ་གྱུར་པ་དང༌། བྱང་ཆུབ་ཀྱི་སེམས་རླུང་གིས་འདྲེན་པའི་སྟོབས་ཀྱིས་བཟུང་ལ་བདེ་བ་མི་རྟོག་པས་བརྒྱན་པར་འགྱུར་བར་བྱའོ། །དེ་ལྟ་བུའི་དུས་སུ་དོན་དམ་པའི་དཀྱིལ་འཁོར་དང༌། ལྷ་དང༌། ཕྱག་རྒྱ་དང༌། དེ་ཁོ་ནའི་དབང་དང༌། སྔགས་ཀྱི་བཟླས་པ་དང༌། སྦྱིན་སྲེག་ལ་སོགས་པའི་ངེས་པ་བསྐྱེད་པར་བྱའོ། །རླུང་མན་ངག་ལས་ཤེས་པར་བྱའོ། །སྐད་ཅིག་བཞི་པ་ལ་ལྷན་ཅིག་སྐྱེས་པའི་དགའ་བའི་ཡེ་ཤེས་བསྐྱེད་པར་བྱའོ། །ཞེས་རྟོགས་པ་བསྐྱེད་པར་བྱའོ ༑ ༑ ཇི་སྐད་དུ། ཕ་རོལ་ཕྱིན་བཅུ་རྫོགས་པ་དང༌། །སྟོབས་རྣམས་དང་ནི་དབང་རྣམས་དང༌། །ས་བཅུ་པོ་ནི་རྣམས་འདས་པ། །རྡོ་རྗེའི་མཚན་མར་དེ་འགྱུར་རོ། །ཞེས་བྱ་བ་ཡིན་ནོ། །དེ་ལྟར་ཏིང་ངེ་འཛིན་དེ་ཐོབ་པ་དང༌། གདོང་གཡོགས་ཕྱེ་ལ་དབུགས་དབྱུང་བར་བྱ་སྟེ། མཆོག་ཏུ་སོང་བ་དམ་པ་ཡི། །ཞེས་བྱ་བ་ལ་སོགས་པ་བརྗོད་ལ་དེའི་དོན་བཤད་པར་བྱའོ། །དེའི་དོན་ནི་འདི་ཡིན་ཏེ། འབྲས་བུར་དབུགས་དབྱུང་བ་དང༌། ལམ་དུ་དབུགས་དབྱུང་བའོ། །དང་པོའི་དོན་ནི་ཁྱོད། མཆོག་ཏུ་གསང་བ་དམ་པ་ཡི། །དཀྱིལ་འཁོར་མཐོང་དང་རབ་ཞུགས་པས ༑༑ སྡིག་པ་ཀུན་ལས་ངེས་གྲོལ་བར། ཁྱེད་རྣམས་དེ་རིང་ལེགས་པར་གནས།། བདེ་ཆེན་ཐེག་པ་འདི་ལ་ནི། །སླར་ཡང་འཆི་བར་འགྱུར་མ་ཡིན།

།མི་ཚུགས་པ་དང་མི་འཆི་བས། །ཅིས་ཀྱང་མ་འཇིགས་རོལ་པར་གྱིས། །སྲིད་པ་ཤིན་ཏུ་དག་པའི་ཕྱིར། །སྲིད་པའི་དུཿཁ་ལས་ཁྱོད་འདས། །སྲིད་པ་ཀུན་ཏུ་གྲུབ་པའི་ཕྱིར། ། སྟོན་པའི་མཆོག་ཏུ་གྱུར་པ་ཡིན། །ཞེས་བྱ་བ་སྤྱིར་རྡོ་རྗེ་འཆང་གི་དཀྱིལ་འཁོར་ཐམས་ཅད་ཀྱང་ཡིན་མོད་ཀྱི། འདིར་གསང་བ་ཆོས་ཀྱི་དཀྱིལ་འཁོར་འདིར་ཞུགས་པ་དང་མཐོང་ཕྱིན་ཆད་སྡིག་པ་ཐམས་ཅད་ལས་ངེས་པར་གྲོལ་ཏེ། སླར་འོག་ཏུ་མི་འགྲོ་ཞིང་སྲིད་པ་ཤིན་ཏུ་དག་པས་ན་བསྟན་པའི་མཆོག་ཏུ་གྱུར་པ་ཡིན་ནོ ༑ ༑ ཞེས་བྱ་བ་ཡིན་ནོ། །ལམ་དུ་དབུགས་དབྱུང་བ་ནི་དེ་ལྟར་ཁྱོད་དེ་ལྟ་བུའི་སྐལ་བ་དང་ལྡན་པ་ཡིན་མོད་ཀྱང་ཁྱོད་ཀྱིས་དམ་ཚིག་དང་སྡོམ་པ་འདི་རྣམས་སྲུངས་ཤིག །འདི་རྣམས་དང་ལྡན་ན་ཁྱོད་འདི་ལྟ་བུར་ངེས་པ་ཁོ་ནར་འགྱུར་ཞིང་སེམས་ཅན་གྱི་དོན་རྒྱ་ཆེན་པོ་ནུས་པར་འགྱུར་རོ་བྱ་བའི་དོན་ཏེ། དམ་ཚིག་སྡོམ་པ་གྲུབ་པ་འདི། ཁྱོད་ཀྱིས་རྟག་ཏུ་བསྲུང་བར་བྱ། །སངས་རྒྱས་ཀུན་གྱིས་མཐུན་པར་གསུངས། །མཆོག་ཏུ་བརྟན་པའི་བཀའ་ཡིན་ནོ། །ཞེས་བྱ་བ་བརྗོད་དེ་དེའི་དོན་བཤད་པར་བྱའོ། །དེའི་དོན་ནི་དམ་ཚིག་སྡོམ་པ་གྲུབ་པ་ཞེས་བྱ་བ་ནི་བྱ་བ་དང་བྱ་བ་མ་ཡིན་པའི་འབྲས་བུ་ངེས་པར་འབྱིན་པ་འདིའོ། ཁྱོད་ཀྱིས་རྟག་ཏུ་བསྲུང་བར་བྱ། །ཞེས་བྱ་བ་ནི་སྐད་ཅིག་ཀྱང་ཉམས་པ་མེད་པའི་ཡིད་ཀྱིས་སོ། ། དེ་ལྟ་བུ་དེ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་དུས་གཅིག་ཏུ་གསུངས་པས་ན་མཆོག་ཏུ་མི་འགྱུར་བའི་བཀའ་ཡིན་ནོ་ཞེས་བྱ་བའི་དོན་ཏོ། །དེ་དག་ཉིད་གང་ཡིན་སྙམ་ན། སློབ་དཔོན་སྨད་པར་མི་བྱ་ཞིང༌། །ཞེས་བྱ་བ་ལ་སོགས་པ་བརྗོད་དེ་དེའི་དོན་བཤད་པར་བྱའོ། །ཀྱེ་བུ་བཅུ་བཞི་པོ་འདི་དག་ནི་རྩ་བའི་ལྟུང་བ་ཡིན་ཏེ། སློབ་དཔོན་སྨད་པར་མི་བྱ་ཞིང༌། །བདེ་གཤེགས་བཀའ་ལས་འདའ་མི་བྱ། །རྡོ་རྗེ་སྤུན་ལ་སྨོད་པ་རུ། །ནམ་ཡང་སྨྲ་བར་མི་བྱའོ། །སེམས་ཅན་རྣམས་ལ་བྱམས་སྤང་མིན།

།སྐལ་མེད་དེ་ཉིད་གཏམ་མི་བྱ། །སྐལ་ལྡན་སེམས་ཅན་སྤང་མི་བྱ། །བདག་གི་ལུས་ལ་ངེས་མི་སྨད། །དམ་པའི་ཆོས་ལ་ཚད་མི་གཟུང༌། །གཞན་གྱི་ཆོས་ལ་བརྙས་མི་བྱ། །བྱང་ཆུབ་སྙིང་པོའི་མཐར་ཐུག་པར ༑ ༑ དཀོན་མཆོག་གསུམ་ནི་སྤང་མི་བྱ། །རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུ་གཟུང་བར་བྱ། །གཙུག་ཏོར་རྟག་ཏུ་གཟུང་བར་བྱ། །རྟག་ཏུ་སྦྱིན་སྲེག་དགང་བར་བྱ། །རྟག་ཏུ་བདེ་གཤེགས་རབ་གནས་བྱ། །འབྱུང་པོ་ཆེ་ལ་གཏོར་མ་སྦྱིན། །ཞེས་བརྗོད་ལ་དེའི་དོན་ནི་དབང་བསྐུར་བ་དང༌། རྒྱུད་འཆད་པ་དང་མན་ངག་སྟེར་བའི་བླ་མ་འདི་ནི། སངས་རྒྱས་རྡོ་རྗེ་འཆང་ཞེས་བྱ་བ་ཡིན་ཏེ། འདི་ལ་བརྙས་པའི་སེམས་སྐྱེས་པར་གྱུར་ན། རྩ་བའི་ལྟུང་བ་དང་པོའོ།། །།བདེ་བར་གཤེགས་པའི་བཀའ་ཐུན་མོང་བ་སྲོག་གཅོད་པ་ལ་སོགས་པ་ཕས་ཕམ་པ་བཞི་དང༌། བྱང་ཆུབ་སེམས་དཔའི་ཕས་ཕམ་པ་ལྟ་བུའི་ཆོས་བཞི་པོ་སྟེ་བརྒྱད་པོ་འདི་དག་ནི་ཐུན་མོང་བའོ། །དེ་བས་ན་ཁྱོད་ཀྱིས་འདི་དག་ལ་བག་མེད་པས་འདའ་བར་མ་བྱེད་ཅིག་བྱས་ན་རྩ་བའི་ལྟུང་བ་གཉིས་པའོ།། །།སྔགས་ཀྱི་ཐེག་པ་ལ་ཞུགས་པ་ནི་རྡོ་རྗེ་སྤུན་ཡིན་ཏེ་འདི་རྣམས་ཉོན་མོངས་པ་དང་འཐབ་མོའི་སེམས་ཀྱིས་ཀུན་ནས་བསླངས་ཏེ་རྩོད་པར་མ་བྱེད་ཅིག ༑ རྩ་བའི་ལྟུང་བ་གསུམ་པའོ།། །།སེམས་ཅན་སུ་ཞིག་གང་ཅི་ཡང་རུང་བ་ལ་འདི་མི་བདེ་བ་ཁོ་ནར་གྱུར་ཅིག ༑ ཅེས་ངེས་པ་ཉིད་དུ་དམ་མ་འཆའ་ཞིག །རྩ་བའི་ལྟུང་བ་བཞི་པའོ།། །།ཀྱེ་མ་བདག་ལྟ་བུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ག་ལ་འགྲུབ་ཀྱི། བདག་ནི་ཉན་ཐོས་སམ་རང་རྒྱལ་ལམ་འཇིག་རྟེན་པ་མཐུ་ཆེན་པོ་དག་ཏུ་བྱའོ། །སེམས་ཅན་འདི་དག་ནི་གདུལ་བར་དཀའ་བའོ། །འདི་རྣམས་དང་མི་འཕྲད་པར་གྱུར་ཅིག །ཅེས་འདི་ལྟ་བུའི་སེམས་སྐྱེད་པར་མ་བྱེད་ཅིག །རྩ་བའི་ལྟུང་བ་ལྔ་པར་འགྱུར་རོ།། །།གྲུབ་པའི་མཐའ་ཞེས་བྱ་བ་ནི་རང་གི་ལམ་དང་འབྲས་བུའི་ཆོས་སྟོན་པ་སྟེ ༑ དེའི་རྣམ་པར་དབྱེ་བ་ལ་བསམ་གྱིས་མི་ཁྱབ་པ་འདི་དག་ལམ་མ་ཡིན་པའོ།

། ཤེས་རབ་འཆལ་བ་ཅན་ནོ་ཞེས་ངེས་པ་ཁོ་ནར་དམ་མི་བཅའ་སྟེ། སྐལ་བ་དང་འཚམ་པར་ཡང་དག་པར་རྫོགས་པའི་སངས་རྒྱས་ཉིད་ཀྱིས་གསུངས་སོ། །དེ་བས་ན་སྨཽད་པར་གྱུར་ན་རྩ་བའི་ལྟུང་བ་དྲུག་པར་འགྱུར་རོ།། །།སེམས་ཅན་བློ་གྲོས་ཆུང་ངུ་ཐེག་པ་ཆེན་པོ་གསང་སྔགས་ཀྱི་ཆོས་ལ་འཕྱ་ཞིང་འཐིང་སླད་བྱེད་པའི་སྐྱེ་བོ་བསྐལ་བ་མེད་པ་ཡོངས་སུ་མ་སྨིན་པ་རྣམས་ལ། ཀྱེ་དཀྱིལ་འཁོར་ཆེན་པོ་ནི་འདི་ལྟ་བུའོ། །ཡེ་ཤེས་དབབ་པ་ཞེས་བྱ་བ་འདི་ལྟ་བུའོ ༑ ༑ དབང་བསྐུར་བ་ནི་འདི་ལྟ་བུའོ། །ཕྱག་རྒྱ་ནི་འདི་ལྟ་བུ་ཞེས་བྱ་བ་ལ་སོགས་པའི་གཏམ་དང་རྡོ་རྗེ་ལ་སོགས་པ་ཙམ་ཡང་བསྟན་པར་མི་བྱའོ། །དེ་ཅིའི་ཕྱིར་ཞེ་ན། དེ་རྣམས་རབ་ཏུ་འཕྱ་བར་འགྱུར་བས་ན་དེ་དག་ངན་འགྲོ་བར་འགྱུར་རོ ༑ ༑ རྒྱུ་དེས་ཁྱོད་ཀྱང་ངན་འགྲོར་འགྲོ་བར་འགྱུར་ཏེ་འདི་ནི་རྩ་བའི་ལྟུང་བ་བདུན་པའོ།། །།རང་གི་ལུས་འདི་ནི་དེ་བཞིན་གཤེགས་པའོ་ཞེས་བྱ་བར་བསྟན་ཟིན་ན། དེ་བཞིན་གཤེགས་པ་ལ་ནི་བརྙས་པའམ་ཐོ་འཚམ་པར་མི་བྱ་སྟེ་བྱས་ན་རྩ་ལྟུང་བརྒྱད་པའོ།། །།ཀྱེ་སེམས་ཅན་ཐམས་ཅད་ནི་སངས་རྒྱས་ཀྱི་སྐུའོ། །ཤ་ལྔ་བདུད་རྩུ་ལྔ་ནི་སངས་རྒྱས་ལྔའོ་ཞེས་བྱ་བ་འདི་ལ་སོམ་ཉི་མ་བྱེད་ཅིག །ཅིའི་ཕྱིར་ཞེ་ན། ཆོས་འགའ་ཙམ་ལ་ཡང་མ་དག་པར་གྱུར་ན་མངོན་པར་བྱང་ཆུབ་པར་མི་འགྱུར་བ་ཞིག་ན། དེ་བས་ན་སོམ་ཉྀ་མི་བྱའོ། །བྱས་ན་ལྟུང་བ་དགུ་པའོ།། །།སེམས་ཅན་གདུག་པ་ཅན་ཞེས་བྱ་བ་ནི། བླ་མ་དང་བསྟན་པ་ལ་གནོད་པ་བྱེད་པའི་སྡིག་པ་ཅན་དེ།དེ་དག་ལ་རྗེས་སུ་བརྩེ་བའི་སེམས་ཀྱིས་ཚར་གཅད་པ་ཡིན་གྱི། ཀྱེ་འདི་དག་ནི་བདག་གི་བློ་དང་མཐུན་པའོ། །བདག་གི་མཛའ་བཤེས་སོ་ཞེས་མཐུན་པར་མི་བྱ་སྟཻ་བྱས་ན་ལྟུང་བ་བཅུ་པའོ།། །།ཀྱེ་མ་ཆོས་ཐམས་ཅད་ནི་སྟོང་པ་ཉིད་དོ། །བརྗོད་པ་དང་བྲལ་བའོ། ། ཚིག་དང་བྲལ་བའོ་ཞེས་པར་དེའི་མཐར་མི་བརྟག་སྟེ། ཤིན་ཏུ་སྟོང་པར་ཞེན་རྣམས་ཀྱི། །ཡོད་མིན་བརྟུལ་ཞུགས་འཛིན་རྣམས་ཀྱི།

།དོན་དུ་སངས་རྒྱས་གཏི་མུག་སྤྱོད། །རྡོ་རྗེ་རྫོགས་པའི་སངས་རྒྱས་འགྱུར། །ཞེས་གསུངས་པའི་ཕྱིར་ཏེ ༑ དེའི་དོན་མཐར་བརྡར་བརྟགས་པ་ནི་ལྟུང་བ་བཅུ་གཅིག་པའོ།། །། སེམས་ཅན་དད་པ་ཆེན་པོ་ལྡན་པ་དག་ངེས་པར་ཤེས་ནས་དེ་དག་ལ་ཀྱེ་ཁྱོད་ཀྱིས་བླ་ན་མེད་པའི་ཆོས་གྲུབ་པར་མི་ནུས་སོ། ཁོ་བོས་ཀྱང་ཁྱོད་ལ་ཅི་ཞིག་བྱ་ཞེས་དེའི་སེམས་སུན་ཕྱུང་བར་བྱས་ན། རྩ་ལྟུང་བཅུ་གཉིས་པའོ།། །།ཚོགས་ཀྱི་འཁོར་ལོ་ལ་སོགས་པའི་དུས་སམ་དེ་མ་ཡིན་ཀྱང་རུང་སྟེ། དམ་ཚིག་གི་རྫས་བསྟེན་པའི་སྐལ་བ་དང་ལྡན་པར་གྱུར་ནས་འདི་དག་ནི་མི་གཙང་བ་ཡིན་ནོ། །བདག་ནི་གཙང་སྦྲ་ཅན་ནོ། །འདི་དག་ནི་ཚང་ཚིང་མི་ཟད་པ་ཡིན་ནོ། །བདག་ནི་དཀའ་ཐུབ་ལ་གནས་པའོ་ཞེས་སྨོད་ཅིང་དེ་བསྟེན་པར་མི་བྱེད་ན་ལྟུང་བ་བཅུ་གསུམ་པའོ།། །།བུད་མེད་ཐམས་ཅད་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ། བསམ་གྱིས་མི་ཁྱབ་པའི་སྒྱུ་མ་དང་ལྡན་ཞིང་གཉིས་སུ་མེད་པའི་ཏིང་ངེ་འཛིན་བསྐྱེད་པ་ལ་བརྩོན་པ་དང༌། མཁའ་འགྲོའི་རྣམ་པར་འཕྲུལ་པ་བསམ་གྱིས་མི་ཁྱབ་པའི་ཕྱིར་ཏེ། རང་གི་ངོ་བོ་ཡོངས་བསྒྱུར་བ། །བུད་མེད་ཀུན་གྱི་སྒྱུ་མས་འགྲུབ ༑ ༑ སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པའི་ཕྱིར་བུད་མེད་ལ་ཀྱེའི་འདི་དག་ནི་དམན་པའོ། །ཚང་ཚིང་མི་ཟད་པའོ། །དེ་དག་དང་ཕྲད་པར་ཡང་མི་བྱ་ན་ཆོས་ཀྱི་གཏམ་ལ་སོགས་པ་ལྟ་ཅི་སྨོས་ཞེས་སྨད་པའི་སེམས་སུ་མི་བྱའོ། །བྱས་ན་རྩ་ལྟུང་བཅུ་བཞི་པར་འགྱུར་རོ།། ལྟུང་བ་དེ་དག་ཀྱང་ང་རྒྱལ་ལ་སོགས་པ་ཉོན་མོངས་པ་རབ་ཏུ་དྲག་པོ་རྣམས་ཀྱིས་བྱུང་བར་གྱུར་ན་ཁྱོད་དམ་ཚིག་ཉམས་པ་ཡིན་ཏེ། དཔལ་དུས་ཀྱི་འཁོར་ལོ་ལས། ང་རྒྱལ་གཡོ་སྒྱུའི་དབང་གིས་ནི། །རྩ་བའི་ལྟུང་བ་བྱུང་གྱུར་ན། །སླར་ལ་ ( ¡¶ ལུ ¡· ཡང་ ) དཀྱིལ་འཁོར་འདི་རུ་ནི། །དག་པའི་རྒྱུ་རུ་འཇུག་པར་བྱ། །རྒན་པོའི་མིང་ནི་གཞོན་པ་ཉིད།

།ཅེས་སོ། །ཉོན་མོངས་པ་འབྲིང་དང་ཡན་ལག་མ་ཚང་བ་རྣམས་ཇི་ལྟར་ནུས་པས་བཤགས་པར་གྱིས་ཤིག་དང་ཁྱེད་ལེགས་པར་འགྱུར་རོ།། དེ་ལས་གཞན་ཡང་བསླབ་པར་བྱ་བ་ནི་འདི་ཡིན་ཏེ། སངས་རྒྱས་དང༌། ཆོས་དང་ ༑ དགེ་འདུན་ནི་སྟོན་པ་དང༌། ལམ་དང་གྲོགས་སུ་ཁྱོད་ཀྱིས་གཟུང་བར་བྱའོ ༑༑ བཟའ་བ་དང་བསྲུང་བའི་དམ་ཚིག་འདི་ལ་བསླབ་པར་བྱའོ། །དོན་གྱི་རྡོ་རྗེ་དང༌། དྲིལ་བུ་དང༌། བརྡའི་རྡོ་རྗེ་དང་དྲིལ་བུ་འདི་ཁྱོད་ཀྱིས་གཟུང་བར་བྱའོ།། བླ་མ་དང་དེ་བཞིན་གཤེགས་པའི་དབུ་རྒྱན་འདི་ནི་རྟག་ཏུ་གཟུང་བར་བྱའོ། །ཕྱི་དང་ནང་གི་སྦྱིན་སྲེག་ནི་དུས་རྒྱུན་དུ་བྱའོ། །ཕྱིའི་དཀྱིལ་འཁོར་དང༌། །ཏིང་ངེ་འཛིན་གྱི་དཀྱིལ་འཁོར་འདི་ནི་ཇི་ལྟར་ནུས་པར་བཞེངས་པར་བྱའོ། །ཕྱི་དང་ནང་གི་བདག་ཉིད་ཀྱི་རབ་ཏུ་གནས་པར་བྱའོ། །ཕྱི་དང་ནང་གི་འབྱུང་པོ་ལ་གཏོར་མ་སྦྱིན་པར་བྱའོ། །བླ་མ་དང་རྒན་རབས་ལ་ཕྱག་བྱའོ། །ཕྱི་དང་ནང་གི་བདག་ཉིད་ཅན་གྱི་བཟླས་པ་བྱའོ། །བསམ་གཏན་གྱི་ཐུན་བཞི་ལ་སོགས་པ་དང་མི་འབྲལ་བར་བྱའོ། །རྟག་ཏུ་སློབ་མ་བསྡུ་ཞིང་བཤད་པར་བྱའོ། །རྟག་ཏུ་སེམས་ཅན་ཐམས་ཅད་བསྐྱང་བར་བྱའོ། །རྟག་ཏུ་སངས་རྒྱས་ལ་མཆོད་པ་ཕྱི་ནང་གི་བདག་ཉིད་ཅན་བྱའོ། །ཕོངས་པའི་སེམས་ཅན་རྗེས་སུ་གཟུང་བར་བྱ་བའི་ཕྱིར་འཕགས་པ་གནོད་གནས་ལ་ཆུ་དབུལ་བར་བྱའོ། །ཞི་རྒྱས་ལ་སོགས་པའི་ལས་རྣམས་རྗེས་སུ་སྤྱད་པར་བྱའོ། །བྱེ་མའི་མཆོད་རྟེན་ལ་སོགས་པ་མཆོད་རྟེན་གྱི་ལས་རྣམས་རྗེས་སུ་སྤྱད་པར་བྱའོ། །ཞེས་བྱ་བ་རྡོ་རྗེ་གུར་ལས་འབྱུང་བ་འདི་དག་ནི། ལས་དང་པོ་པའི་སྤྱོད་པ་བཅུ་བདུན་ཡིན་ནོ། །དེ་ལས་གཞན་ཡང་རྒྱུད་སྡེ་རྣམས་ལས་གསུངས་པའི་སྤྱོད་པ་གང་ཡིན་པ་རྗེས་སུ་མཐུན་པར་སྤྱོད་པ་སྤྱད་པར་བྱའོ།། འདི་དག་ནི་ལས་དང་པོ་པའི་སྤྱོད་པའོ། །དེ་ལས་

¡Ã གཞན་པ་རྣམས་ཀྱི་ ( ¡¶ ལུ ¡· འདས་པ་རྣམས་ཀྱིས་ ) བྱ་བ་དང་བྱ་བ་མ་ཡིན་པ་ནི་མདོར་བསྡུ་ན། གཉིས་སུ་མེད་པའི་ཡེ་ཤེས་ལ་སོགས་པར་གྱུར་པ་དེ་ལས་འགལ་བའི་སྤྱོད་པ་མཐའ་དག་དང༌། སེམས་ཅན་གྱི་དོན་དང་རྗེས་སུ་མི་མཐུན་པ་རྣམས་ནི་སྤོང་ཞིང་དེ་དང་རྗེས་སུ་མཐུན་པ་རྣམས་ནི་ཉམས་སུ་ལེན་པ་ཡིན་ནོ། །རྒྱས་པར་བྱ་ན་ཚད་མེད་ཀྱི་རྣལ་འབྱོར་ཆེན་པོའི་རྒྱུད་སྡེ་རྣམས་མཉན་པར་བྱའོ། །དེ་དང་རྗེས་སུ་མཐུན་པར་ཤེས་པར་འགྱུར་རོ། །དེ་དག་ནི་དབུགས་དབྱུང་བ་རྒྱས་པར་བྱ་བ་ཡིན་ནོ། །ཞེས་བརྗོད་པར་བྱའོ། །དབུགས་དབྱུང་བའོ། །དེ་ནས་སླར་ཡང་འདི་སྐད་ཅེས་བརྗོད་པར་བྱ་སྟེ། དེ་ལྟ་བུའི་དབང་བསྐུར་བ་འདི་ནི་ཤེས་རབ་ཡེ་ཤེས་ཀྱི་དབང་ཞེས་བྱ་བ་ཡིན་ཏེ། ཤེས་རབ་དྲིལ་བུའི་རང་བཞིན་གྱི་ཕྱག་རྒྱ་མ་ལ་བརྟེན་ཏེ། ཡེ་ཤེས་རྡོ་རྗེ་རང་བཞིན་གྱི་ཐབས་ལ་རྟོགས་པ་སྐྱེ་བའི་ཕྱིར་རོ། །དཀྱིལ་འཁོར་ནི་བདག་དང་ཕྱག་རྒྱའི་གསང་བ་ཆོས་ཀྱི་གསུམ། དེ་ལས་ཀྱང་ཀུན་རྫོབ་བྱང་སེམས་ཀྱི་དཀྱིལ་འཁོར་དུ་ཞུགས་སོ། །དབང་གི་ངོ་བོ་ནི་ལྷན་སྐྱེས་ཀྱི་ཡེ་ཤེས་སོ་སོར་རྟོག་པའི་ཕྱིར་འོད་དཔག་མེད་དང་དོན་ཡོད་གྲུབ་པའི་དབང་ངམ། གཉིས་མེད་རྡོ་རྗེ་དང་དྲིལ་བུའི་བདག་ཉིད་ལས་མངོན་དུ་གྱུར་པས་རྡོ་རྗེ་འཆང་ཆེན་པོ་ལྷན་ཅིག་སྐྱེས་པའི་དབང་ངོ༌། །དྲི་མ་ནི་སེམས་ཀྱི་དྲི་མ་དག་པར་བྱས་སོ། །ས་ནི་བཅུ་གཅིག་པ་ལ་དབང་བར་བྱས་སོ། །དམ་ཚིག་ནི་བདེ་བ་ཉམས་སུ་མྱོང་བ་བཟའ་བའི་དམ་ཚིག །བྱང་ཆུབ་ཀྱི་སེམས་མི་ཉམས་པར་བསྲུང་བའི་དམ་ཚིག །ཕྱག་རྒྱ་ལ་མི་སྨད་ཅིང་མི་འབྲལ་བའི་དམ་ཚིག །ཅེས་ ¡Ã བྱ་བ་འདི་ལ་དབང་བར་བྱས་སོ ༑ ༑ བརྡ་ནི་བྱང་ཆུབ་མཆོག་གི་ཕྱག་རྒྱ་འདི་ཡིན་ནོ། །མན་ངག་ནི་དབང་ཆོས་ཀྱི་བདག་ཉིད་ཐམས་ཅད་ལ་དབང་བར་གྱུར་ཏོ། །དཔེ་ཞིང་ས་སྦྱངས་པ་ལ་ས་བོན་བཏབ་པ་ལ་རྐྱེན་ཆུ་ལུད་ཀྱིས་བརླན་པར་བྱས་པ་དང་འདྲ་བ་ཡིན་ནོ། ། ཞེས་

( ¡¶ ལུ ¡· - བྱ་བ་་་་་་་ནོ། །ཞེས་ ) བརྗོད་པར་བྱའོ། །གསུམ་པ་ཤེས་རབ་ཡེ་ཤེས་ཀྱི་དབང་བསྐུར་བའོ། །དེ་མ་ཐག་ཏུ་སློབ་མ་ལུས་བཏུད་དེ་ཕྱག་འཚལ་ལ་མཎྜལ་ཕུལ་ཏེ། བྱང་ཆུབ་རྡོ་རྗེས་སངས་རྒྱས་ལ། །ཞེས་བྱ་བ་ལ་སོགས་པས་གསོལ་བ་གདབ་པར་བྱའོ། །དེ་ནས་དོན་དམ་བྱང་ཆུབ་ཀྱི་སེམས་ཀྱི་དཀྱིལ་འཁོར་མ་མཐོང་བའི་བརྡར་གདོང་གཡོགས་ལ། ཤེས་རབ་ཡེ་ཤེས་ཀྱིས་སེམས་ཀྱི་དྲི་མ་དག་པས། ཆོས་ཀྱི་སྐུ་མངོན་དུ་གྱུར་པའི་བརྡར་སློབ་དཔོན་དང་སློབ་མ་གཉིས་ཀས་རྡོ་རྗེ་འཆང་ཆེན་པོའི་རྣལ་འབྱོར་བྱའོ། །དེ་ནས་སློབ་དཔོན་གྱིས་འདི་སྐད་ཅེས་བརྗོད་པར་བྱ་སྟེ། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་སྙིང་པོའི་མཁའ་དང་མཚུངས ༑༑ རྡུལ་བྲལ་ཐར་སྟེར་ཞི་བ་ཉིད། ཁྱོད་རང་ཡང་ནི་དེ་ཡི་ཕ། །ཞེས་བྱ་སྟེ། ཀྱེ་ཁྱོད་ཀྱི་ཐབས་དང་ཤེས་རབ་རྡོ་རྗེ་དང་དྲིལ་བུའི་རང་བཞིན་ལས། ལྷན་ཅིག་སྐྱེས་པའི་ཡེ་ཤེས་མྱོང་བ་དེ་ཇི་ལྟ་བུ་ཡིན། དེ་ནི་ཡོད་པ་དང༌། མེད་པ་དང༌། གཉིས་ཀ་མ་ཡིན་པའི་མཐའ་ཐམས་ཅད་ལས་གྲོལ་བ། བརྗོད་པར་མི་ནུས་པ། སྣང་བ་དང་སྟོང་པ་གཉིས་སུ་མེད་པ། བདེ་བ་དང་སྟོང་པ་གཉིས་སུ་མེད་པ། གསལ་བ་དང་སྟོང་པ་གཉིས་སུ་མེད་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདག་ཉིད་དེ། དེ་ནི་ཟབ་ཅིང་རྟོགས་པར་དཀའ་བས་ན་ཕྲ་བའོ། ། མི་ཕྱེད་པས་ན་རྡོ་རྗེའོ། །ཐམས་ཅད་འབྱུང་བས་ན་སྙིང་པོའོ། །གང་དུའང་མ་གྲུབ་པས་ན་ནམ་མཁའོ། །མི་རྟོག་པས་ན་རྡུལ་བྲལ་ལོ། །དེ་མྱ་ངན་ལས་འདས་པའི་ཐར་སྟེར་རོ། །རྟོག་པ་ཞི་བས་ན་ཞི་བའོ། །དེ་ལྟ་བུ་དེ་ངས་ཁྱོད་ལ་བརྗོད་པས ༑ ཁྱོད་ཀྱིས་ཇི་ལྟ་བ་བཞིན་རྟོགས་ཀྱིས་ཁྱོད་རང་གིས་རང་ཉིད་ལ་བསྐྱེད་པར་བྱའོ། །དེ་ལྟ་བུའི་དོན་དེ་མངོན་དུ་གྱུར་ན་ཆོས་ཀྱི་སྐུ་ནི་དེ་ཉིད་ཡིན་གྱིས ༑ ལམ་གཞན་དུ་བཙལ་བས་ཅི་ཞིག་བྱ། སངས་རྒྱས་གཞན་ནས་འབྱུང་བ་མ་ཡིན་ནོ། །ཞེས་ངེས་པ་བསྐྱེད་ལ། དེ་ཁོ་ན་ཉིད་ལ་བློ་བཞག་པར་བྱའོ།

།དེ་ནས་གདོང་ཕྱེ་ལ་འདི་སྐད་ཅེས་གཟེངས་བསྟོད་པར་བྱ་སྟེ། དེ་བས་ན་དེ་ཁོ་ཉིད་རྟོགས་པར་འགྱུར་གྱིས་སྲིད་ཞི་མཉམ་པའི་ལམ་གྱི་དམ་པ་རྟོགས་ན། དེ་ལྟ་བུ་མ་རྟོགས་པ་རྣམས་ལ་སྙིང་རྗེ་ཆེན་པོ་བསྐྱེད་ལ། རང་ཉིད་འདམ་ལས་འཐོན་པ་དེས་གཞན་འདམ་ལས་འདོན་པ་ལ་སྤྲོ་བར་གྱིས་ཤིག །ཅེས་གཟེངས་བསྟོད་པ་ཁྱད་པར་ཅན་བྱའོ། །དེ་ནས་ཡང་འདི་སྐད་ཅེས་བརྗོད་པར་བྱ་སྟེ། དབང་ནི་དམ་ཚིག་ཉིད་རིན་པོ་ཆེ་བཞི་པའི་དབང་བསྐུར་བའོ། །དེ་ཅིའི་ཕྱིར་ཞེ་ན། ཚིག་ཙམ་གྱིས་རབ་ཏུ་གྲུབ་པར་ངེས་པར་ཤེས་པ་བསྐྱེད་པའི་ཕྱིར་རོ། །དཀྱིལ་འཁོར་ནི་དོན་དམ་པ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་ཞུགས་སོ། །དབང་འདིའི་ངོ་བོ་ནི་རྡོ་རྗེ་ཡེ་ཤེས་ལ་ངེས་པ་བསྐྱེད་པའི་ཕྱིར་རྡོ་རྗེ་འཆང་ཆེན་པོར་དབང་བསྐུར་བའོ།། སྒྲིབ་པ་ནི་ལུས་ངག་ཡིད་ཐམས་ཅད་ཀྱི་དྲི་མ་དག་པར་བྱས་སོ། །ས་ནི་བཅུ་གསུམ་པའོ། །དམ་ཚིག་ནི་བདེ་སྟོང་བདེ་ཆེན། བདེ་སྟོང་ནི་བཟའ་བའི་དམ་ཚིག་ཡིན་ལ། དགོངས་ཏེ་གསུངས་པའི་དམ་ཚིག་ནི་བསྲུང་བའོ། །དེའང་བཞི་སྟེ། མཚན་མ་དང་རྣམ་པར་རྟོག་པའི་སྲོག་བཅད་པ་དང༌། འཇིག་རྟེན་བསྒྲལ་བ་ཞེས་བྱ་བ་བརྫུན་གྱི་ཚིག་དང༌། བཙུན་མོའི་ཁུ་བ་མ་བྱིན་བླངས་པ་དང༌། སྙིང་ག་ནས་སྤྲུལ་པ་རང་ལས་གཞན་ལྟ་བུའི་བྱུང་བའི་ཕྱག་རྒྱ་མོ་བསྟེན་པའོ། །གཞན་ཡང་རྟག་ཏུ་ཆོས་སྐུ་ལས་མི་ཡེངས་པ་དང༌། ལུས་དང་སེམས་སྡུག་བསྔལ་བར་མི་བྱ་བ་དང༌། དབང་བཞི་པ་སྟོན་པའི་བླ་མ་ལ་མི་བརྙས་ཤིང་མཆོད་པའོ། །དེ་ལས་གཞན་པའི་དམ་ཚིག་ནི་བླ་མས་འཆད་པར་འགྱུར་རོ། །བརྡ་ནི་མཛུབ་མོས་ནམ་མཁའ་མཚོན་པའོ། །མན་ངག་ནི་མཐར་ཐུག་གི་དོན་ཐམས་ཅད་ཡིན་ནོ། །དཔེ་ནི་འབྲས་བུ་ཡོངས་སུ་སྨིན་པ་དང་འདྲ་བ་ཡིན་ནོ། །དེ་དག་གིས་ནི་ཚིག་ཉིད་རིན་པོ་ཆེ་བཞི་པའི་དབང་བསྟན་ཏོ། །དེ་ནས་འདི་སྐད་ཅེས་བརྗོད་པར་བྱ་སྟེ། ཀྱེ་བུ་ཁྱོད་ཀྱིས་ཐུན་མོང་མ་ཡིན་པའི་དབང་བཞི་གདམས་ངག་དང་བཅས་པ་རྗེས་སུ་གདམས་པ་དང་བཅས་པ་ཐོབ་པ་ཡིན་ནོ།

།དེ་བས་ན་དགའ་བ་བསྐྱེད་ལ། རང་གི་ལུས་དང་ལོངས་སྤྱོད་ཐམས་ཅད་ཁོ་བོ་ལ་བློས་ཕུལ་ལ། ཁོ་བོའི་རྐང་པ་གཉིས་ལ་ཕྱག་འཚོལ་ཅིག་ཅེས་བསྒོའོ། །དེང་ནས་བརྩམས་ཏེ་བདག་བྲན་དུ། ། ཞེས་བྱ་བ་ལ་སོགས་པ་བརྗོད་དུ་གཞུག་པར་བྱའོ། །སློབ་མའང་སྤྲོ་བ་དང་ལྡན་པས་བླ་མ་ལ་རྗེས་སུ་མཐུན་པར་བསྙེན་བཀུར་བར་བྱའོ། །སློབ་མ་སྨིན་པར་བྱེད་པའི་ཆོ་གའོ།། །།དེ་ནས་དཀྱིལ་འཁོར་ལས་ཕྱིར་བྱུང་ལ། ཕྱིའི་སྦྱིན་སྲེག་གི་ཆོ་གས་ལྷག་ཆད་ཁ་བསྐང་བར་བྱ། ནང་དུ་ཞུགས་ལ་མཆོད་པ་དང་བསྟོད་པ་བྱ་སྟེ། བཟོད་པར་གསོལ་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་བྱ་བས་གཤེགས་སུ་གསོལ་ལོ། །དམ་ཚིག་པ་བདག་ལ་བསྡུ། །ཨོཾ་གི་ལི་གི་ལི་ཧཱུྃ་ཛཿསྭཱ་ཧཱ་ཞེས་བྱ་བས་རྡུལ་ཚོན་བསྡུས་ལ་མཆོད་པ་དང་བཅས་པས་ཆུ་བོར་དོར་བར་བྱའོ། །སླར་ས་གཞི་དྲིས་ཉེ་བར་བྱུགས་ལ་ཕྱོགས་སྐྱོང་བ་རྣམས་ལ་གཏོར་མ་གཏང༌། སློབ་མའི་ཡོ་བྱད་ཀྱི་འབྱོར་པ་དང་འཚམ་པར་ཚོགས་ཀྱི་འཁོར་ལོ་དང་དགའ་སྟོན་བྱའོ། །མཇུག་ཏུ་བྱ་བའི་ཆོ་གའོ།། །།དེ་ནས་རིམ་གྱིས་དམ་ཚིག་དང་སྒྲུབ་པའི་ཐབས་དང་རྒྱུད་ལ་སོགས་པ་རྒྱས་པར་སློབ་ཏུ་གཞུག་པར་བྱའོ། །རྡོ་རྗེ་འཆང་ཆེན་རྗེ་བཙུན་མཐུ་ཅན་ཌོམྦིའི་གཞུང་ ༑ ༑ དཔལ་ལྡན་ཤཱཀྱ་མ་དྲོས་པ་ལས་རྒྱལ་པོ་དང༌། །སྙིང་པོ་རིག་པ་སྣང་བའི་མཐའ་ཅན་བླ་མ་ཡིན། །རྒྱུད་བཞི་འབབ་པའི་བླ་མ་མཚོ་ཆེན་དེ་ལ་འདུད། ། བློ་ཆེན་ལྡན་པ་ཁྱོད་ཉིད་རྡོ་རྗེ་འཆང༌། །བློ་དམས་ཐོབ་པ་ཌོམྦིའི་གཞུང་ལུགས་འདི ༑ ༑ བླ་མེད་རྒྱུད་རྒྱལ་ཀུན་གྱི་དགོངས་དོན་ཡིན་རྣམས་ལ་བརྒྱུད་པ་མཆོག་འཛིན་པ། ཁྱོད་ལན། །གླང་ཆེན་རྙེད་ནས་རྗེས་ཚོལ་བཞིན། །བརྫུན་གྱི་བརྒྱུད་པ་དང་བྲལ་བའི། །ལམ་འདི་རྙེད་ནས་ལམ་གཞན་ནས། །ཚོལ་བའི་སྐྱེ་བོ་འདི་རེ་བླུན ༑ ༑ ཌོམྦིའི་གཞུང་ལུགས་སྨིན་བྱེད་ལམ།

།བླ་མས་མཛད་པའི་ལུགས་ཇི་བཞིན ༑ ༑ དགེ་སློང་སེང་གེ་རྒྱལ་མཚན་གྱིས། །བསྐུལ་ནས་བསོད་ནམས་རྩེ་མོས་བྲིས ༑ ༑ འདི་ལས་དགེ་བ་གང་ཐོབ་དེས་འགྲོ་ཀུན། །དོན་ཆེན་སྟོན་པའི་སྐྱོན་མེད་གཞུང་འདི་རུ། །ཞུགས་ནས་སོམ་ཉི་ཀུན་བྲལ་རབ་མྱུར་བར། །རྡོ་རྗེ་འཆང་ཆེན་གོ་འཕང་ཐོབ་པར་ཤོག །དཔལ་ཀྱེའི་རྡོ་རྗེའི་སློབ་མ་སྨིན་པར་བྱེད་པའི་ལམ་ལག་ལེན་གྱི་ཁྲིགས་ཙམ་དགེ་བསྙེན་བསོད་ནམས་རྩེ་མོས་བྲིས་པའོ། །རྫོགས་སོ ༑༑ ༑༑ ༄༅། ། ¡Ã དཔལ་ཀྱེའི་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་བསྡུས་དོན་ ( ¡¶ ཞ ¡· རྒྱུད་ཀྱི་རྒྱལ་པོ་དཔལ་བརྟག་པ་གཉིས་པའི་བསྡུས་དོན་རྗེ་རྩེ་མོས་མཛད་པ ) བཞུགས་སོ། ། ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །དཔལ་ཀྱེའི་རྡོ་རྗེ་བརྟག་པ་གཉིས་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་བསྡུས་པའི་དོན་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང༌། གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། །འདི་ལ་གཉིས་ཏེ། མངོན་པར་རྟོགས་པའི་རིམ་པའི་དབང་དུ་བྱས་ནས་ ( ¡¶ ཞ ¡· ན་ ) བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་པ་དང༌། བརྟག་པ་དང་པོ་དང་བརྟག་པ་གཉིས་པ་ཉིད་ཀྱིའང་སྔ་མ་སྔ་མའི་དོན་མི་གསལ་བ་གསལ་བར་བྱེད་པ་དང༌། མ་ཚང་བ་ཁ་བསྐང་བའི་ཕྱིར་བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པའོ། །དང་པོ་ལ་གསུམ་སྟེ། ཐོག་མར་གང་ལ་དམིགས་ཏེ་བསྒྲུབས་པའི་ ( ¡¶ ཞ ¡· པ་ ) འབྲས་བུ་བསྟན་པ་དང༌། དེའི་འོག་ཏུ་དེ་ཐོབ་པར་བྱེད་པའི་གྲོལ་བྱེད་ཀྱི་ཐབས་བསྟན་པ་དང༌། གྲོལ་བྱེད་ཀྱི་ཐབས་ཉམས་སུ་ལེན་པའི་གང་ཟག་གི་མཚན་ཉིད་སྨིན་བྱེད་ཀྱི་ཐབས་དང་བཅས་པ་བསྟན་པའོ། །དང་པོ་ལ་གསུམ་སྟེ། སྟོན་པ་དང་འཁོར་གྱི་གླེང་བསླང་བ་ཤུགས་ལས་བསྟན་པ་དང༌། འབྲས་བུའི་རྒྱུད་ཞུས་པ་ལ་གཏང་རག་བྱིན་ཏེ་མཚན་གྱི་རྣམ་གྲངས་བསྟན་པའི་སྒོ་ནས་མཉན་པར་གདམས་པ་དང༌།

མཚན་གྱི་ངེས་པའི་ཚིག་ལ་ཞུས་པ་དང་ལན་བསྟན་པའོ། །འདི་ལ་གཉིས་ཏེ། ཐུན་མོང་གི་ཧེ་རུ་ཀ་གསུམ་གྱི་ངེས་ཚིག་བསྟན་པ་དང་ཐུན་མོང་མ་ཡིན་པའི་ཧེ་རུ་ཀ་བཞི་པའི་ངེས་ཚིག་བསྟན་པའོ། ། དང་པོ་ལ་གཉིས་ཏེ། ཞུས་པ་དང་དེའི་ལན་བསྟན་པའོ། །ཧེ་རུ་ཀ་བཞི་པ་ལའང་གཉིས་ཏེ། ཞུས་པ་དང༌། ལན་བསྟན་པའོ། ། ¡Ã གཉིས་པ་ ( ¡¶ ཞ ¡· - གཉིས་པ་ ) དེ་ཐོབ་པར་བྱེད་པའི་གྲོལ་བྱེད་ཐབས་ཀྱི་རྒྱུད་ལ་གཉིས་ཏེ། འབྲས་བུ་དེ་ལྟ་བུ་ཐོབ་པར་བྱེད་པའི་ཐབས་ཀྱི་རྒྱུད་བཤད་པར་དམ་བཅའ་བ་དང༌། དོན་དངོས་སོ། ། འདི་ལ་བཞི་སྟེ། ཐབས་ཀྱི་རྒྱུད་ཀྱི་ལུས་རྣམ་པར་བཞག་པ་དང༌། ཐབས་དང་པོར་བསྟན་པའི་འཐད་པ། ཐབས་དེས་མི་འཆིང་ཞིང་གྲོལ་བར་ ¡Ã འགྱུར་བ ( ¡¶ ཞ ¡· - འགྱུར་བ ) རྒྱུར་བསྟན་པ་དང༌། ཐབས་ཀྱི་རྒྱུད་ཀྱི་ཡན་ལག་རྒྱས་པར་དབྱེ་བའོ།། འདི་ལ་གཉིས་ཏེ། ཐབས་དངོས་དང༌། དེའི་རྣམ་པར་དག་པའོ། །ཡང་ན་ཡན་ལག་རྒྱས་པར་དབྱེ་བ་ལ་གཉིས་ཏེ། ཐབས་ལ་གནས་པའི་དུས་སུ་ཇི་ལྟར་མོས་པའི་དབང་དུ་བྱས་ནས་ལྷན་སྐྱེས་ཀྱི་ཡེ་ཤེས་རྟོགས་པའི་ལྟ་བ་དང༌། དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་བསྟན་པའོ། །སྔ་མ་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །དང་པོ་ལ་གཉིས་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དངོས་དང༌། དེའི་རྟེན་གྱི་སྒོ་ནས་རབ་ཏུ་དབྱེ་བའོ ༑ ༑ འདི་ལ་གཉིས་ཏེ། རྟེན་དང་ཐབས་སོ། །དང་པོ་ལ་བཞི་སྟེ། རྩ་ལུས་ཀྱི་དཀྱིལ་འཁོར་བྱང་ཆུབ་ཀྱི་སེམས་དང་བཅས་པ།སྡོམ་པའི་དབྱེ་བ་ཡི་གེ་བྷ་གའི་དཀྱིལ་འཁོར་བྱང་ཆུབ་ཀྱི་སེམས་དང་བཅས་པ། ཁམས་བདུད་རྩིའི་ ¡Ã དཀྱིལ་འཁོར་ ( ¡¶ ཞ ¡· - དཀྱིལ་འཁོར་ ) ཡི་གེ་དང་བཅས་པ། སྙིང་པོ་ཡེ་ཤེས་རླུང་ངོ༌། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། །འདི་ལ་བཞི། རྩའི་གཙོ་མཽ་སུམ་ཅུ་རྩ་གཉིས་ཀྱི་ལས་བསྟན་པ་དང༌། དེ་རྣམས་ཀྱི་ནང་ནས་ཀྱང་གཙོ་མོ་གསུམ་དུ་བསྟན་པ་དང༌། སུམ་ཅུ་རྩ་གཉིས་ཀྱི་མིང་བསྟན་པ་དང༌།

རྩ་རྣམས་ཀྱི་སྤྱིའི་མཚན་ཉིད་བསྟན་པའོ། །གཉིས་པ་ལ་གསུམ་སྟེ། གཙོ་མོ་གསུམ་གྱི་མིང་དང༌། གཙོ་མོ་གསུམ་གྱི་དོན་དམ་པའི་ལས་དང༌། ཀུན་རྫོབ་ཀྱི་ལས་བསྟན་པའོ། །སྤྱིའི་མཚན་ཉིད་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གསུམ་སྟེ། རང་བཞིན་སྤྱིར་བསྟན་པ་དང༌། དོན་དམ་པའི་ཤེས་རབ་ཀྱི་རང་བཞིན་བསྟན་པ་དང་ ༑ ཀུན་རྫོབ་ཀྱི་ལས་ཀྱི་ཐབས་དངོས་པོའི་རང་བཞིན་དུ་བསྟན་པའོ། །སྡོམ་པའི་རབ་ཏུ་དབྱེ་བ་ཡི་གེ་བྷ་ག་དང་བཅས་པ་ལ་གཉིས་ཏེ། བཤད་པར་དམ་བཅའ་བ་དང༌། གནས་གང་དུ་སྡོམ་པའོ། །གཉིས་པ་ལ་གསུམ་སྟེ། རྩ་གཉིས་ཀྱི་རྣམ་པར་བཞག་པ་དང༌། རྩ་དང་འཁོར་ལོ་གསུམ་གྱི་རྣམ་པར་བཞག་པ་དང༌། འཁོར་ལོ་བཞིའི་རྣམ་པར་བཞག་པའོ། །འདི་ལ་བདུན། ཡི་གེ་དང༌། ལྷ་མོའི་རྣམ་པར་བཞག་པ་དང༌། འཁོར་ལོ་དང་རྩ་འདབ་ཀྱི་གྲངས་སྐད་ཅིག་མ་བཞི། དེ་ཁོ་ན་ཉིད་བཞིར་བཞག །དགའ་བ་བཞིར་བཞག །བདེན་པ་བཞིར་བཞག །སྡེ་པ་བཞིར་བཞག་པའོ། །ལེའུ་དང་པོའོ།། །།དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་ལ་གཉིས་ཏེ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་ཐབས་བསྟན་པ་དང༌། གཙོ་བོར་མཆོག་གི་དངོས་གྲུབ་ཀྱི་ཐབས་བསྟན་པའོ།། སྔ་མ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། ། ¡Ã དང་པོ་ ( ¡¶ ཞ ¡· དོན་དངོས་ ) ལ་དགུ་སྟེ། གཏོར་མ་དང་འབྲེལ་བའི་སྔགས་བསྟན་པ་དང༌། དེ་བཞིན་གཤེགས་པའི་ས་བོན་དང་བཟླས་པ་དང་འབྲེལ་པ་དང༌། ཧེ་བཛྲའི་བཟླས་པ་དང་འབྲེལ་པ་དང༌། ཡིག་འབྲུ་ལྔ་ཁྱད་པར་དུ་མ་བྱས་པ་རྣམས་བྱས་པར་བསྟན་པ་དང༌། གྲོང་ཁྱེར་དཀྲུགས་པའི་ལས་ཀྱི་ཚོགས་དང་འབྲེལ་པ་དང༌། རྣལ་འབྱོར་མའི་ས་བོན་དང་བཟླས་པ་དང་འབྲེལ་བ་དང༌། ཧེ་རུ་ཀ་གསུམ་གྱི་བཟླས་པ་དང་འབྲེལ་པ་དང༌། མངོན་རྟོགས་དང་རབ་གནས་དང་དམ་ཚིག་དང་སྦྱིན་སྲེག་སྟེ་བཞི་དང་འབྲེལ་པའི་སྔགས་དང༌། ལས་ཀྱི་ཚོགས་དང་འབྲེལ་པའི་སྔགས་སོ།

།འདི་ལ་བཅུ་གཉིས་སོ། །རེངས་པ་ལ་སོགས་པའི་ལས་བརྒྱད་ཀྱི་སྔགས་བསྟན་པ་དང༌། ཆར་དབབ་པའི་ལས་དང༌། ཆར་གཅད་པ་དང༌། རྡོ་རྗེ་གྲི་གུག་གི་ཆོ་ག་དང༌། ལྷ་དགས་པ་དང༌། རིམས་ཀྱིས་གདབ་པ་དང༌། ཆང་སྐྱུག་པ་དང༌། མྱོས་མ་དབང་དུ་བྱ་བ་དང༌། ཉི་ཟླ་གཟུང་བ་དང་ ༑ རྐུན་པོ་ངོས་གཟུང་བ་དང༌། གླང་པོ་ལ་སོགས་པ་ ( ¡¶ ཞ ¡· + ལྔ་ ) འབྲོས་པའི་སྔགས་དང༌། ཕྱག་རྒྱ་དང་དྲག་པོའི་སྔགས་བདུན་གྱི་ལྷའི་རྣལ་འབྱོར་བསྟན་པའོ།། ལེའུ་གཉིས་པའོ། །གཙོ་བོར་མཆོག་གི་དངོས་གྲུབ་སྒྲུབ་པར་བྱེད་པའི་ཐབས་ལ་བཞི་སྟེ། ཐོག་མར་རིམ་པ་གཉིས་ལ་གནས་པར་བྱ་བ་དང༌། དེས་དྲོད་ཐོབ་པས་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་དང༌། སྤྱོད་པ་ལ་གནས་པ་དེས་གྲོགས་ཤེས་པ་ལ་སོགས་པའི་ཕྱིར་བརྡ་ལ་སོགས་པ་དང༌། རྣལ་འབྱོར་མ་དང་ལྷན་ཅིག་སྐྱེས་པའི་ཡེ་ཤེས་ཀྱི་དོན་བསྒོམ་པའོ། །དང་པོ་ལ་གཉིས་ཏེ། རྟེན་བསྐྱེད་པའི་རིམ་པ་བསྒོམ་པ་དང༌། དེ་ལ་བརྟེན་ཏེ་རྫོགས་པའི་རིམ་བསྒོམ་པའོ། །སྔ་མ་ལ་གཉིས་ཏེ། ལྷ་བསྐྱེད་པ་དང༌། དེ་ལ་དབང་བསྐུར་བའོ ༑ ༑ དང་པོ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། ཧེ་རུ་ཀ་གསུམ་བསྐྱེད་པའི་ཐུན་མོང་གི་ཆོ་ག་དང༌། སོ་སོའི་ཆོ་གའོ། །དང་པོ་ལ་མངོན་པར་རྟོགས་པ་བསྡུས་པ་དང༌། འབྲིང་པོ་དང༌། རྒྱས་པའོ། །དང་པོ་ལ་གཉིས། ཚད་མེད་བཞི་བསྒོམ་པ་དང༌། ཡན་ལག་བཞིའི་རྣལ་འབྱོར་རོ། །འབྲིང་པོ་ལ་ལྔ། སྲུང་བའི་འཁོར་ལོ་རྒྱས་པར་བཤད་པ་དང༌། གདན་བསྒོམ་པ་དགོས་པ་དང་བཅས་པ་དང༌། དེར་ལྷ་བསྒོམ་པ་བསྟན་པ་དང༌། རང་གི་སེམས་བྱིན་གྱིས་བརླབ་པ་དང༌། ས་བོན་དང་ཕྱག་མཚན་གྱུར་པ་ལས་སྐུ་བསྐྱེད་པ་བསྟན་པའོ། །རྒྱས་པ་ལ་གསུམ་སྟེ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་དང༌། མངོན་པར་བྱང་ཆུབ་པ་ལྔ་ལས་བསྐྱེད་པ་དང༌། འཁོར་གྱི་ལྷ་མོ་དབྱུང་བ་ཡེ་ཤེས་པ་གཞུག་པ་དང་བཅས་པའོ།

།སོ་སོའི་ཆོ་ག་ལ་གསུམ་སྟེ

༑ སྐུ་རྡོ་རྗེ་ཕྱག་གཉིས་པར་བསྐྱེད་པ་དང༌། གསུང་རྡོ་རྗེ་ཕྱག་བཞི་པ་དང༌། ཐུགས་རྡོ་རྗེ་ཕྱག་དྲུག་པ་བསྐྱེད་པའོ། །སྔ་མ་ལ་གཉིས་ཏེ། སྐུ་མདོག་ལ་སོགས་པ་དང༌། འཁོར་གྱི་ལྷ་མོ་དང༌། བཞུགས་གནས་ཀྱི་ཁྱད་པར་བསྟནཔའོ། །ལེའུ་གསུམ་པོའོ།། །།དེ་ནས་དབང་བསྐུར་བ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་དྲུག་སྟེ། དབང་བསྐུར་གྱི་ལྷ་སྤྱན་དྲངས་ཏེ་གསོལ་བ་གདབ་པ་དང༌། དབང་བསྐུར་བ་དངོས་དང༌། རིགས་ཀྱི་བདག་པོའི་རྒྱས་གདབ་པ་དང༌། དེས་ཡན་ལག་རྫོགས་པར་བསྟན་པ་དང༌། ཐུན་གྱི་གྲངས་དང༌། སྤྱོད་ལམ་གྱི་རྣལ་འབྱོར་བསྟན་པའོ། །ལེའུ་བཞི་པའོ།། །།རྫོགས་པའི་རིམ་པ་བསྒོམ་པ་དེ་ཁོ་ན་ཉིད་ཀྱི་ལེའུ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །གཉིས་པ་ལ་གསུམ་སྟེ ༑ དེ་ཁོ་ན་ཉིད་ ( ¡¶ ཞ ¡· + མཚན་ཉིད་ ) དང༌། དེ་རྟོགས་པར་བྱེད་པའི་ཐབས་དང༌། དེ་ཁོ་ན་རྟོགས་པའི་ཕན་ཡོན་ནོ། །གཉིས་པ་ལ་བཞི་སྟེ། ཐབས་ཀྱི་ངོ་བོ་ཉིད་རྣམ་པར་བཞག་པའི་སྒོ་ནས་གང་དག་ཇི་ལྟར་བསྟེན་པའི་ཚུལ་དང༌། དེ་གསང་སྟེ་བསྟེན་པར་བསྟན་པ་དང༌། བསྟེན་པའི་འཐད་པ་དང༌། ཐབས་ལ་སོགས་པ་དོན་དམ་པར་མེད་ཀྱང་ཀུན་རྫོབ་ཏུ་རྣམ་པར་བཞག་པ་མི་འགལ་བར་བསྟན་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །བསྟན་པའི་འཐད་པ་ལ་གཉིས་ཏེ། འཐད་པ་དངོས་ཀྱི་ཚུལ་གྱིས་མདོར་བསྟན་པ་དང༌། རྒྱས་པར་བཤད་པའོ། །འདི་ལ་བཞི་སྟེ། ཕྱག་རྒྱའི་ངེས་པའི་ཚིག་དང༌། གང་ཞིག་གང་གི་ཕྱག་རྒྱ་དང་རིགས་ཡིན་པར་བསྟན་པ་དང༌། རིགས་ཀྱི་ ( ¡¶ ཞ ¡· + རབ་ཏུ་ ) དབྱེ་བ་རྒྱས་པ་དང་བསྡུས་པ་དང༌། གང་དག་ཇི་ལྟར་རིགས་སུ་འགྱུར་བར་བསྟན་པའོ། ། ( ¡¶ ཞ ¡· + གཉིས་པ་གཉིས་སྟེ། ཀུན་རྫོབ་ལ་དགོངས་སྟེ་རིགས་ལྔར་བཞག་པ་དང༌། དོན་དམ་ལ་དགོངས་ཏེ༑ དེ་རྣམས་གཤེགས་པའི་རིགས་སུ་བསྟན་པའོ།། ) སྔ་མ་ལ་གཉིས་ཏེ། རིགས་ཀྱི་བདག་པོའི་རབ་ཏུ་དབྱེ་བ་དང༌།

དེའི་ཕྱག་རྒྱ་སོ་སོར་བཞག་པའོ། །དེ་བཞིན་གཤེགས་པའི་རིགས་སུ་བསྡུ་བ་ལ་གཉིས་ཏེ། བསྡུས་པ་དངོས་དང་ངེས་པའི་ཚིག་གོ ། དོན་དམ་པར་མེད་ཀྱང་ཀུན་རྫོབ་ཏུ་བཞག་པ་མི་འགལ་བ་ལ་གཉིས་ཏེ། དོན་དམ་པར་མེད་པ་དང༌། ཀུན་རྫོབ་ཏུ་ཡོད་པའོ། །འདི་ལ་གཉིས་ཏེ། རིགས་ཀྱི་བདག་པོ་རྣམ་པར་བཞག་པ་དང༌། །དེའི་རིགས་རྣམ་པར་བཞག་པའོ། །དང་པོ་ལ་གསུམ། སངས་རྒྱས་ལྔར་བཞག་པ་དང༌། ལྷར་བཞག་པ་དང༌། བཅོམ་ལྡན་འདས་སུ་བཞག་པའོ། །དང་པོ་ལ་གཉིས་ཏེ། མཚན་གྱི་རྣམ་གྲངས་དང༌། དེའི་ངེས་པའི་ཚིག་གོ །དེའི་རིགས་བཞག་པ་ལ་གཉིས་ཏེ། མ་སྲིང་དུ་བཞག་པ་དང༌། བཙོ་བླག་མ་ལ་སོགས་པར་བཞག་པའོ། །དེ་ཁོ་ན་རྟོགས་པའི་ཕན་ཡོན་ལ་ལྔ་སྟེ། བརྗོད་པ་བཟླས་པར་འགྱུར་བ་དང༌། རྐང་པས་བཅགས་པ་དཀྱིལ་འཁོར་དུ་འགྱུར་བ་དང༌། ལག་པ་བསྒྱུར་བ་ཕྱག་རྒྱར་འགྱུར་བ་དང༌། བསམ་པ་བསམ་གཏན་དུ་འགྱུར་བ་དང༌། ལྷན་ཅིག་སྐྱེས་པ་བཟའ་བའི་དེ་ཁོ་ན་ཉིད་དུ་འགྱུར་བ་བསྟན་པའོ། །ལེའུ་ལྔ་པའོ།། །།རིམ་པ་གཉིས་ལ་གནས་པ་དེས་རང་གི་སེམས་ཀྱི་བརྟན་གཡོ་ལ་སོགས་པ་བརྟག་པའི་དོན་དུ་སྤྱོད་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་ལྔ་སྟེ། གང་ཟག་དགོས་པ་དང་བཅས་པ་དང༌། རྒྱན་ཆ་དང་སྤྱོད་པ་དངོས་དང༌། དེའི་དུས་ཀྱྀ་རྣལ་འབྱོར་དང༌། གྲོགས་བསྟན་པའོ ༑ ༑ རྒྱས་པར་བཤད་པ་ལ་ལྔ་སྟེ། རྟེན་གྱི་གང་ཟག་དང༌། གྲོགས་དང༌། རྒྱན་ཆའི་དག་པ་དང༌། རྣལ་འབྱོར་དང༌། སྤྱོད་པ་དངོས་སོ། །དང་པོ་ལ་གཉིས་ཏེ། དྲོད་ཐོབ་པར་བྱ་བའི་གནས་དང༌། ཐབས་སུ་བྱ་བ་དང༌། དྲོད་ཐོབ་པ་དེས་མཆོག་འདོད་ན་སྤྱོད་པ་སྤྱད་པར་གདམས་པའོ། །གྲོགས་ལ་གཉིས་ཏེ། གྲོགས་ཀྱི་མཚན་ཉིད་དང༌། དེ་མཉེས་པར་བྱེད་པའི་ཐབས་སོ། །སྔ་མ་ལ་ལྔ་སྟེ། མཚན་ཉིད་སྤྱིར་བསྟན་པ་དང༌། ཁྱད་པར་དུ་རྡོ་རྗེའི་རིགས་བསྟེན་པར་བསྟན་པ་དང༌།

། རིགས་དང་འབྲེལ་བ་བྱ་བ་དང༌། དེའང་མེད་ན་གང་རུང་གིས་བྱ་བ་དང༌། གྲོགས་སྦྱང་བའི་ཚུལ་བསྟན་པའོ། །སྤྱོད་པ་དངོས་ལ་གཉིས་ཏེ། གླུ་གར་ལ་སོགས་པ་དགོས་པ་དང་བཅས་པས་སྤྱོད་པ་ཇི་ལྟ་བུ་བྱ་བའི་ཚུལ་དང༌། དམ་ཚིག་དང་སྡོམ་པའི་ཚུལ་གྱིས་སྤྱོད་པ་ཇི་ལྟར་བྱ་བའོ། །དང་པོ་ལ་ལྔ་སྟེ། གླུ་གར་ ( ¡¶ ཞ ¡· + ལ་སོགས་ ) དགོས་པ་དང་བཅས་པ་དང༌། བཟའ་བཏུང་དགོས་པ་དང་བཅས་པ་དང༌། མི་འབྲལ་བའི་དམ་ཚིག་ཇི་ལྟར་བཅང་བ་དང༌། སྤྱོད་པའི་རྒྱན་ཆ་དགོས་པ་དང་བཅས་པ་དང༌། དེ་དག་ཐམས་ཅད་དགོས་པ་དང་ལྡན་པར་འགྱུར་བའི་ཚུལ་ལོ། ། ཐ་ལྟག་འདི་ལ་བཞི་སྟེ། ཐོད་པའི་རྒྱན་དགོས་པ་དང་བཅས་པ་དང༌། སྐ་རགས་དང་ ༑ མཆོད་ཕྱིར་ཐོགས་དང༌། ཅང་ཏེའུ་དང་ཁ་ཊྭཱཾ་ག་དགོས་པ་དང་བཅས་པའོ།། དམ་ཚིག་དང་སྡོམ་པའི་ཚུལ་གྱིས་སྤྱོད་པ་ཇི་ལྟར་སྤྱད་པ་ལ་བདུན་ཏེ། སྤང་བྱ་སྤངས་ཏེ་སྤྱོད་པ་བྱ་བར་བསྟན་པ་དང༌། ཡང་ ( ¡¶ ཞ ¡· སྤང་ ) རྟེན་ཐུན་མོང་དུ་སྦྱིན་པ་དང་ ༑ མི་སྦྱིན་པའི་ཚུལ་དང༌། བཟའ་བ་ལ་སོགས་པ་རྣམ་རྟོག་སྤང་བ་དང༌། སློབ་དཔོན་ལ་ཕྱག་བྱ་བར་བསྟན་པ་དང༌། བསླབ་བྱ་ལ་སོགས་པ་ཞེན་པ་སྤང་བ་དང་ ༑ གང་ལའང་འཇིགས་པ་སྤང་བ་དང༌། རྟག་ཏུ་སྙིང་རྗེ་བཏུང་ཞིང་གཞན་གྱི་བཏུང་བས་བཟི་བ་མེད་པར་བསྟན་པའོ། །ལེའུ་དྲུག་པའོ།། །།བརྡ་ལ་སོགས་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་བཞི་སྟེ། བརྡ་དངོས་དང༌། བརྡས་མཚོན་པའི་གྲོགས་དང༌། འདུ་བའི་གནས་དང༌། འདུས་བའི་དུས་དང༌། འདུ་བའི་བྱ་བའོ། །དང་པོ་ལ་ལྔ་སྟེ། བརྡའི་བྱེད་པ་དང༌། བརྡའི་དོན་སྟོན་པ། སྙུན་གྱི་ཕྱག་རྒྱ་དང༌། དོན་སྟོན་པ་མེད་པ་ཕྱག་རྒྱ་དང༌། ཕྱག་རྒྱའི་ལན་དང༌། དེས་དམ་ཚིག་དང་ལྡན་པ་དང༌། མི་ལྡན་པར་དབྱེ་བ་དང༌། དམ་ཚིག་དང་ལྡན་པ་དང་ ༑ འདུ་བའི་ཕྱག་རྒྱ་བསྟན་པའོ། །འདུ་བའི་གནས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གསུམ་སྟེ།

ཞུས་པ་དང༌། གནས་ལ་སོགས་པའི་མིང་དང༌། ¡Ã དཔེ་ས་ ( ¡¶ ཞ ¡· དེས་ས་ ) བཅུ་གཉིས་སུ་བསྟན་པའོ ༑ ༑ རྒྱས་པར་བཤད་པ་ལ་གཉིས་ཏེ། ཞུས་པ་དང༌། དེའི་ལན་རྒྱས་པའོ། ། འདུ་བའི་དུས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། འདུས་པའི་བྱ་བ་ལ་གསུམ་སྟཻ། བཟའ་བ་ལ་སོགས་པའི་བྱ་བ་དང༌། དེ་ཉིད་རྣལ་འབྱོར་གཉིས་ལ་བརྟེན་པའི་བྱ་བ་དང༌། བཟའ་བ་ལ་སོགས་པ་ཇི་ལྟ་བུའི་ཚུལ་གྱིས་བྱ་བ་ཕན་ཡོན་དང་བཅས་པའོ། །གཉིས་པ་ལ་གཉིས་ཏེ། བསྐྱེད་པའི་རིམ་པ་ཐབས་ཤེས་རབ་ཀྱི་ལྷའི་རྣལ་འབྱོར་ལ་བརྟེན་པ་དང༌། རྫོགས་པའི་རིམ་པ་དཔལ་ཧེ་རུ་ཀའི་རྣལ་འབྱོར་ལ་བརྟེན་ཏེ། བྱ་བའི་ལས་བསྟན་པའོ། །འདི་ལ་གསུམ་སྟེ། ཧེ་རུ་ཀའི་རྣལ་འབྱོར་པའི་བྱ་བ་ལས་དངོས་དང༌། དེ་བྱ་བ་ཡིན་པའི་འཐད་པ་དང༌། དཔལ་ཧེ་རུ་ཀའི་ངེས་ཚིག་བསྟན་པའོ། །ལེའུ་བདུན་པའོ། ། རྣལ་འབྱོར་མ་དང་ལྷན་ཅིག་སྐྱེས་པའི་དོན་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། ལྷན་ཅིག་སྐྱེས་པའི་དོན་ཇི་ལྟར་བསྒོམ་པའི་ཚུལ་དང༌། དེ་གདོན་མི་ཟ་བར་བསྒོམ་པར་བྱ་བའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པའི་ཚུལ་དང༌། རང་བཞིན་ལྷན་ཅིག་སྐྱེས་པའི་དོན་བསྒོམ་པའི་ཚུལ་བསྟན་པའོ། །དང་པོ་ལ་གཉིས་ཏེ། རྟེན་རྣལ་འབྱོར་མའི་འཁོར་ལོ་བསྒོམ་པ་དང༌། དེ་ལས་ལྷན་ཅིག་སྐྱེས་པའི་དོན་བསྒོམ་པའོ། །དེ་ལ་གཉིས་ཏེ། བསྐྱེད་པའི་རིམ་པ་བསྒོམ་པ་དངོས་དང༌། གཞུང་བསྡུ་བའི་ཚུལ་གྱིས་རྫོགས་པའི་རིམ་པ་དང་མཚམས་སྦྱར་བའོ། །ཞེས་གསུང་ངོ༌། །ཡང་ན་རྣལ་འབྱོར་མ་དང་དེའི་ རྣམ་པར་དག་པའོ། །དང་པོ་ལ་གསུམ། །བཤད་པར་དམ་བཅའ་བ་དང༌། །དོན་དངོས་དང༌། །ལེའུའི་མིང་ངོ༌། །ལེའུའི་དོན་དངོས་ལ་གསུམ་སྟེ། །བསྐྱེད་པའི་རིམ་པ་བསྒོམ་པ་དང༌། རིམ་པ་གཉིས་ཀ་བསྒོམ་དགོས་པར་བསྟན་པ་དང༌། རྫོགས་པའི་རིམ་པ་བསྒོམ་པའོ།

།དང་པོ་ལ་གཉིས་ཏེ། རྟེན་དང་བརྟེན་པ་གང་དུ་བསྒོམ་པ་དང༌། ཚུལ་ཇི་ལྟར་བསྒོམ་པའོ། །འདི་ལ་གཉིས་ཏེ། མདོར་བསྟན་པ་དང་ ༑ རྒྱས་པར་བཤད་པའོ། །འདི་ལ་གཉིས་ཏེ། རྟེན་ཇི་ལྟར་བསྒོམ་པ་དང༌། བརྟེན་པ་ལྷ་བསྐྱེད་པའི་ཚུལ་ལོ། །སྔ་མ་ལ་གཉིས་ཏེ། གཞལ་ཡས་ཁང་ཇི་ལྟར་བསྒོམ་པ་དང༌། དེར་གནས་བསྒོམ་པའི་ཚུལ་ལོ། །སྔ་མ་ལ་བཞི་སྟེ། རྒྱུའི་ཡན་ལག་དང༌། རྐྱེན་གྱི་ཡན་ལག་དང༌། གཞིའི་ཡན་ལག་དང༌། གཞལ་ཡས་ཁང་གནས་ལུགས་བསྟན་པའོ། །ལྷ་བསྒོམ་པ་ལ་ལྔ་སྟེ། མངོན་པར་བྱང་ཆུབ་པ་ལྔ་ལས་ལྷ་རྣམས་བསྐྱེད་པའི་ཚུལ་དང༌། ཕྱོགས་གང་དུ་ལྷ་མོ་གང་དག་དགོད་པ་དང་ ༑ ལྷ་མོ་རྣམས་ཀྱི་མཚན་ཉིད་དང༌། དེ་ལྟར་བསྒོམས་པའི་ཕན་ཡོན་དང༌། ཁ་དོག་གི་སྒོ་ནས་རྒྱལ་བ་དྲུག་གི་བདག་ཉིད་དུ་བསྒོམ་པའོ། །དང་པོ་ལ་བཞི་སྟེ། ལྷ་མོ་རྣམས་ཀྱི་མངོན་པར་བྱང་ཆུབ་པའི་ཚུལ་དང༌། དེ་ཉིད་རྒྱུའི་རྡོ་རྗེ་འཆང་དང་མི་འདྲ་བའི་ཁྱད་པར་བསྟན་པ་དང༌། ཐབས་དང་ཤེས་རབ་ཀྱི་རང་བཞིན་ལས་ཐམས་ཅད་རྫོགས་པར་བསྟན་པ་དང༌། འཁོར་གྱི་ལྷ་མོ་རྣམས་ཀྱི་མི་འདྲ་བའི་ཚུལ་བསྟན་པའོ། །དང་པོ་ལ་གསུམ་སྟེ། རྣམ་པའི་དབང་དུ་བྱས་ཏེ་མདོར་བསྟན་པ་དང༌། ས་བོན་ལ་སྦྱར་ཏེ་རྒྱས་པར་བཤད་པ་དང༌། ངོ་བོ་ཡེ་ཤེས་ལྔར་བསྟན་པའི་སྒོ་ནས་རབ་ཏུ་རྒྱས་པར་བཤད་པའོ། །ལྷ་མོ་རྣམས་ཀྱི་མཚན་ཉིད་ལ་གཉིས་ཏེ ༑ ཁ་དོག་ལ་སོགས་པའི་ཚུལ་དང༌། ཕྱག་མཚན་གྱི་དག་པའོ། ཁ་དོག་གི་སྒོ་ནས་རྒྱལ་བ་དྲུག་ཏུ་བསྒོམ་པ་ལ་གཉིས་ཏེ། ཁ་དོག་དྲུག་ཏུ་བསྒོམ་པ་དངོས་དང༌། དྲུག་ཁོ་ནར་བསྒོམ་པའི་འཐད་པའོ། །རྫོགས་པའི་རིམ་པ་བསྒོམ་པ་ལ་གཉིས་ཏེ། བསྒོམ་པའི་ཚུལ་དངོས་དང༌། དེ་གདོན་མི་ཟ་བར་བསྒོམས་པར་གདམས་པའོ། ། དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པ་བསྒོམ་པའི་ཚུལ་དང༌། རང་བཞིན་ལྷན་ཅིག་སྐྱེས་པ་བསྒོམ་པའི་ཚུལ་ལོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གསུམ་སྟེ།

ལྷན་སྐྱེས་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། དེ་བསྒོམས་ཞིང་ཉམས་སུ་བླང་བའི་ཚུལ་ཕན་ཡོན་དང་བཅས་པའོ། །དང་པོ་ལ་གསུམ་སྟེ། ལྷན་སྐྱེས་ཀྱི་རབ་ཏུ་དབྱེ་བ་དང༌། དེའི་བདག་ཉིད་དུ་གྱུར་པའི་དགའ་བའི་རབ་ཏུ་དབྱེ་བ་དང༌། ལྷན་ཅིག་སྐྱེས་པའི་དགའ་བ་བྱེ་བྲག་ཏུ་གཏན་ལ་དབབ་པའོ། །དང་པོ་ལ་གསུམ་སྟེ། ཐབས་ལྷན་སྐྱེས་དང་ཤེས་རབ་ལྷན་སྐྱེས་སུ་དབྱེ་བ་དང༌། དེ་རེ་རེ་ལའང་ཀུན་རྫོབ་དང་དོན་དམ་དུ་དབྱེ་བ་དང༌། དེས་ན་ལྷན་སྐྱེས་བཞིར་འགྱུར་བར་བསྟན་པའོ ༑ ༑ དགའ་བའི་དབྱེ་བ་ལ་བཞི་སྟེ། གང་ཟག་གི་དཔེའི་སྒོ་ནས་དབྱེ་བ་དང༌། ཉམས་མྱོང་གི་སྒོ་ནས་དབྱེ་བ་དང༌། རྣམ་པར་རྟོག་པའི་སྒོ་ནས་ཕྱེ་སྟེ་བཞི་པ་ལ་བསྔགས་པ་དང༌། མཚན་ཉིད་ཀྱི་སྒོ་ནས་ཕྱེ་སྟེ་བཞི་པ་ལ་བསྔགས་པའོ། །བསྒོམ་ཞིང་ཉམས་སུ་བླང་བའི་ཚུལ་དགོས་པ་དང་བཅས་པ་ལ་གསུམ། ཇི་ལྟར་བསྒོམ་པ་དངོས་དང༌། དེ་ལྟར་བསྒོམ་པའི་འཐད་པ་དང༌། བསྒོམ་པའི་དགོས་པའང་ཕན་ཡོན་ནོ།།དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ།། ཕན་ཡོན་ལ་གཉིས་ཏེ། བསོད་ནམས་ཆུང་བས་འགྲུབ་པར་བསྟན་པ་དང༌། དུས་ཀྱི་ངེས་བཟུང་མེད་པར་བསྒོམས་ན་འགྲུབ་པར་བསྟན་པའོ། །རང་བཞིན་ལྷན་སྐྱེས་དམིགས་མེད་བསྒོམ་པ་ལ་གསུམ་སྟེ། ཚུལ་ཇི་ལྟར་བསྒོམ་པ་དངོས་དང༌། དེ་བསྒོམས་པས་དངོས་པོ་ཐམས་ཅད་བསྒོམས་པར་བསྟན་པ་དང༌། དེ་ལ་ཀླན་ཀ་ངན་པ་སྤང་བའོ། །དེ་ལ་གཉིས་ཏེ། འབད་པ་མེད་པར་གྲོལ་བར་ཐལ་བ་སྤང་བ་དང༌། འཁོར་བར་འགྱུར་དུ་མི་རུང་བ་ཐལ་བ་སྤང་བའོ། །དེ་གདོན་མི་ཟ་བར་བསྒོམ་པར་གདམས་པ་ལ་གསུམ། བསྒོམས་པའི་ཕན་ཡོན་གྱི་སྒོ་ནས་སྒོམས་པར་གདམས་པ་དང༌། མ་བསྒོམས་པའི་ཉེས་དམིགས་ཀྱི་སྒོ་ནས་སྒོམས་པར་གདམས་པ་དང༌། དེས་ན་རྒྱུན་མི་ཆད་པར་སྒོམས་པར་གདམས་པའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམས་པའི་ཕན་ཡོན་དང༌། ལྷན་སྐྱེས་གཉིས་ཀ་བསྒོམས་པའི་ཕན་ཡོན་ནོ།

།ཡང་ན་ཕན་ཡོན་ལ་གཉིས་ཏེ། སྤང་བྱས་ཟིལ་གྱིས་མི་ནོན་པར་གདམས་པར་བསྟན་པ་དང༌། ཐོབ་བྱ་ཐོབ་པར་བསྟན་པའོ། །འདི་ལ་གསུམ་སྟེ། ཡེ་ཤེས་ཀྱི་རང་གི་ངོ་བོ་འབྲས་བུ་གང་ཞིག་འགྲུབ་པ་དང་བཅས་པ་དང༌། ཡེ་ཤེས་བརྗོད་པ་དང་བྲལ་ཡང་བླ་མའི་བྱིན་རླབས་ལ་བརྟེན་ཏེ་རྟོགས་པར་བསྟན་པ་དང༌། ཡེ་ཤེས་མངོན་དུ་བྱས་པ་ལས་བྱུང་བའི་འབྲས་བུའི་མཚན་ཉིད་བསྟན་པའོ། །ལེའུ་བརྒྱད་པའོ།། །།རྣམ་པར་དག་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །བར་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་བཞི་སྟེ། དང་པོ་ལ་བཞི་སྟེ། དེ་བཞིན་ཉིད་ཀྱི་དག་པ་དང༌། ལྷ་སོ་སོའི་དག་པ་དང༌། དག་པ་བསྒོམ་པའི་འཐད་པ་དང༌། རང་ ¡Ã རིག་ ( ¡¶ ཞ ¡· གི་སའི་ ) པའི་དག་པའོ། །རྒྱས་པར་བཤད་པ་ལ་གསུམ་སྟེ། དེ་བཞིན་ཉིད་ཀྱི་དག་པ་རྒྱས་པར་བསྟན་པ་དང༌། ལྷ་སོ་སོའི་དག་པ་རྒྱས་པར་བཤད་པ་དང༌། རང་རིག་པའི་དག་པ་གླུར་བླང་བའི་ཚུལ་གྱིས་བཤད་པའོ། །དང་པོ་ལ་གསུམ་སྟེ། ¡Ã རང་བཞིན་ ( ¡¶ ཞ ¡· ཏིང་ངེ་འཛིན་ ) གྱིས་དག་པས་སྦྱང་དུ་རུང་བ་བསྟན་པ་དང༌། གློ་བུར་དུ་མ་དག་པས་སྦྱང་དགོས་པ་བསྟན་པ་དང༌། དག་པས་དག་པར་བྱས་ནས་དེ་ཉིད་བསྟེན་པར་བསྟན་པའོ། །ལྷ་སོ་སོའི་དག་པ་ལ་དྲུག་སྟེ ༑ ནང་གི་རྣལ་འབྱོར་མ་ལྔའི་དག་པ་དང༌། ཕྱིའི་ཕྱོགས་གང་དང་གང་དུ་དགོད་པ་དང༌། རྣལ་འབྱོར་མ་དྲུག་གི་དག་པ་དང༌། རྒྱུ་རྡོ་རྗེ་འཆང་གི་དག་པ་དང༌། མཚམས་མ་བཞྀའི་དག་པ་དང༌། ཡང་ནང་གི་ལྔའི་དག་པའོ། །ལེའུ་དགུ་པའོ། ། ཐབས་དེ་ཉམས་སུ་ལེན་པའི་སྒྲུབ་པ་པོ་རྟེན་གྱི་གང་ཟག་ལ་གཉིས་ཏེ། དབང་བསྐུར་བ་སྨིན་པར་བྱ་བ་དང༌།ལྟ་སྟངས་བཞིས་གྲུབ་པའི་མཚན་ཉིད་བསྟན་པའོ།། དང་པོ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། དཀྱིལ་འཁོར་བྲི་བའི་ཚུལ་མདོར་བསྟན་ཅིང་དབང་བསྐུར་བའི་ཡེ་ཤེས་རྒྱས་པར་བཤད་པ་དང༌།

དཀྱིལ་འཁོར་བྲི་བའི་ཚུལ་རྒྱས་པར་བཤད་ཅིང༌། དེར་དབང་བསྐུར་བའི་ཚུལ་ལོ། །དང་པོ་ལ་གཉིས་ཏེ། དཀྱིལ་འཁོར་ཇི་ལྟར་བྱ་བ་དང༌། དེར་དབང་བསྐུར་བའི་ཚུལ་ལོ། །དང་པོ་ལ་བཞི་སྟེ། ས་སྦྱངས་ཏེ་དཀྱིལ་འཁོར་བྲི་བ་དང༌། གནས་གང་དུ་བྲི་བ་དང༌། རྡུལ་ཚོན་གང་གིས་བྲི་བ་དང༌། ཚད་ཇི་སྲིད་ཅིག་བྲི་བར་བསྟན་པའོ། །དབང་བསྐུར་བ་ལ་གསུམ་སྟེ། དཀྱིལ་འཁོར་སྒྲུབ་པ་དང་ཐུན་མོང་དུ་བྱ་སྟེ་ཕྱག་རྒྱ་གཞུག་པར་བསྟན་པ་དང༌། དེ་ལ་བརྟེན་ཏེ་གསང་བའི་དབང་བསྐུར་བའི་ཚུལ་དང༌། ཤེས་རབ་ཡེ་ཤེས་ཀྱི་དབང་ངོ༌། །འདི་ལ་གསུམ་སྟེ། གང་ལ་བརྟེན་ཏེ་དབང་བསྐུར་བ་ཤེས་རབ་ཡེ་ཤེས་ཀྱི་དབང་དང༌། དེ་ལ་བརྟེན་ཏེ་སྐྱེས་པའི་ཡེ་ཤེས་ཀྱི་མཚན་ཉིད་དང་ ༑ དབང་གི་དོན་བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའོ།། གཉིས་པ་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང༌། དེ་རྟོགས་པར་བྱ་བའི་ཕྱིར་དགའ་བ་བཞིའི་གོ་རིམ་བསྟན་པ་དང༌། ལྷན་སྐྱེས་ཀྱི་ཡེ་ཤེས་ལ་དགའ་བ་བཞིའི་ཐེ་ཚོམ་བསལ་བའོ། །དང་པོ་ལ་དྲུག་སྟེ། རང་རིག་པ་དང༌། སྤྲོས་པ་དང་བྲལ་བ་དང༌། གཉིས་སུ་མེད་པ་དང༌། ¡Ã མཚོན་པར་

( ¡¶ ཞ ¡· འཚོ་བར་ ) བྱེད་པ་དང་ ༑ མི་འགྱུར་བ་དང༌། ཐབས་ཀྱི་བདག་ཉིད་དུ་བསྟན་པའོ། །ཐེ་ཚོམ་བསལ་བ་ལ་གཉིས་ཏེ། དེ་ལྟར་ཐེ་ཚོམ་སྐྱེས་པ་དང༌། དེ་བསལ་བའི་ཚུལ་ལོ། །དཀྱིལ་འཁོར་བྲི་བའི་ཚུལ་རྒྱས་པར་བཤད་ཅིང་དེར་དབང་བསྐུར་བ་ལ་བཅུ་གཅིག་སྟེ། དཀྱིལ་འཁོར་བྲི་ཞིང་རྒྱན་དགྲམ་པ་དང༌། དེར་བུམ་པ་ཇི་ལྟར་དབུལ་བ་དང༌། དེའི་སྔོན་དུ་ཐིག་གདབ་པ་དང༌། དེ་དག་ཐམས་ཅད་ཀྱི་སྔོན་དུ་བསྙེན་པའི་ཆོ་ག་དང་ ༑ སའི་ཆོ་ག་དང༌། བུམ་པའི་དབང་བསྐུར་བར་གདམས་པ་དང༌། དཀྱིལ་འཁོར་དུ་ཕྱག་མཚན་ཇི་ལྟར་དགོད་པ་དང༌། སློབ་དཔོན་བདག་ཉིད་འཇུག་པ་དང་ ༑ སློབ་དཔོན་གྱི་ཀུན་ཏུ་སྤྱོད་པ་དང༌། ཚིག་གི་དབང་བཞི་པ་ཇི་ལྟར་བསྐུར་བ་དང༌། ( ¡¶ ཞ ¡· + དབང་གི་ ) ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དོ། །འདི་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང༌། དེའི་འབྲས་བུ་ཕྱག་རྒྱ་ཆེན་པོའི་མཚན་ཉིད་དངོས་དང༌། ཡེ་ཤེས་དེ་ཐམས་ཅད་ཀྱི་བདག་ཉིད་ཡིན་པས་དངོས་གྲུབ་ཐམས་ཅད་ཀྱི་རྒྱུར་བསྟན་པའོ། །དང་པོ་ལ་གཉིས་ཏེ་ལྟོས་པའི་ལྷན་སྐྱེས་དང་ ༑ རང་བཞིན་གྱི་ལྷན་སྐྱེས་སོ། །སྔ་མ་ལ་གསུམ་སྟེ། ལྷན་སྐྱེས་ཀྱི་མཚན་ཉིད་དངོས་དང༌། སྤྲོས་པ་དང་བྲལ་བའི་ཕྱིར་འབྱུང་བ་ལ་བརྟེན་དུ་མི་རུང་བར་བསྟན་པ་དང༌། ལྷན་སྐྱེས་ཀྱི་ངེས་པའི་ཚིག་གོ །དང་པོ་ལ་བཞི་སྟེ། སྒྲིབ་པ་གཉིས་དང་སྤྱིར་བྲལ་བར་བསྟན་པ་དང༌། ཉོན་མོངས་དང་བྲལ་བ་དང༌། ཤེས་བྱའི་སྒྲིབ་པ་དང་བྲལ་བ་དང༌། ཐམས་ཅད་དུ་སྣང་བའོ། །འབྱུང་བ་ལ་བརྟེན་པར་མི་འཐད་པར་རྩོད་པ་སྤང་བ་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། ། འདི་ལ་གཉིས་ཏེ། ཞུས་པ་དང༌། དེའི་ལན་གདབ་པའོ། །འདི་ལ་གཉིས་ཏེ། འབྱུང་བ་ལ་བརྟེན་པའི་ཚུལ་དང༌། དེས་ན་རང་བཞིན་ལྷན་སྐྱེས་མ་ཡིན་པར་བསྟན་པའོ། །ཐམས་ཅད་ཀྱི་བདག་ཉིད་ཡིན་ ( ¡¶ ཞ ¡· + པས་དངོས་གྲུབ་ཀྱི་རྒྱུ་ཡིན་ ) པར་བསྟན་པ་ལ་གཉིས་ཏེ། ཕྱི་རོལ་གྱི་བཟླས་པ་ལ་སོགས་པ་མེད་པར་བསྟན་པ་དང་

༑ ནང་གི་ཡོད་པར་བསྟན་པའོ། །ལེའུ་བཅུ་པའོ།། །།ལྟ་སྟངས་ཀྱི་ལེའུ་ལ་བདུན་ཏེ། ལྟ་སྟངས་བཞི་སོ་སོའི་མཚན་ཉིད་དང༌། རླུང་གི་བྱེ་བྲག་དང༌། གྲུབ་པའི་ཚད་དང༌། འགྲུབ་པའི་དུས་དང༌། བསྒྲུབ་པའི་བྱ་བ་དང༌། བཟའ་བའི་དམ་ཚིག་དང༌། ལྟ་སྟངས་ཀྱི་ལྷའི་རྣལ་འབྱོར་བསྟན་པའོ། ། བསྒྲུབ་པའི་བྱ་བ་ལ་གཉིས་ཏེ། སྒྲུབ་ཕྱོགས་ཀྱི་སྒོ་ནས་བསྟན་པ་དང༌། དགག་ཕྱོགས་ཀྱི་སྒོ་ནས་བསྟན་པའོ། །བཟའ་བའི་དམ་ཚིག་ལ་གཉིས་ཏེ། ཤ་ལྔ་བདུད་རྩི་ལྔའི་བཟའ་བ་དང༌། སྐྱེ་བ་བདུན་པ་ལ་བརྟེན་ཏེ་སྒྲུབ་པར་བསྟན་པའོ། །ལྷའི་རྣལ་འབྱོར་ལ་གསུམ་སྟེ། ལྷའི་སྐྱེད་ཆོག་དང༌། རབ་ཀྱིས་སྒྲུབ་ལུགས་དང༌། འབྲིང་གིས་སྒྲུབ་ལུགས་བསྟན་པའོ། །ལེའུ་བཅུ་གཅིག་པའོ།། །།དེ་དག་གིས་ནི་འདི་སྐད་བསྟན་ཏེ། རྒྱུད་འདིར་ཐོབ་པར་བྱ་བའི་འབྲས་བུ་ཧེ་རུ་ཀ་རྣམ་པ་བཞིའི་དངོས་གྲུབ་ནི། རྒྱུད་ཀྱི་མཚན་གྱི་དོན་ལ་བརྟེན་ཏེ་བསྟན་པའོ། །ལྷག་མས་ནི་ཐོབ་པར་བྱ་བའི་ཐབས་བསྟན་ཏོ། །དེ་ཡང་དཔེར་ན་འཇིག་རྟེན་གྱི་རྒྱལ་ཚབ་ཀྱི་སྤྱོད་པས་འདོད་པ་མཐའ་དག་གྲུབ་པར་བྱེད་པ་དང་འདྲ་བར། འདིར་ཡང་རྒྱལ་ཚབ་ཀྱི་སྤྱོད་པས་འགྲུབ་པར་བྱེད་དོ། །རྒྱལ་པོ་དེ་ལ་རིགས་དང་ལུས་ཕུན་སུམ་ཚོགས་པར་བྱེད་དོ། ( ¡¶ ཞ ¡· དེ ) །འདིར་ཧེ་རུ་ཀ་བཞིའི་གོ་འཕང་འདོད་པ་ནི་ཐེག་པ་ཆེན་པོའི་རིགས་སོ། །ལུས་ནི་རྡོ་རྗེའི་ལུས་དབང་པོ་སྐྱོན་མེད་དོ། །དེ་གཉིས་ནི་ལེའུ་དང་པོ་ལས་སོ། །དེ་ཡན་ལག་ལྔ་དང་ལྡན་དགོས་ཏེ། དུས་ཀྱི་ཡན་ལག་ནི། ལེའུ་དང་པོ་ལས་སོ། །ཡིད་བདེ་བར་བྱེད་པ་གྲོས་ནི་ལེའུ་གཉིས་པའོ། །དབུགས་འབྱིན་པ་སྒྲུབ་ཐབས་ནི་ལེའུ་གསུམ་པ་དང་བཞི་པའོ། །སྲིད་ལས་ཉམས་པ་བསྲུང་བ་ནི་ལེའུ་ལྔ་པའོ། །གྲོགས་དང་རྒྱལ་ཚབ་ཀྱི་སྤྱོད་པ་དངོས་ནི་ལེའུ་དྲུག་པའོ། །སྤྱོད་པ་བྱས་པས་ལས་དང༌། གྲོགས་དང༌། ནོར་དབང་དུ་གྱུར་པ་ནི་ལེའུ་བདུན་པའོ། །དེ་ལྟ་བུའི་ཡན་ལག་ལྔ་དང་ལྡན་པར་བྱེད་པའི་ཐབས་ཀྱི་དངོས་གཞི་ནི།

ལེའུ་བརྒྱད་པ་དང་དགུ་པའོ། །རྒྱལ་ཚབ་ཀྱི་སྤྱོད་པ་དེའང་རྒྱལ་ཚབ་ཀྱི་དབང་ཐོབ་པས་བྱ་བར་སྟོན་པ་ནི་ལེའུ་བཅུ་པའོ། ། དབང་ཐོབ་པས་ཡན་ལག་ལྔ་ཚང་ན། སྤྱོད་པ་བྱེད་པ་ལ་ཡན་ལག་ལྔ་ཚང་བའི་དུས་ཤེས་པར་བྱེད་པ་ནི་ལེའུ་བཅུ་གཅིག་པའོ། །བརྟག་པ་དང་པོའི་བསྡུས་དོན་ས་མཱཔྟ།། །།༈ བརྟག་པ་དང་པོ་དང༌། བརྟག་པ་གཉིས་པ་ཉིད་ཀྱིའང་སྔ་མ་སྔ་མའི་དོན་མི་གསལ་བ་གསལ་བར་བྱེད་པའམ། མ་ཚང་བ་ཁ་སྐོང་བར་བྱེད་པས་བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པ་ལ། གཞུང་ལེའུ་བཅུ་གཉིས་སུ་གནས་པའོ། །དེ་ལ་བརྟག་པ་དང་པོའི་ལེའུ་བཅུ་པར་དབང་བསྐུར་བ་གསུངས་ཀྱང་ ༑ སློབ་དཔོན་གྱི་དབང་ཐོབ་པས། དཀྱིལ་འཁོར་དེ་དང་འབྲེལ་བའི་ལས་རབ་ཏུ་གནས་པ་མ་གསུངས་པས་དེ་ཁ་བསྐང་བ་ནི། ལེའུ་དང་པོ་རབ་གནས་ཀྱི་ལེའུའོ ༑ ༑ འདི་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ ༑ ཞུས་པ་དང༌། ལན་ནོ། །འདི་ལ་གཉིས་ཏེ། རབ་ཏུ་གནས་པ་དང༌། དེའི་ཞར་ལ་སྦྱིན་སྲེག་གི་ཆོ་གའོ། །སྔ་མ་ལ་གསུམ་སྟེ། ཆོ་གའི་རིམ་པ་དང༌། སློབ་དཔོན་གྱི་མཚན་ཉིད་དང༌། མཆོད་པའི་ཆོ་གའོ། །སྦྱིན་སྲེག་ལ་དྲུག་སྟེ། ཐབ་དང་བསྲེག་རྫས་དང༌། མེ་ལྷ་སྤྱན་དྲང་བ་དང༌། ཞར་ལ་སའི་ལྷ་མོ་མཁྱེན་པར་གསོལ་བ་དང་མེ་ལྷ་གཤེགས་སུ་གསོལ་བ་དང༌། མཆོད་པ་ལ་སོགས་པའི་སྔགས་སོ། །སྔ་མ་ལ་གསུམ་སྟེ། དབྱིབས་དང༌། ཚད་དང༌། ཁ་དོག་གོ ། ལེའུ་དང་པོའོ།། །།ལེའུ་གཉིས་པ་དངོས་གྲུབ་རྒྱུ་དང་བཅས་པར་གཏན་ལ་དབབ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་བཞི་སྟེ། རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་ལ་བརྟེན་ཏེ། གྲོལ་བར་གསུངས་པའི་དོན་གསལ་བར་བཤད་པ་དང༌། སྤྱོད་པའི་ལེའུར་དྲོད་ཐོབ་སྟེ། སྤྱོད་པ་སྤྱད་པར་གསུངས་པའི་དོན་གསལ་བར་བཤད་པ་དང༌། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་བརྩད་པའི་སྐྱོན་སྤང་བ་དང་བཅས་ཏེ་གསལ་བར་བཤད་པའོ། །རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པས་དངོས་པོ་ཀུན་ལ་ཁྱབ་པར་གསུངས་པའི་དོན་གསལ་བར་བཤད་པའོ།

།དང་པོ་ལ་གཉིས་ཏེ། ཞུས་པ་དང༌། ལན་བསྟན་པའོ ༑ ༑ དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་བཞི་སྟེ། ལས་དང་པོ་པས་སེམས་འཛིན་པའི་གནས་དང༌། དུས་བསྟན་པ་དང༌། བསྒོམ་པའི་བསམ་པ་དང༌། སེམས་ཟིན་ནས་བསྒོམ་པའི་དུས་དང༌། རྣལ་འབྱོར་ཉིད་གང་ཞིག་བསྒོམ་པའོ། །སྤྱི་དོན་གཉིས་པ་སྤྱོད་པ་ལ་དོན་གཉིས་ཏེ། དྲོད་ཐོབ་པར་བྱེད་པའི་ཐབས་དང༌། སྤྱོད་པ་གྲུབ་པའི་རིམ་པའོ། །ཡང་ན་དྲུག་སྟེ། དྲོད་ཐོབ་པའི་ཐབས་དང༌། དྲོད་རང་གི་ངོ་བོ་དང༌། དེས་སྤྱོད་པ་སྤྱད་པར་གདམས་དང༌། སྤྱོད་པའི་ཆེ་བའི་སྒོ་ནས་གང་ཟག་ཐམས་ཅད་ཀྱིས་འགྲུབ་པར་བསྟན་པ་དང༌། སྤྱོད་པ་སྒྲུབ་པའི་རིམ་པ་དང༌། ཀུན་འདར་གྱི་སྤྱོད་པའི་དགོས་པའོ ༑ ༑ དང་པོ་གཉིས་ཏེ། རང་བྱིན་གྱིས་བརླབ་པའི་ཐབས་དང༌། དཀྱིལ་འཁོར་འཁོར་ལོའི་ཐབས་སོ། །སྤྱོད་པ་སྒྲུབ་པ་ལ་གཉིས་ཏེ། ཐོག་མར་གསང་སྟེ་སྤྱོད་པ་དང་ ༑ དེ་ནས་འཇིག་རྟེན་པའི་མངོན་དུ་སྤྱོད་པའོ། །དེ་ལ་བཞི། ལུང་བསྟན་པའི་ཕྱག་རྒྱ་ལ་བརྟེན་པའི་ཚུལ་དང༌། ཀུན་བཟང་གི་དུས་དང༌། རྟོགས་པ་མཉམ་པའི་ཕྱག་རྒྱ་དང༌། ནུས་པས་བཀུག་པའི་ཕྱག་རྒྱ་སྤང་བ་ལ། ཡང་ན་ལེའུ་གཉིས་པ་འདིར་སྤྱི་དོན་གསུམ་སྟེ། ལྷའི་རྣལ་འབྱོར་གྱི་དོན་གསལ་བར་བཤད་པ་དང༌། སྤྱོད་པའི་དོན་བཤད་པ་དང༌། ལེའུ་བརྒྱད་པ་ཉེ་རྒྱུ་ཕྱག་རྒྱའི་དངོས་གྲུབ་ཀྱི་དོན་བཤད་པའོ། །སྤྱི་དོན་གསུམ་པ་ཕྱག་རྒྱའི་དངོས་གྲུབ་ལ་བརྩད་པ་སྤང་བ་ལ་གཉིས་ཏེ། ཉེ་རྒྱུ་དངོས་དང༌། དེའི་སྔོན་དུ་འགྲོ་བའི་རིམ་པའོ། །དང་པོ་ལ་གཉིས་ཏེ། ཕྱག་རྒྱའི་དངོས་གྲུབ་ལ་བརྩད་པ་སྤང་བ་དང༌། དངོས་གྲུབ་ཀྱི་མཚན་ཉིད་དོ། །དངོས་གྲུབ་དེ་རིམ་པ་གཉིས་ལ་བརྟེན་ནས་འགྲུབ་པར་བསྟན་པ་ལ་གཉིས ༑ རིམ་གཉིས་འབྲེལ་བ་ཅན་དུ་བསྒོམ་པའི་འཐད་པ་དང༌། རིམ་པ་གཉིས་ཀྱིས་གྲོལ་བའི་རྒྱུ་མཚན་ནོ། །དང་པོ་ལ་གསུམ་སྟེ། རིམ་པ་གཉིས་ཀྱི་བསྒོམ་ཚུལ་སྤང་བྱ་གཉིས་ཡིན་པ་དང༌། རྟེན་དང་བརྟེན་པ་ཡིན་པ་དང༌།

འབྲས་བུ་གཉིས་ཡིན་པའི་ཕྱིར་འབྲེལ་བར་འཐད་པའོ། །དང་པོ་ལ་ལྔ་སྟེ། དང་པོར་བསྐྱེད་པའི་རིམ་པ་བསྒོམ་པ་དང༌། དེ་ནས་རྫོགས་པའི་རིམ་པ་བསྒོམ་པ་དང༌། ཟུང་དུ་ཆུད་པའི་རང་བཞིན་དང༌། ལྷན་སྐྱེས་ཇི་ལྟར་ཤེས་པར་བྱ་བ་དང༌། དེའི་ཆེ་བ་བསྟན་པའི་སྒོ་ནས་དངོས་པོ་ཀུན་ལ་ཁྱབ་པར་བསྟན་པའོ། །གཉིས་པ་རྟེན་དང་བརྟེན་པ་ཡིན་པ་ལ་གཉིས་ཏེ། བརྩད་པ་ཞུས་པ་དང༌། དེའི་ལན་བརྩད་པ་སྤང་བ་དངོས་སོ། །གསུམ་པ་འབྲས་བུ་གཉིས་ཡིན་པ་ལ་གཉིས་ཏེ། ཆོས་སྐུའི་དབང་དུ་བྱས་ཏེ་མདོར་བསྟན་པ་དང༌། སྐུ་གསུམ་གྱི་དབང་དུ་བྱས་ཏེ་རྒྱས་པར་བཤད་པའོ ༑ ༑ འདི་ལ་གསུམ་སྟེ། ལོངས་སྐུའི་རྒྱུ་མཐུན་པའི་སངས་རྒྱས་སུ་བསྟན་པ་དང་ ༑ ཆོས་སྐུའི་ངོ་བོ་དངོས་པོ་དང་དངོས་མེད་དུ་བསྟན་པ། སྤྲུལ་སྐུའི་དབང་དུ་བྱས་པའོ། །སྤྱི་དོན་གསུམ་པ་རིམ་པ་གཉིས་ཀྱིས་གྲོལ་བའི་རྒྱུ་མཚན་ལ་གསུམ། དག་པ་གསུམ་གྱི་རང་བཞིན་ཡིན་པས། ཐབས་ཁྱད་པར་ཅན་གྱིས་ཟིན་པས། རིགས་དང་རིགས་ཀྱི་བདག་པོ་ཡིན་པས་སོ། །འདི་ལ་གསུམ། ཐབས་ཀྱི་ངོ་བོ་འབྱུང་བ་ལྔ་ལྡན་དུ་བསྟན་པ་དང༌། འབྱུང་བ་ལྔ་སངས་རྒྱས་ལྔར་བསྟན་པ་དང༌། རིགས་ཀྱི་རབ་ཏུ་དབྱེ་བ་བསྡུས་པ་དང༌། རྒྱས་པའོ། །ལེའུ་གཉིས་པའོ།། །།ལེའུ་གསུམ་པ་ལ་དོན་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། ལུས་རྣམ་པར་བཞག་པ་དང༌། ཡན་ལག་རྒྱས་པར་དབྱེ་བའོ། ། འདི་ལ་དྲུག་སྟེ། ལེའུ་དང་པོ་སྡོམ་པའི་དོན་དཀྱིལ་འཁོར་འཁོར་ལོ་ལ་བརྟེན་ཏེ། དབང་གི་ལེའུར་ཐུན་མོང་དུ་གསལ་བར་བཤད་པ་དང༌། དབང་གི་ལེའུའི་དོན་གསལ་བར་བཤད་པ་དང༌། སྤྱོད་པའི་ལེའུར་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་དང༌། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པ་ཁ་བསྐང་བ་དང༌། བརྡའི་ལེའུར་ངག་གི་བརྡ་མ་གསུངས་པ་ཁ་བསྐང་བའི་ཚུལ་དུ་བཤད་པའོ། །ཡང་ན་འདིར་གཙོ་བོ་ལྔར་བྱ་སྟེ། ལེའུ་དང་པོ་སྡོམ་པའི་དོན་གྱི་གསལ་བྱེད་དང༌།

དབང་གི་དོན་གསལ་བར་བྱེད་པ་དང༌། སྤྱོད་པའི་ལེའུའི་གསལ་བྱེད་དང༌། ལེའུ་དགུ་པའི་གསལ་བྱེད་དང༌། བརྡའི་ལེའུར་ཡི་གེ་བརྡའི་གསལ་བྱེད་དོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གསུམ་སྟེ། སྡོམ་པའི་གནས་དང༌། སྡོམ་པའི་ངོ་བོ་དང༌། སྡོམ་པ་ཤེས་པར་བྱེད་པའི་ཐབས་སོ། །རྣལ་འབྱོར་མའི་སྡོམ་པ་ལ་སྦྱར་ཏེ་རྒྱས་པར་བཤད་པ་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གསུམ་སྟེ། སྡོམ་པའི་གནས་དང༌། རང་གི་ངོ་བོ་དང༌། སྡོམ་པ་དེ་ཤེས་པར་བྱེད་པའི་སྒོ་ནས་དབང་གི་ལེའུའི་དོན་གསལ་བར་བཤད་པའོ། །གཉིས་པ་ལ་བཞི་སྟེ། མདོར་བསྟན་པ་དང༌། རྒྱས་པར་བཤད་པ་དང༌། རབ་ཏུ་རྒྱས་པར་བཤད་པ་དང༌། སྐད་ཅིག་དེ་དག་དགའ་བ་བཞི་ལ་སྦྱར་བའོ། །དབང་གི་དོན་ལ་གསུམ། དབང་དངོས་དང་ ༑ དེའི་དམ་ཚིག་དང༌། དེའི་ཡེ་ཤེས་ཀྱིས་ཡུལ་ལ་སོགས་པ་སྦྱང་བའོ། །དང་པོ་ལ་ལྔ་སྟེ། དགའ་བ་བཞི་དབང་བཞིས་མཚོན་པར་བསྟན་པ་དང༌། དབང་གི་དག་པ་དང༌། དབང་གི་དགོས་པ་དང༌། ངེས་པའི་ཚིག་དང༌། དབང་བཞི་སོ་སོའི་མཚན་ཉིད་དོ། །འདི་ལ་བཞི་སྟེ། རྡོ་རྗེ་སློབ་དཔོན་གྱི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། དབང་བཞི་པའོ། །ཐ་ལྟག་ལ་གསུམ་སྟེ། སྔོན་རོལ་གྱི་ཆོ་གས་ཤེས་རབ་གཏད་པའི་དབང༌། དེའི་ཡང་སྔོན་དུ་སློབ་མའི་བྱ་བ་དང༌། དབང་གི་ངོ་བོ་ཉིད་དོ། །གཉིས་པ་ལ་གསུམ་སྟེ། མདོར་བསྟན་པ་དང༌། བསྟོད་ཅིང་གསོལ་བ་གདབ་པ་དང༌། མཆོད་པའི་བྱ་བའོ། ། དབང་བཞི་པ་ལ་གསུམ་སྟེ། ཚིག་གི་བཞི་པས་དབང་གི་དོན་སྒོམས་པར་གདམས་པ་དང༌། ཡེ་ཤེས་ཀྱི་མཚན་ཉིད་བརྗོད་པ་དང༌། ལམ་དུ་དབང་གི་དོན་བསྒོམ་པ་ཕན་ཡོན་དང་བཅས་པའོ། །འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གསུམ་སྟེ། ཐབས་ཀྱི་ངེས་པའི་ཚིག་དང༌། དེའི་ཕན་ཡོན་དང༌། ཐབས་ཀྱི་རང་བཞིན་ནོ། ། དམ་ཚིག་དང་སྡོམ་པ་ལ་གསུམ་སྟེ།

ཞུས་པ་དང༌། སྒྲ་ཇི་བཞིན་པའི་སྒོ་ནས་མདོར་བསྟན་པ་དང༌། ཇི་བཞིན་མ་ཡིན་པའི་སྒོ་ནས་རྒྱས་པར་བཤད་པའོ། ། ཡུལ་ལ་སོགས་པ་རྣམ་པར་སྦྱང་བ་ལ་གཉིས་ཏེ། ཞུས་པ་དང༌། ལན་གདབ་པའོ།། འདི་ལ་གཉིས་ཏེ། གང་དག་སྦྱང་བར་བྱ་བའི་ཆོས་ཅན་གྱི་དངོས་པོ་དང༌། དེ་ཇི་ལྟར་ཤེས་པས་སྦྱང་བར་བྱ་བའོ། །འདི་ལ་གཉིས་ཏེ། ཆོས་ཉིད་སྐྱེ་བ་མེད་པའི་དོན ༑ སྣང་སྟོང་ཟུང་དུ་ཆུད་པའི་རང་བཞིན་ནོ། །སྤྱོད་པའི་ལེའུའི་ཀུན་འདར་གྱི་སྤྱོད་པའི་མཚན་ཉིད་ལ་བཞི་སྟེ། མཆོད་པས་མཉེས་པར་བྱེད་པ་དང༌། མཉེས་ནས་མཉན་པར་གདམས་པ་དང༌། དེ་ལ་དགའ་བས་ཉན་པའི་ཚུལ་དང༌། དོན་དངོས་པོ་རྣམ་པར་དག་པའི་ལེའུ་དབང་པོ་དྲུག་གི་དག་པ་ཁ་བསྐང་བ་ལ་གཉིས་ཏེ ༑ ཞུས་པ་དང༌། དེའི་ལན་གདབ་པའོ། །བརྡའི་ལེའུར་ངག་གི་བརྡ་ཁ་བསྐང་བ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གསུམ་སྟེ། མཉན་པར་གདམས་པ་དང༌། དོན་དངོས་དང༌། བརྡ་གཟུང་བར་གདམས་པ་དང༌། བརྡས་མ་བརྗོད་པའི་ཉེས་པ་བསྟན་པའོ། །བརྡ་དངོས་ལ་གསུམ་སྟེ། ཆང་ལ་སོགས་པའི་བརྡ་དང་ ༑ ཕྱག་རྒྱ་ལྔའི་བརྡ་དང༌། ཕྱག་རྒྱ་བསྟེན་པའི་ཕན་ཡོན་དང༌། བསྟེན་པའི་ཚུལ་ལོ། །ལེའུ་གསུམ་པའོ།། །།ལེའུ་བཞི་པ་ལ་དོན་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་དྲུག་སྟེ། ལེའུ་དྲུག་ ( ¡¶ ཞ ¡· + པ་ལ་སོགས་ ) པས་ལེའུ་བཞི་པའི་དོན་བཤད་པ་དང༌། རྡོ་རྗེ་རིགས་ཀྱི་ལེའུའི་དོན་གསལ་བར་བཤད་པ་དང༌། འདི་ཉིད་དུ་གསུངས་པའི་ལྷ་མོའི་ཕྱག་རྒྱ་ལ་བརྩད་པའི་དོན་སྤང་བ་དང༌། སྔགས་ཀྱི་ལེའུ་དང༌། དབང་གི་ལེའུའི་གཏོར་མའི་དོན་རྒྱས་པར་བཤད་པ་དང༌། ལེའུ་འདི་ཉིད་དུ་ལྷ་མོ་གསུམ་གྱི་ཕྱག་རྒྱ་སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་དང༌། དེ་ཁོ་ན་ཉིད་ཀྱི་ལེའུར་རིགས་ཀྱི་རབ་ཏུ་དབྱེ་བ་རྒྱས་པ་དང༌། བསྡུས་པའི་དོན་གསལ་བར་བཤད་པའོ། །ཡང་ན་གཙོ་བོ་གཉིས་ཏེ། ཞུས་པ་དང༌། ལན་ནོ། །ཞུས་པ་དང་མཐུན་པ་བརྟག་པ་དང་པོའི་གསལ་བྱེད་དང༌།

འདི་ཉིད་ཀྱི་འདས་མ་ཐག་པ་དང་ ༑ ཐུན་མོང་གི་གསལ་བྱེད་དོ། །དང་པོ་ལ་བཞི་སྟེ། སྤྱོད་པའི་ལེའུ་གླུ་གར་གྱི་དོན་དང༌། ལྷ་དབང་བསྐུར་བའི་ཕྱག་རྒྱའི་དོན་དང༌། སྔགས་ཀྱི་ལེའུའི་ལྷ་མོ་རྣམས་ཀྱི་ས་བོན་གྱི་དོན་དང༌། རིགས་ཀྱི་ལེའུའི་རྩ་ལ་སོགས་པའི་དག་པའི་དོན་གསལ་བར་བཤད་པའོ། །སྔ་མ་ལ་བཞི་སྟེ། རྡོ་རྗེའི་གླུ་དང༌། གར་ཇི་ལྟར་བྱ་བ་དང་ ༑ གླུ་གར་ལྷའི་རྣལ་འབྱོར་གང་གིས་བྱ་བ་དང༌། དེའི་ཕན་ཡོན་དང༌། ཇི་ལྟར་བྱ་བའི་ཚུལ་དངོས་གྲུབ་འགྲུབ་པའི་རྟགས་དང་བཅས་པའོ། །ཕྱག་རྒྱའི་དོན་ལ་གསུམ་སྟེ། མིང་གི་རྣམ་གྲངས་ཀྱི་སྒོ་ནས་ཕྱག་རྒྱའི་བྱེད་པ་དང༌། རྒྱས་མ་བཏབ་པའི་ཉེས་པ་དང༌། གང་ཞིག་གང་གི་ཕྱག་རྒྱ་ཡིན་པར་བསྟན་པའོ། །རྡོ་རྗེ་རིགས་ཀྱི་ལེའུའི་དོན་གསལ་བར་བཤད་པ་ལ་གསུམ་སྟེ། ཡེ་ཤེས་ཀྱི་རྟེན་དཀྱིལ་འཁོར་གསུམ་དང༌། དེ་ལས་བྱུང་བའི་བྱང་ཆུབ་ཀྱི་སེམས་ཀྱི་ངོ་བོ་ཉིད་བསྟན་པའི་སྒོ་ནས་དེ་མི་སྤང་བར་བཤད་པ་དང༌། དེ་བསྐྱེད་ཅིང་མངོན་དུ་བྱེད་པའི་ཐབས་དངོས་སོ། །དང་པོ་ལ་གཉིས་ཏེ། རྩ་རྣམས་ལྷ་མོ་བཅོ་ལྔར་བཤད་པའི་སྒོ་ནས་དཀྱིལ་འཁོར་གསུམ་བཤད་པ་དང༌། བཅུ་དྲུག་པ་མ་བཤད་པའི་འཐད་པའི་སྒོ་ནས་དཀྱིལ་འཁོར་

( ¡¶ ཞ ¡· + གསུམ་ ) བཤད་པའོ། །བསྐྱེད་ཅིང་མངོན་དུ་བྱེད་པའི་ཐབས་ལ་གཉིས་ཏེ། ཞུས་པ་དང༌། ལན་ནོ། །དེ་ལ་གཉིས་ཏེ། ཐབས་གཉིས་ལ་བརྟེན་ཏེ་མདོར་བསྟན་པ་དང༌། རྒྱས་པར་བཤད་པའོ། །དེ་ལ་གསུམ། དཀྱིལ་འཁོར་ ¡Ã འཁོར་ལོའི་ ( ¡¶ ཞ ¡· གྱི ) ཐབས་ལས་བྱུང་བ་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དང༌། རང་བྱིན་གྱིས་བརླབ་པས་དོན་དམ་བྱང་ཆུབ་ཀྱི་སེམས་བསྐྱེད་པ་དང་ ༑ སྡོམ་པའི་རབ་བྱེད་ཀྱི་སྒོ་ནས་དེ་ཉིད་རྒྱས་པར་བཤད་པའོ། །སྔ་མ་ལ་དྲུག་སྟེ ༑ ཀུན་རྫོབ་བྱང་ཆུབ་སེམས་ཀྱི་གནས་དང༌། དེར་མངོན་དུ་བྱས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་ལས་ཀྱི་ཕྱག་རྒྱའི་མཚན་ཉིད་དང༌། དེ་བསྟེན་པའི་ཐབས་དང༌། བསྟེན་པ་ལས་བྱུང་བ་བྱང་ཆུབ་ཀྱི་སེམས་མི་སྤང་པའི་ཚུལ་དང༌། མི་སྤང་བའི་འཐད་པའོ། །རང་བྱིན་བརླབ་ལ་དྲུག་སྟེ། དོན་དམ་བྱང་ཆུབ་སེམས་ཀྱི་གནས་དང༌། གནས་དེའི་མཚན་ཉིད་དང༌། དེའི་བྱེད་པ་དང༌། རྣལ་འབྱོར་པས་དེའི་བདེ་བ་ལ་ལོངས་སྤྱོད་པ་དང༌། དེ་ལས་དངོས་གྲུབ་འབྱུང་བར་བསྟན་པ་དང༌། མངོན་དུ་བྱས་པའི་ཡེ་ཤེས་ཀྱི་མཚན་ཉིད་དོ། །སྡོམ་པའི་རབ་ཏུ་དབྱེ་བ་ལ་གཉིས་ཏེ། ཞུས་པ་དང༌། ལན་གདབ་པའོ། །དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། མང་པོ་གཅིག་ཏུ་བསྡོམས་པའི་སྒོ་ནས་སྡོམ་པ་རང་གི་ངོ་བོ་གནས་བརྟན་དང༌། སེམས་ཅན་ཐམས་ཅད་ཆོས་མཐུན་གྱི་སངས་རྒྱས་སུ་བསྟན་པས་སྡོམ་པ་དང་ལྡན་པའི་གང་ཟག་བསྟན་པའོ ༑ ༑ སྔ་མ་ལ་བཞི་སྟེ། རྩ་གཉིས་ལ་ནང་གི་སྙོམས་འཇུག་བཞག་པ་དང༌། འཁོར་ལོ་བཞི་ལ་སྐུ་གསུམ་བཞག་པ་དང༌། འཁོར་ལོ་ལ་འབྲས་བུ་བཞི་བཞག་པ་དང༌། འཁོར་ལོ་ལ་སྡེ་པ་བཞི་བཞག་པའོ། །དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། ངེས་ཚིག་གི་སྒོ་ནས་རབ་ཏུ་རྒྱས་པར་བཤད་པའོ། །འབྲས་བུ་བཞིར་བཞག་པ་ལ་གཉིས་ཏེ། འཁོར་ལོ་བཞི་ལ་སྦྱར་ཏེ་མདོར་བསྟན་པ་དང༌། ངེས་ཚིག་ལ་སྦྱར་ཏེ་རྒྱས་པར་བཤད་པའོ།

།སེམས་ཅན་རྣམས་ཆོས་མཐུན་གྱི་སངས་རྒྱས་སྡོམ་པ་དང་ལྡན་པའི་གང་ཟག་ཏུ་བསྟན་པ་ལ་བཞི་སྟེ། ཆོས་མཐུན་གྱི་སྒོ་ནས་སྡེ་པ་དང་སངས་རྒྱས་སུ་བསྟན་པ་དང༌། དེ་ལ་ ¡Ã ངོ་མཚར་ ( ¡¶ ཞ ¡· ཐེ་ཚོམ་ ) སྐྱེས་ཏེ་བརྒྱལ་བ་དང༌། བསྟོད་པའི་སྒོ་ནས་བསླང་བ་དང་ ༑ དེའི་ཐེ་ཚོམ་བསལ་བའི་ཕྱིར་དེ་ཁོ་ནའི་དོན་བཤད་པའོ། །འདི་ལ་བདུན་ཏེ ༑ རང་བཞིན་གྱིས་སངས་རྒྱས་ཉིད་ཡིན་ཡང་གློ་བུར་དུ་སེམས་ཅན་དང་མི་འགལ་བ་དང༌། གློ་བུར་གྱི་དྲི་མ་སེལ་བའི་ཐབས་དང༌། ཐམས་ཅད་སངས་རྒྱས་ཡིན་པས་ཐམས་ཅད་སངས་རྒྱས་ཀྱི་གང་ཟག་ཏུ་བསྟན་པ་དང༌། རང་ལས་ལོགས་སུ་སངས་རྒྱས་མེད་པར་བསྟན་པ་དང༌། དེས་ན་ལམ་ཤེས་ན་མ་སྦྱངས་པས་ཀྱང་འགྲུབ་པར་བསྟན་པ་དང༌། ལམ་མི་ཤེས་ན་མི་འགྲུབ་པ་དང༌། ཐབས་ཀྱི་རང་བཞིན་བསྟན་པའོ། །སྤྱི་དོན་གཉིས་པ་འདས་མ་ཐག་པ་དང་ཐུན་མོང་གི་གསལ་བྱེད་ལ་བཞི། རིགས་བདག་ཕྱག་རྒྱ་ལ་རྩོད་སྤང་དང༌། གཏོར་མ་དང༌། ལྷ་མོ་གསུམ་གྱི་རིགས་བདག་ལ་རྩོད་སྤང་དང༌། རིགས་བདག་གི་རྒྱས་བསྡུས་སོ ༑ ༑ དང་པོ་རིགས་བདག་ཕྱག་རྒྱའི་དོན་ལ་གཉིས་མཚམས་མ་བཞི་ལ་ཞུས་པ་དང་ ༑ ལན་དང༌། ཕྱོགས་ཀྱིའང་དེ་དང་མཚུངས་པའོ། །གཏོར་མ་ལ་གཉིས་ཏེ། ཞུས་པ་དང༌། དེའི་ལན་ནོ། །དེ་ལ་གསུམ་སྟེ། དགོས་པ་དང༌། སྔགས་དང༌། ཕན་ཡོན་ནོ། །ཕྱག་རྒྱ་ལ་གཉིས་ཏེ། ཞུས་པ་དང༌། ལན་ནོ། །རིགས་ཀྱི་དབྱེ་བ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །ལེའུ་བཞི་པའོ། ། ལེའུ་ལྔ་པ་ཧེ་རུ་ཀ་འབྱུང་བ་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། ། དང་པོ་ལ་གསུམ་སྟེ། ལྷའི་ལེའུ་དང༌། ལེའུ་བརྒྱད་པར་ཁ་བསྐངས་པ་སྐུ་མངོན་པར་འབྱུང་བ་དང༌། སྔགས་ཀྱི་ལེའུ་ཁ་བསྐངས་བ་སྔགས་མངོན་པར་འབྱུང་བ་དང་ ༑ དབང་གི་ལེའུར་ཁ་བསྐངས་པ་དབང་འབྱུང་བའོ། །དང་པོ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གསུམ་སྟེ། རྟེན་བསྐྱེད་པ་དང༌། ལྷ་བསྐྱེད་པ་དང་ ༑ གདན་བསམ་པའོ། །བར་པ་ལ་བཅུ་གཅིག །གཙོ་བོ་རྒྱུ་རྡོ་རྗེ་འཛིན་པ་ལ་སྦྱར་ཏེ་མདོར་བསྟན་པ་དང༌།

འབྲས་བུ་རྡོར་འཛིན་གྱི་དབང་དུ་བྱས་ཏེ་རྒྱས་པར་བསྟན་པ་དང༌། འཁོར་གྱི་ལྷ་མོ་དབྱུང་བ་དང༌། རྒྱུ་རྡོར་འཛིན་ཞུ་བ་དང༌། དེ་ལ་གླུས་བསྐུལ་བ་དང༌། གཙོ་བོའི་ཕྱག་མཚན་དང༌། ཉམས་དང༌། ཐིག་ལེ་ལས་བཞེངས་པའི་ཚུལ་དང༌། ལྷ་མོའི་ས་བོན་དང༌། གཙོ་བོའི་ས་བོན་དང༌། ལྷ་མོའི་ཕྱག་མཚན་དང༌། ཁ་དོག་བསྟན་པའོ། །གསུང་མངོན་པར་འབྱུང་བ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་ལྔ་སྟེ། ཆེ་བ་བརྗོད་དེ་མཉན་པར་གདམས་པ་དང་ ༑ སྔགས་རྙེད་དཀའ་བར་བསྟན་པ་དང༌། སྔོན་བྱུང་གི་ཕྲིན་ལས་དང༌། རྗེས་འཇུག་གི་ཕྲིན་ལས་ཇི་ལྟར་བསྒྲུབ་པ་དང༌། སྔགས་དངོས་ཚིགས་བཅད་ཀྱིས་བཏུ་བའོ ༑ ༑ དབང་མངོན་པར་འབྱུང་བ་ལ་གཉིས་ཏེ། ཞུས་པ་དང༌། ལན་ནོ། །དེ་ལ་གསུམ་སྟེ། དཀྱིལ་འཁོར་གྱི་བྱ་བ་དང༌། སློབ་མ་གཞུག་པ་དང༌། དབང་བསྐུར་བའོ ༑ ༑ སྔ་མ་ལ་ལྔ་སྟེ། དཀྱིལ་འཁོར་གྱི་མཚན་ཉིད་དང༌། རྡུལ་ཚོན་དང༌། ལྷའི་མཚན་མ་དགོད་པ་དང༌། བུམ་པ་དབུལ་བ་དང༌། དཀྱིལ་འཁོར་སྒྲུབ་མཆོད་ཀྱི་རྟེན་རིག་མ་གཞུག་པ་དང༌།འདི་ལ་གཉིས་ཏེ། རིག་མའི་མཚན་ཉིད་དང༌། དེ་བསྟེན་པའི་ཚུལ་ལོ། །དབང་བསྐུར་ལ་གསུམ་སྟེ། དབང་སྤྱིར་བསྟན་པ་དང༌། ཚིག་བཞི་པ་དང༌། ཤེས་རབ་ཡེ་ཤེས་རྒྱས་པར་བཤད་པའོ། །འདི་ལ་བཞི་སྟེ། ཡེ་ཤེས་སྐྱེ་བའི་དུས་དང༌། འདི་རྙེད་དཀའ་བར་བསྟན་པ་དང༌། ཞུས་ལན་གྱི་སྒོ་ནས་ཡེ་ཤེས་ཀྱི་མཚན་ཉིད་དང༌། མ་ནིང་ལ་བརྟེན་པའི་དབང་དང༌། ཡེ་ཤེས་དེ་བརྗོད་པ་དང་བྲལ་བར་བསྟན་པའོ། །ལེའུ་ལྔ་པའོ།། །།ལེའུ་དྲུག་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། སྤྱོད་པའི་ལེའུར་ཕྱག་རྒྱའི་དགོས་པ་མ་གསུངས་པ་ཁ་བསྐང་བ་དང༌། གསུམ་པ་དང་བརྒྱད་པར་ལྷ་བསྒོམ་པ་གསུངས་པས་དེ་གསལ་གདབ་པའི་དོན་དུ་བྲིས་སྐུ་ཁ་བསྐང་བའོ། །དང་པོ་ལ་གཉིས་ཏེ། མཉེས་པར་མཛད་པ་དང༌། དོན་དངོས་སོ། །བྲིས་སྐུ་ལ་གཉིས་ཏེ། མཉེས་པར་མཛད་དེ་ཞུས་པ་དང༌། དེའི་ལན་ནོ། །འདི་ལ་གཉིས་

( ¡¶ ཞ ¡· ལྔ་ ) ཏེ། གང་ཟག་དང༌། རྣམ་པ་དང༌། ཚོན་ལ་སོགས་པ་དང༌། བྲི་བའི་གཞི་དང༌། དུས་དང༌། ཆོ་གའོ། །ལེའུ་དྲུག་པའོ།། །།ལེའུ་བདུན་པ་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། བསྐྱེད་རིམ་གྱི་ལེའུ་གསུམ་དང༌། བྲིས་སྐུའི་ལེའུར་གསུང་རྡོ་རྗེའི་དམ་ཚིག་གླེགས་བམ་ཁ་བསྐང་བ་དང༌། དབང་ལ་སོགས་པའི་དུས་སུ་སྟོན་མོ་བཟའ་བའི་ཚུལ་རྒྱས་པར་བཤད་པའོ། །སྔ་མ་ལ་གཉིས་ཏེ། མཆོད་ནས་ཞུས་པ་དང༌། ལན་ནོ། །འདི་ལ་བཞི་སྟེ། མཉེས་པར་མཛད་དེ་མཉན་པར་གདམས་པ་དང༌། ཇི་ལྟར་བྲི་བའི་ཚུལ་དང༌། གང་ལ་བསྟན་པ་དང༌། མི་བསྟན་པའི་བྱེ་བྲག་དང༌། ལམ་དུ་ཇི་ལྟར་བྱ་བའོ། །སྟོན་མོ་ལ་བརྒྱད་དེ། རྗེས་ཆགས་མཛད་དེ་མཉན་པར་གདམས་པ་དང༌། དགོས་པ་དང༌། གནས་དང༌། གདན་དང༌། ལྷ་ཇི་ལྟར་དགོད་པ་དང༌། བཟའ་བའི་བྱེ་བྲག་ཇི་ལྟར་བཟའ་བ་དང༌། དེ་ཀུན་ཏུ་བསྟེན་པའི་ཚུལ། ཐོག་ ¡Ã མ་བར་ ( ¡¶ ཞ ¡· མར་མ་ད་ན་ ) མཐར་ཇི་ལྟར་བསྟེན་པའི་ཚུལ་བསྟན་པའོ། །དེ་ལྟར་ལེའུ་གཉིས་པོ་འདིས་ནི་བསྐྱེད་རིམ་གྱི་ཡན་ལག་མི་འབྲལ་བའི་དམ་ཚིག་དང་ ༑ བཟའ་བའི་དམ་ཚིག་བསྟན་ཏོ། །ལེའུ་བདུན་པའོ།། །།ལེའུ་བརྒྱད་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གསུམ་སྟེ། སྔར་བསྟན་པའི་རིག་མ་རྣམས་ལས་ཁྱད་པར་དུ་ཕྱག་རྒྱ་ཆེན་པོའི་རྟེན ༑ པད་ཅན་གྱི་མཚན་ཉིད་བཤད་པ་དང༌། གང་ཟག་ཐ་མའི་དབང་དུ་བྱས་ནས་སྨོན་ལམ་གདབ་པ། ལམ་མཐའ་དག་ཏུ་ཁ་བསྐང་བ་དང༌། གོང་དུ་བསྟན་ ( ¡¶ ཞ ¡· བདུན་ ) པ་དང༌། བཅུ་གཅིག་པར་དྲག་པོར་འདུལ་བར་གསུངས་ཀྱང༌། ཞི་བས་འདུལ་བ་མ་གསུངས་པས་ཁ་བསྐང་བའོ། །སྔ་མ་ལ་གཉིས་ལས། ཞུས་པ་དང་ ༑ ལན་ནོ། །འདི་ལ་གསུམ་སྟེ། ལུས་དང་སྤྱོད་ལམ་གྱི་མཚན་ཉིད་དང༌། མིང་གི་ཁྱད་པར་དང༌། དེ་བསྟེན་པའི་ཕན་ཡོན་ནོ། །སྨོན་ལམ་ལ་གཉིས་ཏེ། ཞུས་པ་དང༌། ལན་ནོ། ། ( ¡¶ ལུ ¡· + འདུལ་བ་ལ་གཉིས་ཏེ། ཞུས་པ་དང་ལན་ནོ། ། ) དེ་ལ་གསུམ་སྟེ། སྤྱོད་པའི་རིམ་པ་དང༌། ལྟ་བའི་རིམ་པ་དང༌།

དེ་ལྟར་བསླབས་པའི་ཕན་ཡོན་ནོ། །ལེའུ་བརྒྱད་པའོ།། །།ལེའུ་དགུ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ། ། དོན་དངོས་ལ་གསུམ་སྟེ། བརྡའི་ལེའུར་གདུག་པ་ཅན་གཞུག་པའི་དོན་གསལ་བར་བཤད་པ་དང༌། ལེའུ་དགུ་པར་ལྷའི་སྤྱན་ལ་སོགས་པ་མ་གསུངས་པས་ཁ་བསྐང་བ་དང༌། སྔགས་ཀྱི་ལེའུའི་སྔགས་དག་པར་བྱ་བའི་ཕྱིར་ཁ་བསྐང་བའོ། ། དང་པོ་ལ་གཉིས་ཏེ། ཁ་སྦྱོར་འབྱེད་པ་དང༌། རྡོ་རྗེ་མེ་ཁབ་བོ། །སྔ་མ་ལ་དྲུག་སྟེ། བཤད་པར་དམ་བཅའ་བ་དང༌། རྣམ་ཤེས་ཀྱི་ལས་སུ་བསྟན་པ་དང༌། ཆོ་ག་དངོས་དང༌། ཡུལ་དང༌། སྔོན་དུ་བྱ་བ་དང༌། བསམ་པའོ། །མེ་ཁབ་ལ་གསུམ་སྟེ། ཡུལ་དང༌། ཆོ་ག་དང༌། བསམ་གཏན་གྱིས་འགྲུབ་པར་བསྟན་པའོ། །རྣམ་དག་ལ་བཞི་སྟེ། རྣམ་དག་གི་དགོས་པ་དང་བཅས་ཏེ་མཉན་པར་གདམས་པ་དང༌། དག་པ་དགོས་པའི་འཐད་པ་དཔེ་དང་བཅས་ཏེ་བསྟན་པ་དང༌། ཐ་མལ་པ་སྦྱོང་བྱེད་ལྷ་ཡིན་པར་བསྟན་པ་དང༌། ལྷའི་རྣམ་པར་དག་པ་བསྒོམ་པའོ། །སྔགས་ལ་གསུམ་སྟེ། ཞུས་པ་དང༌། མཉན་པར་གདམས་པ་དང༌། དོན་དངོས་སོ། །དེའི་དབྱེ་བ་གོ་སླའོ། །ལེའུ་དགུ་པའོ།། །།ལེའུ་བཅུ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། སྔགས་ཀྱི་ལེའུར་བཟླས་པའི་ཡུལ་ཁ་བསྐང་བ་དང༌། དེའི་དུས་ཀྱི་ཁ་ཟས་ཁ་བསྐང་བའོ། །དེ་ལ་གཉིས་ཏེ། ལས་སོ་སོའི་བཟའ་བ་དང༌། ཐུན་མོང་གི་བཟའ་བའོ། །ལེའུ་བཅུ་པའོ།། །།ལེའུ་བཅུ་གཅིག་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། ལེའུ་ལྔ་པ་ལ་སོགས་པར་རིགས་པ་སོ་སོའི་མཚན་མ་ཁ་བསྐང་བ་དང༌། ཕྱག་རྒྱ་བསྟེན་པའི་ཚུལ་རྒྱས་པར་བཤད་པའོ། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། །འདི་ལ་བཞི་སྟེ། མཉན་པར་གདམས་པ་དང༌། རི་མོའི་བརྟག་པ་དང༌། ཁ་དོག་གི་བརྟག་པ་དང༌། དེས་ན་བརྙས་པ་མི་བྱ་བ་འཐད་པ་དང་བཅས་པའོ། །ཕྱག་རྒྱ་མཆོད་པ་ལ་བཞི་སྟེ། མཉན་པར་གདམས་པ་དང༌། གནས་དང༌། བསྟེན་པའི་ཚུལ་དངོས་དང༌། བྱང་ཆུབ་ཀྱི་སེམས་སྒྲུབ་པའི་རིམ་པའོ

༑ ༑ ལེའུ་བཅུ་གཅིག་པའོ།། །།ལེའུ་བཅུ་གཉིས་པ་ལ་གཉིས་ཏེ། གོང་དུ་དབང་སྟོན་པའི་ལེའུ་གསུམ་དུ་དབང་བཞི་པོ་སོ་སོའི་ཚིགས་བཅད་ཁ་བསྐང་བ་དང༌། དབང་ལ་སོགས་པའི་དུས་སུ་རྡོ་རྗེ་པདྨ་དང་སྐུ་གསུང་ཐུགས་བྱིན་གྱིས་བརླབ་པའི་ཁ་བསྐང་བའོ། །དང་པོ་ལ་བཞི་སྟེ། རྡོ་རྗེ་སློབ་དཔོན་གྱི་དབང་གི་ཚིགས་བཅད་དང༌། གསང་དབང་གི་ཚིགས་བཅད་དང༌། ཤེས་རབ་གཏད་པའི་ཚིགས་བཅད་དང༌། དབང་བཞི་པའི་ཚིགས་སུ་བཅད་པའོ། །ལེའུ་བཅུ་གཉིས་པའོ།། །།བརྟག་པ་ཕྱི་མའི་བསྡུས་པའི་དོན་ཏོ། །བདག་ནི་ཤིན་ཏུ་བློ་དམན་ཕྱིར། ། རྒྱུད་དོན་ཇི་བཞིན་མ་རྟོགས་པས། །གཞན་གྱི་དོན་དུ་མ་བྱས་ཀྱི། །རང་ཉིད་དྲན་ཕྱིར་བྱས་པ་ཡིན། །འདི་ལ་ཉེས་པ་ཅི་མཆིས་པ། །མཁས་པ་རྣམས་ཀྱིས་བཟོད་པར་གསོལ། །འདི་བྱས་པ་ལས་བསོད་ནམས་ཀྱིས། །འགྲོ་བས་རྒྱུད་རྒྱལ་རྟོགས་པར་ཤོག །སློབ་དཔོན་དྭེ་ཥ་བཛྲ་ཡིས། །མཛད་ལ་མཚན་མཐུན་ཆོས་སྤྱན་ལྡན།། གཉིས་ཀྱིས་ཀྱང་ནི་གསལ་བར་མཛད། །རྣལ་འབྱོར་བདག་གིས་རབ་གསལ་ཕྱེ།། དཔལ་ཀྱེའི་རྡོ་རྗེའི་རྒྱུད་ཀྱི་རྒྱལ་པོའི་དོན་ཏོ། །རྫོགས་སོ།། །།ཚིག་ཏུ་སྦྱར་བ་འདི་དག་ལས། །ཉུངས་ན་རྒྱུད་དོན་རྟོགས་པར་དཀའ། ། མངས་པར་གྱུར་ལ་དགོས་པ་མེད། །དེ་ཕྱིར་འདིས་ནི་མུན་སེལ་བྱེད། །༄༅། །སཾ་པུ་ཊའི་རྒྱུད་ཀྱི་བསྡུས་དོན་བཞུགས།། ༄༅། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །ཡང་དག་པར་སྦྱོར་བའི་རྒྱུད་ཆེན་པོ་འདི་ལ་བསྡུས་པའི་དོན་ལྔ་སྟེ། གླེང་གཞིའི་ཚུལ་གྱིས་ལུས་རྣམ་པར་བཞག་པ་དང༌། མཚན་གྱི་སྒོ་ནས་ཅུང་ཟད་ཙམ་བཤད་པ་དང༌། བརྟག་པ་དང་པོས་རྒྱས་པར་བཤད་པ་དང༌། བརྟག་པ་དགུ་པས་རབ་ཏུ་རྒྱས་པར་བཤད་པ་དང་ ༑ རྒྱུད་ཕྱི་མས་ཚིག་དང་དོན་ཕྱེ་སྟེ་བཤད་པའོ། །ཡང་ན་རྒྱུད་འདི་ལ་དོན་གཉིས་ཀྱིས་བསྟན་ཏེ། རྩ་བའི་རྒྱུད་དང༌། དེ་གསལ་བར་བྱེད་པ་རྒྱུད་ཕྱི་མའོ། ། དང་པོ་ལ་གཉིས་ཏེ། གླེང་གཞི་ཕུན་སུམ་ཚོགས་པས་ལུས་རྣམ་པར་བཞག་པ་དང་

༑ གང་བཤད་པའི་རྒྱུད་ཀྱི་ལུས་ཀྱི་ཚུལ་གྱིས་ཡན་ལག་རྒྱས་པར་དབྱེ་བ་དང་ ༑ དེ་ལ་འཁོར་རྣམས་ཀྱིས་རྗེས་སུ་ཡི་རང་བའོ། །གཉིས་པ་ལ་གསུམ་སྟེ། རྒྱུད་ཀྱི་མཚན་ཉིད་ཀྱི་དོན་བསྟན་པ་དང༌། བཤད་པར་དམ་བཅའ་བ་དང༌། དོན་དངོས་སོ། །དང་པོ་ལ་ལྔ་སྟེ། རྒྱུད་ཞུ་བ་ལ་བསྐུལ་བའི་ཕྱིར་སྟོན་པས་གླེང་བསླང་བ་དང༌། རྒྱུད་ཀྱི་དོན་མདོར་བསྡུས་ཏེ་ཞུས་པ་དང༌། དེ་ལ་གཏང་རག་བྱིན་པ་དང་ ༑ རྒྱུད་ཀྱི་མཚན་གྱི་དོན་རྒྱས་པར་ཞུས་པ་དང༌། དེའི་ལན་བསྟན་པའོ། །དེ་ལ་གཉིས་ཏེ། མཚན་དོན་རྒྱུད་བཤད་པ་དང༌། སྟོན་པ་དང༌། དེའི་ཆོས་ལྟར་བཤད་པའོ། །དོན་དངོས་ལ་གཉིས་ཏེ། བརྟག་པ་དང་པོས་མདོར་བསྟན་པ་དང༌། བརྟག་པ་གཉིས་པ་ནས་བརྩམས་ཏེ་རྒྱས་པར་བཤད་པའོ། །སྔ་མ་ལ་གཉིས་ཏེ། ཐབས་ཀྱི་རྒྱུད་གཙོ་བོ་ཉིད་དུ་བསྟན་པ་དང༌། ཐབས་དང་འབྲས་བུ་གཉི་ག་གླེང་གཞི་ལ་སྦྱར་ཏེ་བཤད་པའོ། །དང་པོ་ལ་གཉིས། ལམ་གྱི་གཙོ་བོ་ཐོག་མར་བྱང་ཆུབ་ཀྱི་སེམས་བསྐྱེད་པ་དང༌། དེའི་འོག་ཏུ་སེམས་བསྐྱེད་པའི་ལམ་ལ་འཇུག་པ་བསྟན་པའོ། །སྔ་མ་ལ་གཉིས་ཏེ། དོན་དངོས་དང༌། རབ་ཏུ་བྱེད་པའི་མིང་ངོ༌། ། དོན་དངོས་ལ་གཉིས་ཏེ། སྤྱིའི་དོན་དེ་བཞིན་ཉིད་ཀྱི་དག་པའི་བྱང་ཆུབ་ཀྱི་སེམས་ཀྱི་སེམས་བསྐྱེད་པ་དང༌། སྤས་པའི་དོན་རང་རིག་པའི་དག་པའི་བྱང་ཆུབ་ཀྱི་སེམས་བསྐྱེད་པའོ། །དང་པོ་ལ་བཞི་སྟེ། ཐོག་མར་བསྟན་པའི་དགོས་པ་དང༌། གང་དུ་སྟོང་པ་ཉིད་དུ་བསྒོམ་པ་དང༌། སྟོང་པ་ཉིད་དང་དེ་ལ་དམིགས་པའི་ཡེ་ཤེས་ཀྱི་མཚན་ཉིད་དང༌། བསྒོམ་པར་རྗེས་སུ་བསྟན་པའོ། །ཐ་ལྟག་འདི་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང༌། དེ་གཞན་གྱིས་མི་རྟོགས་པར་བསྟན་པ་དང༌། རྣལ་འབྱོར་པས་ཉམས་སུ་བླང་བའི་ཚུལ་ལོ། །དེ་ལ་གཉིས་ཏེ། ཀུན་རྫོབ་བྱང་ཆུབ་ཀྱི་སེམས་བསྒོམ་པ་དང༌། དོན་དམ་བྱང་ཆུབ་ཀྱི་སེམས་བསྒོམ་པའོ། །སྒོམས་པར་གདམས་པ་ལ་གཉིས་ཏེ། ཕན་ཡོན་གྱི་སྒོ་ནས་དང༌། མ་བསྒོམས་པའི་ཉེས་པའི་སྒོ་ནས་སོ།

།རང་རིག་པའི་དག་པ་ལ་གསུམ། སྔ་མ་དང་མཚམས་སྦྱར་བ་དང༌། བསྒོམ་པའི་ཚུལ་དངོས་དང༌། བསྒོམས་པ་ལས་བྱུང་བའི་ཕན་ཡོན་ནོ། །བར་པ་ལ་གསུམ། རང་བྱིན་བརླབ་གཙོར་བསྒོམ་པ་དང༌། རྫོགས་པའི་རིམ་པ་གཉི་གའི་ཐུན་མོང་དུ་གྱུར་པ་དང༌། དཀྱིལ་འཁོར་འཁོར་ལོ་གཙོ་བོར་གྱུར་པའི་དེ་ཁོ་ན་ཉིད་དོ། །བར་པ་ལ་གསུམ། རྩ་དབུ་མའི་གནས་ལུགས་དགའ་བ་བཅུ་དྲུག་ཞར་ལ་བསྟན་པ་དང༌། གནད་ཀྱི་སྒོ་ནས་ཡི་གེས་དགག་པ་དང༌། བསྒོམས་པའི་ཕན་ཡོན་ནོ། །གསུམ་པ་དཀྱིལ་འཁོར་འཁོར་ལོའི་དེ་ཁོ་ན་ཉིད་ལ་ལྔ་སྟེ། ཆོས་ཅན་ལ་ཆོས་ཉིད་ཀྱི་དེ་ཁོ་ཉིད་དང༌། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་དང༌། སྦྱང་གཞི་དང་སྦྱོང་བྱེད་ཀྱི་ཕན་ཚུན་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་དང༌། མཚོན་བྱེད་ལ་མཚོན་བྱའི་དེ་ཁོ་ན་ཉིད་དང༌། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། །དང་པོ་ལ་བཞི། ཆོས་ཅན་ཆོས་ཉིད་དུ་བསྒྲུབ་པ་དང༌། ཆོས་ཉིད་མ་བསྒོམས་པའི་ཉེས་པ་དང༌། བསྒོམས་པའི་ཕན་ཡོན་དང༌། ཆོས་ཉིད་ཀྱི་རང་བཞིན་ནོ། །གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་ལ་བཞི། གདབ་བྱའི་རང་བཞིན་དང༌། ཇི་ལྟར་བསྟེན་པའི་ཚུལ་དང༌། གདབ་བྱ་ལ་འདེབས་བྱེད་ཕན་ཚུན་མཚོན་པ་དང༌། གདབ་བྱ་དང་འདེབས་བྱེད་ཕན་ཚུན་རོ་གཅིག་པར་བྱ་བའོ། །གསུམ་པ་སྦྱང་གཞི་དང་སྦྱོང་བྱེད་ཕན་ཚུན་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་ལ་གསུམ་སྟེ། འབྲས་བུ་རིགས་བདག་གི་གྲངས་བསྟན་པ་དང༌། སྦྱང་གཞི་རིགས་ཀྱི་དབྱེ་བ་བསྟན་པ་དང༌། དེ་དག་ཕན་ཚུན་རིགས་དང་རིགས་བདག་ཏུ་འགྱུར་བའི་ཚུལ་ལོ། །མཚོན་བྱེད་ལ་མཚོན་བྱའི་དེ་ཁོ་ན་ཉིད་ལ་བཞི་སྟེ། ཉམས་སྣང་བ་དང་

༑ སྟོང་པ་ཟུང་འཇུག་ཏུ་བསྲེ་བ་དང༌། རིགས་ལྔའི་མཚན་དོན་དང་ཡེ་ཤེས་བསྲེ་བ་དང༌། ཡེ་ཤེས་དང་ལྷའི་མིང་དོན་བསྲེ་བ་དང༌། འབྲས་བུ་དང་ཡེ་ཤེས་བཅོམ་ལྡན་འདས་སུ་བསྲེ་བའོ། །བསྒོམས་པ་ལས་བྱུང་བའི་ཕན་ཡོན་ལ་ལྔ་སྟེ། སྨྲས་པ་བཟླས་པའི་དེ་ཁོ་ན་ཉིད་དང༌། རྐང་པའི་རྗེས་དཀྱིལ་འཁོར་གྱི་དེ་ཁོ་ན་ཉིད་དང༌། ལག་པ་བསྒྱུར་བ་ཕྱག་རྒྱའི་དེ་ཁོ་ན་ཉིད་དང༌། བསམ་པ་བསམ་གཏན་གྱི་དེ་ཁོ་ན་ཉིད་དང༌། ལྷན་ཅིག་སྐྱེས་པའི་དེ་ཁོ་ན་རྟོགས་པའི་ཚུལ་ལོ། ། རབ་ཏུ་བྱེད་པ་དང་པོའོ། །དེ་ལྟར་སེམས་བསྐྱེད་ནས། དེའི་འོག་ཏུ་འཇུག་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་གཉིས་ཏེ། སྤྱིའི་དོན་དུ་བཤད་པ་དང༌། སྦས་པའི་དོན་གྱི་འཇུག་པ་བཤད་པའོ། །དང་པོ་ལ་བཞི། ཚོགས་ཀྱི་ལམ་གྱིས་བསྡུས་པ་དང༌། སྦྱོར་བའི་ལམ་གྱིས་བསྡུས་པ་དང༌། མཐོང་བའི་ལམ་གྱིས་བསྡུས་པ་དང་ ༑ བསྒོམ་པའི་ལམ་གྱིས་བསྡུས་པའོ། །དང་པོ་ལ་གསུམ་སྟེ། དྲན་པ་ཉེ་བར་བཞག་པ་དང༌། ཡང་དག་པར་སྤོང་བ་དང༌། རྫུ་འཕྲུལ་གྱི་རྐང་པའོ། །སྦྱོར་ལམ་ལ་གཉིས། དབང་པོ་དང༌། སྟོབས་སོ། །སྦས་པའི་དོན་ལ་བཞི་སྟེ། ལམ་དང་འབྲས་བུའི་རིམ་པ་ཐམས་ཅད་རང་གི་ལུས་ཉིད་ལ་བསྡུ་བ་དང༌། དེ་དག་འགྲུབ་པར་བྱེད་པའི་རྒྱུ་རྩ་བ་ཡིན་པར་བསྟན་པ་དང༌། དེས་ན་ལུས་དང་སེམས་རྫོགས་པའི་སངས་རྒྱས་སུ་བསྟན་པ་དང༌། བྱང་ཆུབ་ཕྱོགས་ཀྱི་རང་བཞིན་ཀྱི་རྩ་ཉིད་རྒྱས་པར་བཤད་པའོ། །དེ་ལ་གཉིས་ཏེ། རྩའི་གྲངས་བསྟན་པ་དང༌། རྩ་སྤྱིའི་མཚན་ཉིད་བསྟན་པའོ། །རབ་ཏུ་བྱེད་པ་གཉིས་པའོ། །ཐབས་དང་འབྲས་བུ་གཉི་ག་གླེང་གཞིའི་ཚིག་ལ་སྦྱར་བ་ལ་གཉིས་ཏེ། རྣལ་འབྱོར་མའི་རྒྱུད་ཀྱི་གླེང་གཞིའི་སྒོ་ནས་འབྲས་བུའི་རྒྱུད་གཙོར་བསྟན་ཅིང༌། ཐབས་ཀྱི་རྒྱུད་ཞར་ལ་བསྟན་པ་དང་ ༑ རྣལ་འབྱོར་གྱི་རྒྱུད་ཀྱི་གླེང་གཞིའི་སྒོ་ནས་ཐབས་ཀྱི་རྒྱུད་གཙོར་བསྟན་ཅིང་འབྲས་བུ་ཞར་ལ་བསྟན་པའོ།

།དང་པོ་ལ་གཉིས་ཏེ། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་གཉིས་ཏེ། འབྲས་བུའི་རྒྱུད་བསྟན་པ་དང༌། ཞར་ལ་ཐབས་བསྟན་པའོ། །དང་པོ་ལ་གསུམ་སྟེ། མཆོད་ནས་ཞུས་པ་དང༌། དེའི་ལན་དང༌། རྡོ་རྗེ་འཆང་ཆེན་པོ་ལ་འཁོར་གྱིས་བསྟོད་པའོ། །བར་པ་ལ་གཉིས་ཏེ། འབྲས་བུ་སྤྱིར་བསྟན་པ་དང༌། ཆོས་སྐུའི་མཚན་ཉིད་ཀྱི་བྱེ་བྲག་ཏུ་བཤད་པའོ། །དང་པོ་ལ་གཉིས་ཏེ། སྟོན་པ་ཏིང་ངེ་འཛིན་ལ་བཞུགས་པ་དང༌། ལན་དངོས་སོ། །དེ་ལ་གསུམ་སྟེ། འབྲས་བུ་བཞུགས་པའི་གནས་དང༌། དུས་དང་ ༑ བཞུགས་པ་པོ་སྟོན་པའི་རང་བཞིན་ནོ། །དེ་ལ་གཉིས་ཏེ། མདོར་བསྟན་པ་དང་ ༑ རྒྱས་པར་བཤད་པའོ། །དང་པོ་ལ་གཉིས་ཏེ། སྟོན་པའི་རང་བཞིན་དངོས་དང་ ༑ དེའི་མཛད་པའོ། །རྒྱས་པར་བཤད་པ་ལ་ཡང་གཉིས་ཏེ། སྟོན་པའི་རང་བཞིན་དངོས་དང༌། དེའི་མཛད་པའོ། །དེ་ལ་བཞི་སྟེ། འདུལ་བྱེད་མཛད་པའི་ངོ་བོ་དང༌། དེ་ཇི་ལྟར་མཛད་པའི་ཚུལ་དང༌། མཛད་པའི་རང་བཞིན་རྣམ་འཕྲུལ་དང་བཅས་པ་བྱེ་བྲག་ཏུ་བཤད་པ་དང༌། དེས་གདུལ་བྱ་དེ་བཞིན་གཤེགས་པ་སོ་སོའི་དངོས་གྲུབ་ལ་བཀོད་པའི་ཚུལ་ལོ། །ཆོས་སྐུའི་མཚན་ཉིད་བྱེ་བྲག་ཏུ་བཤད་པ་ལ་བཞི་སྟེ། སྟོན་པ་ཏིང་ངེ་འཛིན་ལ་བཞུགས་པ་དང༌། ངོ་བོ་ཟུང་འཇུག་གཉིས་མེད་ཀྱི་རང་བཞིན་དུ་བཤད་པ་དང༌། ཞར་ལ་དེ་ཉིད་རྣལ་འབྱོར་པའི་ཉམས་སུ་བླང་བྱར་བསྟན་པ་དང༌། ཆོས་སྐུ་སྤྲོས་པ་དང་བྲལ་ཡང་སེམས་ཅན་གྱི་དོན་མི་འགལ་བར་བསྟན་པའོ། །ཞར་ལ་ཐབས་ཀྱི་རྒྱུད་བསྟན་པ་ལ་གཉིས་ཏེ། མཆོད་ནས་ཞུས་པ་དང༌། ལན་བསྟན་པའོ། །དེ་ལ་གསུམ་སྟེ། རང་བྱིན་བརླབ་བསྒོམ་པའི་ཚུལ་དངོས་དང༌། དེ་ལ་རྩོད་པ་སྤང་བ་དང༌། དེ་ཁོ་ན་རྟོགས་བྱེད་ཀྱི་ཐབས་བླ་མ་ལ་རག་ལས་པར་བསྟན་པའོ། །གཉིས་པ་ལ་གསུམ་སྟེ། དེ་ཁོ་ན་ཉིད་ཀྱི་རང་བཞིན་དང༌། དེ་ལ་རྨོངས་པས་ལོག་པ་སྣ་ཚོགས་སུ་བརྟགས་ཚུལ་དང་ ༑ སོ་སོར་བརྟགས་ཀྱང་དེ་ཁོ་ན་ཉིད་དུ་མར་མི་འགྱུར་བའི་ཚུལ་ལོ། །རབ་ཏུ་བྱེད་པ་གསུམ་པའོ།

།རྣལ་འབྱོར་གྱི་རྒྱུད་ཀྱི་གླེང་གཞིའི་སྒོ་ནས་ཐབས་ཀྱི་རྒྱུད་གཙོར་བསྟན་ཅིང་འབྲས་བུའི་རྒྱུད་ཞར་ལ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །བར་པ་ལ་ལྔ། ཡི་གེ་ཨེའི་བཤད་པས་འབྲས་བུ་གྲུབ་པའི་གནས་དང༌། ཞར་ལ་རྐྱེན་གང་ལས་འགྲུབ་པ་བསྟན་པ་དང༌། ཡི་གེ་ཨེ་ཝཾ་གཉིས་ཀྱིས་ལུས་བཤད་པས་དངོས་གྲུབ་རང་ལས་འབྱུང་བར་བསྟན་པ་དང༌། ཨེ་ཝཾ་ལ་སོགས་པ་བཅུ་གཉིས་བཤད་པས་གང་ཞིག་གང་གི་ཚེ་འགྲུབ་པ་བསྟན་པ་དང༌། བཅོམ་ལྡན་འདས་ལ་སོགས་པ་ཡི་གེ་ཉི་ཤུ་རྩ་བརྒྱད་ཀྱིས་གང་ཞིག་འགྲུབ་པ་བསྟན་པ་དང༌། གཞུང་བསྡུ་བའི་སྒོ་ནས་ཕན་ཡོན་འདི་ཉིད་དུ་མངོན་དུ་གྱུར་པའི་ཚུལ་བསྟན་པའོ། །ཞེས་ཉེ་རྒྱུ་ལ་སྦྱར་ཏེ་གསུངས་མོད་ཀྱི་རེ་ཞིག་བཞག་གོ །འདིར་འདི་ལྟར་རྟོགས་པར་བྱ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། ། བརྗོད་བྱ་རྒྱུད་གསུམ་དང༌། རྗོད་བྱེད་གླེང་གཞི་དང༌། འབྲས་བུའི་ཚུལ་གྱིས་གཞུང་བསྡུ་བའོ། །དང་པོ་ལ་གསུམ། རྒྱུའི་རྒྱུད། ཐབས་ཀྱི་རྒྱུད། འབྲས་བུའི་རྒྱུད་དོ། །དང་པོ་ལ་བཞི། གནས་དང༌། རང་གི་ངོ་བོ་དང༌། རྟོགས་ན་འབྲས་བུ་འགྲུབ་ཚུལ་དང༌། མ་རྟོགས་ན་འཁོར་བར་འཁྱམ་ཚུལ་ལོ། །ཐབས་རྒྱུད་ལ་གསུམ ༑ ལམ་སྟོན་པ་པོ་དང༌། རིགས་དང་རིགས་བདག་ངོ་སྤྲད་པ་དང༌། ཐབས་ཁྱད་པར་ཅན་གྱིས་ཟིན་པའོ། །འབྲས་བུ་ལ་གཉིས། འབྲས་བུ་དངོས་དང༌། དེ་བླ་མ་མཆོག་ལས་རྙེད་པར་བསྟན་པའོ། །རྗོད་བྱེད་གླེང་གཞི་བཤད་པ་ལ་གསུམ། སྤྱི་དང༌། སྦས་པ་དང༌། མཐར་ཐུག་གསུམ་འདྲེ་ཞིང་འབྱུང་ངོ༌། །འདི་བཞིན་བཤད་པར་བྱའོ། །སྤྱི་དོན་གསུམ་པ་གཞུང་བསྡུས་ཏེ་བསྟན་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་བརྒྱད་དེ། རྗོད་བྱེད་ཀྱི་ཚིག་གང་ཡིན་པ་དང༌། རྗོད་བྱེད་དོན་ཉམས་སུ་བླང་བའི་བསམ་པ་དང༌། འབྲས་བུ་འགྲུབ་པའི་དུས་དང༌། འབྲས་བུ་དངོས་དང༌།

ཐབས་ཉམས་སུ་བླང་བ་ལ་མི་མཐུན་པའི་བསམ་པ་དགག་པ་དང༌། རྟེན་གྱི་གང་ཟག་སྨིན་བྱེད་དང༌། གྲོལ་བྱེད་ཐབས་དང་རང་གི་ངོ་བོ་དང༌། འབྲས་བུ་དཔེའི་སྒཽ་ནས་གསལ་བར་བྱ་བའོ། ། བརྟག་པ་དང་པོའི་བསྡུས་པའི་དོན་ཏོ།། །།༈ བརྟག་པ་གཉིས་པ་ནས་བརྩམས་ཏེ་རྒྱས་པར་བཤད་པ་ལ་བཞི་སྟེ ༑ ཐོག་མར་རྟེན་གྱི་གང་ཟག་སྣོད་དུ་རུང་བར་བྱ་བའི་ཕྱིར། སྨིན་བྱེད་དབང་བསྐུར་བ་དང༌། དེ་ཉམས་སུ་བླང་བའི་གྲོལ་བྱེད་ཐབས་ཀྱི་རྒྱུད་དང༌། ཐབས་ཉམས་སུ་བླངས་པ་ལས་བྱུང་བ་འབྲས་བུའི་རྒྱུད་དང༌། ཐབས་ཀྱི་རྒྱུད་ལ་བརྩད་པ་སྤང་ཞིང་ཞར་ལ་དམ་ཚིག་དང་སྡོམ་པ་བསྟན་པའོ། །དང་པོ་ལ་གསུམ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། ། དོན་དངོས་ལ་བཞི་སྟེ། བུམ་པའི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། ཚིག་གི་དབང་རིན་པོ་ཆེ་བཞི་པའོ། །དང་པོ་ལ་དྲུག ། དབང་གི་རྟེན་དཀྱིལ་འཁོར་བྱ་བའི་ཚུལ་དང༌། སློབ་དཔོན་བདག་ཉིད་འཇུག་ཅིང་དབང་བླང་བ་དང༌། དབང་གི་རིམ་པ་ངེས་པའི་འཐད་པ་དང༌། སློབ་མས་སློབ་དཔོན་ལ་མཆོད་ཅིང་གསོལ་བ་གདབ་པ་དང༌། སློབ་དཔོན་གྱིས་དཀྱིལ་འཁོར་གྱི་སྒྲུབ་མཆོད་སློབ་མ་གཞུག་པ་དང་བཅས་པ་དང༌། དབང་བསྐུར་བ་དངོས་དམ་ཚིག་སྦྱིན་པ་དང་བཅས་པའོ། །དེ་རྣམས་ཀྱི་ཐོག་མ་ལ་གསུམ་སྟེ། སའི་ཆོ་ག་དང༌། བྲི་བའི་ཚུལ་དང༌། བསྒྲུབ་པ་བྱ་བའོ། །སློབ་མས་མཆོད་ཅིང་གསོལ་བ་གདབ་པ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། འདི་ལ་བཞི་སྟེ། དབང་གི་རྟེན་རིག་མ་དབུལ་བ་དང༌། མཆོད་པ་བྱ་བ་དང༌། བསྟོད་པ་བྱ་བ་དང༌། གསོལ་བ་གདབ་པའོ། །དང་པོ་ལ་ལྔ་སྟེ། ཡོན་ཏན་གྱིས་འབྲེལ་པའི་དབང་དུ་བྱས་ཏེ་རིག་མ་མདོར་བསྟན་པ་དང༌། དངོས་སུ་མེད་ན་ཡེ་ཤེས་ཀྱི་རིག་མ་གཟུང་བར་བསྟན་པ་དང༌། དངོས་ཀྱི་རིག་མའི་མཚན་ཉིད་རྒྱས་པ་དང༌། རིག་མ་སྦྱང་བའི་ཚུལ་དང༌། སྦྱངས་པའི་རིག་མ་དབུལ་བའི་ཚུལ་བསྟན་པའོ ༑ ༑ དབང་བསྐུར་ཞིང་དམ་ཚིག་སྦྱིན་པ་ལ་གཉིས་ཏེ།

དབང་བསྐུར་བ་དང༌། དམ་ཚིག་སྦྱིན་པའོ། །ཤེས་རབ་ཡེ་ཤེས་ཀྱི་དབང་ལ་དོན་ལྔ་སྟེ། དབང་གི་རྟེན་དང་ ༑ དེ་ལས་སྐྱེས་པའི་ཡེ་ཤེས་ཀྱི་མཚན་ཉིད་དང༌། བྱང་ཆུབ་སེམས་ཀྱི་དབང་གི་དགོས་པ་དང༌། དབང་ཐོབ་པ་ལ་རྗེས་སུ་གནང་བ་སྦྱིན་པ་དང༌། དེ་ལ་དགའ་བ་སྐྱེས་པའི་སློབ་མའི་བྱ་བའོ། །གཉིས་པ་ལ་གཉིས་ཏེ། ཡེ་ཤེས་ཀྱི་མཚན་ཉིད་དངོས་དང༌། དེ་རྟོགས་པར་བྱེད་པའི་ཕྱིར་དགའ་བའི་རབ་ཏུ་དབྱེ་བའོ། །དང་པོ་ལ་གཉིས་ཏེ། ཡེ་ཤེས་ཀྱི་ངོ་བོ་དང༌། དེའི་ཁྱད་པར་རམ་མཚན་ཉིད་དོ། །སློབ་མའི་བྱ་བ་ལ་བཞི་སྟེ། སྤྲོ་བ་སྐྱེད་པའི་བསྔགས་པ་བརྗོད་པ་དང༌། མཆོད་པ་བྱ་བ་དངོས་དང༌། སངས་རྒྱས་ཐམས་ཅད་ལ་གསོལ་བ་གདབ་པ་དང༌། ལམ་ལ་གནས་པར་ཁས་བླང་བའོ། །གཉིས་པའི་དང་པོའོ། །དེས་ཉམས་སུ་བླང་བའི་ཐབས་ཀྱི་རྒྱུད་ལ་བཞི། གཙོ་བོར་མཆོག་གི་དངོས་གྲུབ་སྒྲུབ་པའི་ཐབས་ཀྱི་དབང་དུ་བྱ་བ་དང༌། དངོས་གྲུབ་མཐའ་དག་གི་ཐབས་ཀྱི་དབང་དུ་བྱས་པ་དང༌། གནས་གང་དུ་མཆོག་གི་དངོས་གྲུབ་སྒྲུབ་པར་བྱེད་པའི་ཉེ་བའི་རྒྱུ་དང༌། དངོས་གྲུབ་མཐའ་དག་གི་ཐབས་ཀྱི་ལྷག་མ་ཁྱད་པར་གཞན་བསྟན་པའོ། །དང་པོ་ལ་ལྔ་སྟེ ༑ དབང་ཐོབ་པ་དེས་ཐོག་མར་ཇི་ལྟར་མོས་པ་བྱ་བ་རྫོགས་པའི་ལྟ་བ་དང༌། རྫོགས་རིམ་གྱི་རྟེན་བསྐྱེད་པའི་རིམ་པ་བསྒོམ་པ་དང༌། རྫོགས་པའི་རིམ་པར་རང་བྱིན་བརླབ་དག་པ་གསུམ་དང་བཅས་པ་བསྒོམ་པ་དང༌། དྲོད་ཐོབ་པའི་རྣལ་འབྱོར་པས་བརྟུལ་ཞུགས་ཀྱི་སྤྱོད་པ་ཇི་ལྟར་སྤྱད་པའི་ཚུལ་དང༌། ཉེ་བའི་རྒྱུ་རྫོགས་པའི་རིམ་པའི་དེ་ཁོ་ན་ཉིད་དང་བཅས་པ་རྒྱས་པར་བསྟན་པའོ། །དེ་རྣམས་ཀྱི་དང་པོ་ལ་དོན་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང་ ༑ རབ་ཏུ་བྱེད་པའི་མིང་ངོ༌། །བར་པ་ལ་གསུམ། ཐབས་ཤེས་རབ་ཀྱི་དོན་བསྒོམས་པའི་ཕན་ཡོན་ནམ་དམིགས་ཡུལ་བསྟན་པ་དང༌། བསྒོམ་པའི་དམ་ཚིག་བསྟན་པ་དང༌། ཐབས་ཤེས་རབ་ཀྱི་དོན་བསྒོམ་པ་དངོས་སོ། །དེ་ལ་གཉིས་ཏེ། དམིགས་མེད་བསམ་གྱིས་མི་ཁྱབ་པའི་དོན་བསྒོམ་པ་དང༌།

དེ་ཉིད་དཀྱིལ་འཁོར་འཁོར་ལོའི་སྤྱོད་པ་དང་ལྡན་པས་བསྒོམ་པར་བསྟན་པའོ། །སྔ་མ་ལ་དྲུག་སྟེ། ཐབས་ཤེས་རབ་ཀྱི་དོན་བསྒོམ་པ་དངོས་དང༌། དེ་མཐའ་གང་ལ་ཡང་མ་རེག་པར་བསྒོམ་པའི་ཚུལ་དང༌། ཐབས་ཤེས་རབ་ཟུང་དུ་འཇུག་པ་དཔེའི་སྒོ་ནས་བསྟན་པ་དང༌། དེ་ལྟ་བུའི་རྣལ་འབྱོར་རྒྱུད་དུ་བསྐྱེད་པར་བསྟན་པ་དང༌། དེ་དག་བསྒོམ་པའི་འཐད་པ་དང༌། བསྒོམ་པའི་ཚུལ་རྗེས་སུ་གདམས་པ་དང་བཅས་ཏེ་གསུང་པའོ། །དང་པོ་ལ་གསུམ་སྟེ། ཤེས་རབ་དོན་དམ་པ་བསྒོམ་པ་དང༌། ཐབས་སྙིང་རྗེ་བསྒོམ་པ་དང༌། དེས་ན་ཟུང་འཇུག་བསྒོམ་པ་འབྲས་བུ་དང་བཅས་པའོ ༑ ༑ སྔ་མ་ལ་གཉིས་ཏེ། མི་མཐུན་པའི་བསྒོམ་པ་དགག་པ་འཐད་པ་དང་བཅས་པ་དང༌། རྣམ་པར་མི་རྟོག་པ་བསྒོམ་པའི་ཚུལ་དངོས་སོ། །གསུམ་པ་དཔེས་བསྟན་པ་ལ་གཉིས་ཏེ། དཔེ་ཐུན་མོང་བ་དང༌། ཐུན་མོང་མ་ཡིན་པའོ། ། ལྔ་པ་བསྒོམ་པའི་འཐད་པ་ལ་བཞི་སྟེ། མིང་གི་རྣམ་གྲངས་ཀྱི་སྒོ་ནས་ཐམས་ཅད་ཀྱི་དོན་ཡིན་པས་འདི་བསྒོམ་པར་རིགས་པ་དང༌། དངོས་གྲུབ་ཐམས་ཅད་ཀྱི་རྒྱུ་ཡིན་པའི་ཕྱིར་འདི་སྒོམས་པར་གདམས་པ་དང༌། སེམས་འཁོར་འདས་གཉི་གའི་གཞི་ཡིན་པས་གོམས་དགོས་པའི་ཕྱིར་བསྒོམ་པར་འཐད་པ་དང༌། འབྲས་བུ་སྤངས་པ་དང་ཡེ་ཤེས་ཐོབ་པའི་རྒྱུ་ཡིན་པས་སྒོམས་པར་གདམས་པའོ། །དཀྱིལ་འཁོར་འཁོར་ལོ་བསྒོམ་པ་ལ་བཅུ་གཉིས་ཏེ། བསྒོམ་པའི་གནས་དང༌། བསྒོམ་པའི་བསམ་པ་དང༌། སྒོམས་པར་གདམས་པ་དང༌། གང་ཞིག་བསྟེན་པའི་ཡུལ་དང་ ༑ ཚུལ་ཇི་ལྟར་བསྟེན་པ་དང༌། བསྒོམ་པའི་དུས་དང༌། བསྟེན་པའི་འཐད་པ་བསྡུས་པ་དང༌། དངོས་སུ་བསྟེན་པའི་གནས་སྐབས་དང༌། ལོགས་མ་བསྟེན་པའི་ཚུལ་དང༌། བསྒོམ་པའི་དུས་ལས་འདས་པའི་ཉེས་པ་དང༌། ཉེས་པ་ཕྱིར་བཅོས་པའི་ཐབས་དང༌། དོན་བསྡུས་ཏེ་བསྟན་པའོ། །གཉིས་པའི་གཉིས་པའོ། །རྫོགས་པའི་རིམ་པའི་རྟེན་ཡིན་པས་བསྐྱེད་པའི་རིམ་པ་བསྒོམ་པ་ལ་གཉིས། བསྐྱེད་པའི་རིམ་པ་དངོས་དང༌། བསྐྱེད་རིམ་གྱི་ལམ་གྱི་ཡན་ལག་བཟའ་བའི་དམ་ཚིག་དང་བཅས་པའོ།

།དང་པོ་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ ༑ ༑ དེ་ལ་གཉིས་ཏེ། བསྐྱེད་པའི་རིམ་པ་སྤྱིའི་རྣམ་པར་བཞག་པ་དང༌། ལྷ་སོ་སོའི་སྒྲུབ་ཐབས་བཤད་པའོ། །དང་པོ་ལ་ལྔ་སྟེ། གནས་གང་དུ་བསྒྲུབ་པ་དང༌། ཚུལ་ཇི་ལྟར་བསྒྲུབ་པ་དང༌། དོན་དམ་པར་བསྒྲུབ་ཏུ་མེད་ཀྱང་ཀུན་རྫོབ་ཏུ་རྣམ་པར་བཞག་པའི་ཚུལ་དང༌། སྒྲུབ་ཐབས་སྣ་ཚོགས་གསུངས་པའི་འཐད་པ་དང༌། སྟོང་པ་ཉིད་ལ་རིགས་ཀྱིས་དབྱེ་བའི་ཚུལ་ལོ། །ལྷ་སོ་སོའི་སྒྲུབ་ཐབས་རྒྱས་པར་བཤད་པ་ལ་གཉིས། ཞུས་པ་དང༌། དེའི་ལན་གདབ་པའོ། །འདི་ལ་བརྒྱད་དེ། ཧེ་རུ་ཀ་གསུམ་གྱི་སྒྲུབ་པའི་ཐབས་དང༌། ལས་རྒྱས་པའི་ལྷ་མོ་གསུམ་གྱི་སྒྲུབ་པ་དང་ ༑ རིག་པ་འཛིན་པ་གཙོ་ཆེ་བའི་དབང་དུ་བྱས་ནས་རིགས་བཞི་ཡུམ་བཞིའི་སྒྲུབ་ཐབས་དང༌། ཧེ་རུ་ཀ་ཕྱག་བཅུ་དྲུག་པའི་སྒྲུབ་ཐབས་དང༌། ཡེ་ཤེས་ཀྱི་མཁའ་འགྲོ་མའི་དཀྱིལ་འཁོར་དང༌། བདག་མེད་མའི་དཀྱིལ་འཁོར་དང༌། རིགས་བསྡུས་པ་རྡོ་རྗེ་དབྱིངས་ཀྱི་དཀྱིལ་འཁོར་དང༌། ཧེ་རུ་ཀ་དྲག་པོ་གདན་ཅན་གྱི་དཀྱིལ་འཁོར་བསྒོམ་པའི་ཐབས་དང་བཅས་པའོ། །དང་པོ་ལ་གཉིས་ཏེ། ཧེ་རུ་ཀ་བསྐྱེད་པ་ཐུན་མོང་གི་ཆོ་ག་དང༌། སོ་སོའི་རྣལ་འབྱོར་རོ། །དང་པོ་ལ་གསུམ། མངོན་པར་རྟོགས་པ་བསྡུས་པ་དང༌། འབྲིང་དང༌། རྒྱས་པའི་སྐྱེད་ཆོག་གོ ༑ སོ་སོའི་རྣལ་འབྱོར་ལ་གསུམ་སྟེ། སྐུ་རྡོ་རྗེ་དང༌། གསུང་རྡོ་རྗེ་དང༌། ཐུགས་རྡོ་རྗེའྀ་རྣལ་འབྱོར་བསྟན་པའོ། །འདི་ལ་བརྒྱད་དེ། སྔ་མ་དང་སྦྲཻལ་ཞིང་ལྷའི་ས་བོན་བསྟན་པ་དང༌། གཙོ་བོ་བསྐྱེད་པ་དང༌། འཁོར་གྱི་ལྷ་མོ་བསྐྱེད་པ་དང༌། ལྷ་མོ་རྣམས་ཀྱི་སྔགས་དང༌། མཚམས་མའི་བསྐྱེད་ཚུལ་དང༌། གསང་བའི་མཆོད་པ་དང་ ༑ བཟླས་པ་བྱ་བའི་ཚུལ་དང༌། ནང་གི་རྣལ་འབྱོར་མའི་གྲངས་བསྡུ་བའོ། ། གཉིས་པའི་གསུམ་པའོ། །ལས་རྒྱས་པའི་ལྷའི་རྣལ་འབྱོར་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་གསུམ་སྟེ།

སྒྲོལ་མའི་སྒྲུབ་ཐབས་དང༌། ཀུ་རུ་ཀུལླེའི་སྒྲུབ་ཐབས་དང༌། ཤེས་རབ་ཕ་རོལ་ཕྱིན་པའི་རྣལ་འབྱོར་རོ། །དང་པོ་ལ་གསུམ་སྟེ། ལས་གང་བསྒྲུབ་པ་དང༌། འཁོར་ལོའི་ཆོ་ག་དང༌། བདག་གི་རྣལ་འབྱོར་རོ། །བར་པ་ལ་གཉིས་ཏེ། ཚུལ་ཇི་ལྟར་བྲི་བ་དང༌། དེའི་རབ་ཏུ་གནས་པའོ། །བདག་གི་རྣལ་འབྱོར་ལ་བཞི་སྟེ། སྟོང་པ་ལས་ལྷར་བསྐྱེད་པ་བསྟན་པ་དང༌། ཡན་ལག་དྲུག་བྱིན་གྱིས་བརླབ་པ་དང༌། ལྷའི་རྣམ་པ་དང༌། བཟླས་པ་བྱས་ཏེ་ལས་བསྒྲུབ་པ་བསྟན་པའོ། །ཀུ་རུ་ཀུལླེ་ལ་ལྔ་སྟཻ། གསང་སྔགས་བསྟན་པ་དང༌། ལས་གང་དག་བསྒྲུབ་པ་དང༌། སྲུང་བའི་འཁོར་ལོ་བྲི་བ་དང༌། བདག་གི་རྣལ་འབྱོར་དང༌། ཁྱད་པར་དུ་དབང་གི་ལས་བསྒྲུབ་པ་བསྟན་པའོ། །ཤེས་རབ་ཕ་རོལ་ཕྱིན་མ་ལ་བཞི་སྟེ ༑ འཁོར་ལོ་དང༌། སྔགས་དང༌། ལྷའི་རྣལ་འབྱོར་དང༌། བཟླས་ན་ཤེས་རབ་འཕེལ་བའི་ཚུལ་བསྟན་པའོ། །རིག་པ་འཛིན་པ་རིགས་བཞི་ཡུམ་བཞིའི་རྣལ་འབྱོར་ནི་གོ་སླའོ། །བརྟག་པ་གཉིས་པའི་བསྡུས་པའི་དོན་ཏོ།། ༈ །།ཕྱག་བཅུ་དྲུག་པའི་སྒྲུབ་ཐབས་ལ་གསུམ། དགོས་པ་དང་ལྡན་པའི་གཞུང་བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་བསྟན་པའོ། །དོན་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དེ་ལ་བདུན་ཏེ། རྡོ་རྗེ་འཆང་བསྐྱེད་པའི་ཆོ་ག་དང༌། དེ་འོད་དུ་ཞུ་བ་དང༌། ལྷ་མོའི་གླུས་བསྐུལ་བ་དང་

༑ འབྲས་བུ་རྡོ་རྗེ་འཆང་དུ་བཞེངས་པ་དང༌། འཁོར་གྱི་ལྷ་མོའི་ས་བོན་དབྱུང་བ་དང༌། ས་བོན་ལས་བཞེངས་པའི་སྐུ་མདོག་ལ་སོགས་པ་བསྟན་པ་དང༌། འཁོར་གྱི་ལྷ་མོའི་ཁ་དོག་ལ་སོགས་པ་བསྟན་པའོ། །གསུམ་པའི་དང་པོའོ། །ཡེ་ཤེས་མཁའ་འགྲོ་མའི་སྒྲུབ་པའི་ཐབས་ལ་གསུམ་སྟེ། མཉན་པར་གདམས་པ་དང་ ༑ དོན་དངོས་དང༌། རབ་ཏུ་བྱེད་པའི་མིང་ངོ༌། །བར་པ་ལ་བརྒྱད་དེ། བདག་མེད་པའི་བསམ་གཏན་བསྟན་པ་དང༌། གནས་ཁྱད་པར་ཅན་དུ་བདག་སྐད་ཅིག་གིས་བསྐྱེད་པ་དང༌། སྔོན་དུ་ཚོགས་བསགས་ནས་ཡེ་ཤེས་མཁའ་འགྲོར་བསྐྱེད་པ་དང༌། ཆོ་ག་ཡོངས་སུ་རྫོགས་པར་བྱ་བ་བསྟན་པ་དང༌། རྟེན་གྱི་དཀྱིལ་འཁོར་བསྐྱེད་པ་དང༌། དེར་བརྟེན་པ་ལྷ་ཕྱུང་སྟེ་བསྐྱེད་པ་དང༌། མཁའ་འགྲོ་མ་དངོས་སུ་བྱུང་ནས་དམ་ཚིག་བསྟན་པ་དང༌། ཡི་གེ་བཏུ་བའོ། །གསུམ་པའི་གཉིས་པའོ། ། བདག་མེད་མའི་སྒྲུབ་ཐབས་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །བར་པ་ལ་གསུམ་སྟེ། རྟེན་དང་བརྟེན་པར་བཅས་པའི་གདན་བསམ་པ་དང༌། དེ་རྟེན་དང་བརྟེན་པར་བཅས་པ་མདོར་བསྟན་པ་དང༌། རྒྱས་པར་བཤད་པ་བྱ་བའོ། །དེ་ལ་གཉིས་ཏེ། རྟེན་བསྐྱེད་པ་དང་ ༑ བརྟེན་པ་ལྷ་བསྐྱེད་པའོ། །དེ་ལ་བཞི་སྟེ། མངོན་པར་བྱང་ཆུབ་པ་ལྔ་ལས་ཐམས་ཅད་བསྐྱེད་པ་བསྟན་པ་དང༌། དེའང་ཐབས་ཤེས་རབ་ཀྱི་རང་བཞིན་ལས་ཐམས་ཅད་རྫོགས་པར་བསྟན་པ་དང༌། ལྷ་མོ་རྣམས་ཀྱི་ས་བོན་མི་འདྲ་བའི་ཚུལ་དང་ ༑ ལྷ་མོ་རྣམས་ཕྱོགས་གང་དུ་དགོད་པ་ལ་སོགས་པ་བསྟན་པའོ། །དང་པོ་ལ་གཉིས་ཏེ། ལྷ་མོ་རྣམས་ཀྱི་མངོན་པར་བྱང་ཆུབ་པ་ལྔའི་ཚུལ་དང༌། དེ་ཉིད་རྒྱུ་རྡོ་རྗེ་འཆང་དང་མི་འདྲ་བའི་བྱེ་བྲག་བསྟན་པའོ། །སྔ་མ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། རབ་ཏུ་རྒྱས་པར་བཤད་པའོ། །ཕྱོགས་ལ་སོགས་པ་བསྟན་པ་ལ་དྲུག་སྟེ། ཕྱོགས་གང་དུ་དགོད་པ་དངོས་དང༌། ལྷ་མོ་རྣམས་ཀྱི་ཐུན་མོང་གི་མཚན་ཉིད་དང༌། གཙོ་མོའི་མཚན་ཉིད་བྱེ་བྲག་ཏུ་བཤད་པ་དང་

༑ འཁོར་གྱི་ཁ་དོག་ལ་སོགས་པའི་མཚན་ཉིད་དང༌། འོད་ཟེར་རབ་ཏུ་འཕྲོ་བའི་ཚུལ་དང༌། དབུས་སུ་སུམ་བརྩེགས་སུ་བསྒོམ་པའི་འཐད་པ་དང་བཅས་པའོ ༑༑ གསུམ་པའི་གསུམ་པའོ། །བསྡུས་པའི་དཀྱིལ་འཁོར་རྡོ་རྗེ་དབྱིངས་ལ་དོན་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། །དེ་ལ་གསུམ་སྟེ། རྡུལ་ཚོན་གྱི་དཀྱིལ་འཁོར་ཇི་ལྟར་བྱ་བའི་ཚུལ་དང༌། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པ་དང༌། ལུགས་མ་ལ་སོགས་པའི་དཀྱིལ་འཁོར་ལའང་དེ་དང་མཚུངས་པར་བསྒྲུབ་པར་བསྟན་པའོ། །དང་པོ་ལ་བཞི་སྟེ། སའི་ཆོ་ག་དང༌། ཐིག་གདབ་པ་དང༌། དཀྱིལ་འཁོར་གྱི་མཚན་ཉིད་དང༌། ལྷ་ཇི་ལྟར་དགོད་པའོ། ། ཏིང་ངེ་འཛིན་གྱི་དཀྱིལ་འཁོར་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། །དེ་ལ་བཞི་སྟེ། །བསྒྲུབ་པའི་གནས་དང༌། བདག་བྱིན་གྱིས་བརླབ་པ་དང༌། ཚོགས་གཉིས་བསག་པ་དང༌། ཏིང་ངེ་འཛིན་གྱི་དཀྱིལ་འཁོར་བསྒོམ་པ་དངོས་སོ། །ཚོགས་གཉིས་བསག་པ་ལ་གཉིས་ཏེ། བསོད་ནམས་ཀྱི་ཚོགས་བསག་པ་དང༌། ཡེ་ཤེས་ཀྱི་ཚོགས་བསག་པའོ། །སྔ་མ་ལ་བཞི་སྟེ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་ལ་སོགས་པ་བྱ་བ་དང༌། བྱང་ཆུབ་ཀྱི་སེམས་བསྐྱེད་པ་དང༌། རིགས་ལྔ་སོ་སོའི་སྡོམ་པ་གཟུང་བ་དང༌། བྱང་ཆུབ་ཀྱི་སེམས་ལ་གནས་པས་གཞན་དོན་བྱ་བར་དམ་བཅའ་བའོ། །ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་བཞི་སྟེ། མངོན་པར་བྱང་ཆུབ་པ་ལྔའི་རིམ་པ་ལས་བདག་ཉིད་ལྷར་བསྐྱེད་པ་དང༌། དེ་ལ་དེ་བཞིན་གཤེགས་པ་ཐམས་ཅད་འབྱུང་བར་བསྟན་པ་དང༌། རྟེན་གྱི་དཀྱིལ་འཁོར་བསྒོམ་པ་དང༌། བརྟེན་པ་ལྷ་བསྒོམ་པའོ ༑ ༑ དང་པོ་ལ་གཉིས་ཏེ། མངོན་པར་བྱང་ཆུབ་པ་རྒྱས་པ་དང༌། བསྡུས་ཏེ་བསྟན་པའོ། །དང་པོ་ལ་ལྔ་སྟེ། སེམས་སོ་སོར་རྟོག་པ་མེ་ལོང་ལྟ་བུ་ལ་བྱང་ཆུབ་པ་དང༌། བྱང་ཆུབ་ཀྱི་སེམས་མཉམ་པ་ཉིད་ཀྱི་ཡེ་ཤེས་ལ་བྱང་ཆུབ་པ་དང༌། རྡོ་རྗེའི་རང་བཞིན་སོ་སོར་རྟོག་པའི་ཡེ་ཤེས་ལ་བྱང་ཆུབ་པ་དང༌།

རྡོ་རྗེའི་བདག་ཉིད་སྤྲོ་བ་དང་བསྡ྄ུ་བ་བྱ་བ་ནན་ཏན་གྱི་ཡེ་ཤེས་ལ་བྱང་ཆུབ་པ་དང༌། སྐུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ལ་བྱང་ཆུབ་པའོ། །བརྟེན་པ་ལྷ་བསྒོམ་པ་ལ་གཉིས་ཏེ། གཙོ་བོ་བསྐྱེད་པའི་ཚུལ་དང༌། འཁོར་ལྷ་རྣམས་ཕྱོགས་གང་དང་གང་དུ་དགོད་པ་ལ་སོགས་པ་དང་བཅས་ཏེ་བསྟན་པའོ། །དྲག་པོ་གདན་ཅན་གྱི་དཀྱིལ་འཁོར་བསྒོམ་པ་ལ་བདུན་ཏེ། རྟེན་གྱི་དཀྱིལ་འཁོར་གྱི་ཚད་དང་དབྱིབས་ལ་སོགས་པ་དང༌། ལྷ་མོ་རྣམས་ཀྱི་གདན་བསྟན་པ་དང༌། ལྷ་ཇི་ལྟར་དགོད་པའི་ཚུལ་དང༌། དེའི་ཕྱི་རོལ་དུ་དུར་ཁྲོད་བརྒྱད་ཇི་ལྟར་གནས་པར་བསྟན་པ་དང༌། གཙོ་བོའི་གདན་བསྒོམ་པས་དྲག་པོ་གདན་གྱི་ངེས་ཚིག་དང་བཅས་པ་དང༌། གཙོ་བོའི་ཕྱག་མཚན་ལ་སོགས་པའི་ཚུལ་རྣམ་འཕྲུལ་དང་བཅས་པ་དང༌། དེ་ལྟར་བསྒོམས་པའི་ཕན་ཡོན་བསྟན་པའོ། །བརྟག་པ་གསུམ་པའི་བསྡུས་པའི་དོན་ཏོ།། བསྐྱེད་པའི་རིམ་པའི་ཡན་ལག་བཟའ་བའི་དམ་ཚིག་ཞར་ལ་སྤྱོད་པའི་གྲོགས་ངོ་ཤེས་པར་བྱ་བའི་ཐབས་ལ་སོགས་པ་དང་བཅས་པ་ལ་གཉིས་ཏེ། གྲོགས་ངོ་ཤེས་པར་བྱ་བ་དང༌། གྲོགས་དང་འདུ་བའི་གནས་དང་དུས་ལ་སོགས་པ་བསྟན་པའོ།། དང་པོ་ལ་གཉིས། ཞུས་པ་དང༌། ལན་བསྟན་པའོ། །འདི་ལ་ལྔ། མཁའ་འགྲོ་མའི་དམ་ཚིག་གི་ཕྱག་རྒྱ་དང༌། ཡི་གེའི་བརྡ་དང༌། ངག་གི་བརྡ་དང༌། རྣལ་འབྱོར་མའི་མཚན་ཉིད་དང༌། ཡན་ལག་གི་བརྡ་བསྟན་པའོ། །དང་པོ་ལ་གསུམ། སྟོན་པ་ཏིང་ངེ་འཛིན་ལ་ཞུགས་པ་དང༌། རྡོ་རྗེའི་གླུ་དང༌། མཁའ་འགྲོ་མ་ལྔའི་དམ་ཚིག་བསྟན་པའོ། །ངག་གི་བརྡ་ལ་བཞི། བཤད་པར་དམ་བཅའ་བ་དང༌། བརྡའི་བྱེད་པ་དང༌། ངག་གི་བརྡ་དངོས་དང༌། ཕྱག་རྒྱ་དང་ཕྱག་རྒྱའི་ལན་དུ་བསྟན་པའོ། ། བཞི་པའི་དང་པོའོ། །རྣལ་འབྱོར་མའི་དམ་ཚིག་བསྟན་པ་ལ་གསུམ་སྟེ། མཁའ་འགྲོ་མ་བདུན་གྱི་མཚན་ཉིད་དང༌། མཁའ་འགྲོ་མའི་མཚན་ཉིད་བསྟན་ཏེ་རིགས་དྲུག་ཏུ་བསྡུ་བ་དང༌། མཚན་ཉིད་སོ་སོ་དང་ལྡན་པའི་མཁའ་འགྲོ་མ་སོ་སོའི་ཕྱག་རྒྱ་དང་དེའི་ལན་བསྟན་པའོ།

།བརྟག་པ་བཞི་པའོ།། །།༈ བརྡས་མཚོན་པའི་རྣལ་འབྱོར་མ་དང༌། འདུ་བའི་གནས་དུས་ལ་སོགས་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང་ ༑ རབ་ཏུ་བྱེད་པའི་མིང་ངོ༌། །འདི་ལ་བཞི་སྟེ། འདུས་ནས་བཟའ་བ་བཟའ་བའི་དུས་དང༌། འདུ་བའི་གནས་དང༌། འདུ་བའི་དུས་དང༌། འདུས་པའི་བྱ་བའོ།། གནས་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དེ་ལ་གཉིས་ཏེ ༑ ཞུས་པ་དང༌། ལན་ནོ། །འདི་ལ་བཞི་སྟེ། གནས་རྒྱས་པར་བཤད་པ་ཡུལ་གྱི་དབྱེ་བ་དང་བཅས་པ་དང༌། གནས་རྣམས་ལ་དུར་ཁྲོད་བརྒྱད་ཇི་ལྟར་གནས་པ་དང་ ༑ གནས་རྣམས་སའི་བདག་ཉིད་དུ་བསྟན་པ་དང༌། དེ་དག་ཕྱི་ནང་གི་བདག་ཉིད་ཅན་དུ་བསྟན་པའོ། །ལྔ་པའི་དང་པོའོ། །རྫོགས་པའི་རིམ་པ་བསྒོམ་པའི་ཚུལ་དག་པ་གསུམ་དང་བཅས་པ་ལ་གཉིས་ཏེ། དོན་དངོས་དང༌། རབ་ཏུ་བྱེད་པའི་མིང་ངོ༌། །དང་པོ་ལ་གཉིས་ཏེ། མཉམ་གཞག་གི་དུས་ཀྱི་དག་པ་གསུམ་བསྒོམ་པ་དང༌། རྗེས་ཐོབ་ཀྱི་དུས་ཀྱི་དག་པ་གསུམ་དྲན་པར་བྱ་བའོ། །དང་པོ་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གསུམ་སྟེ། མདོར་བསྟན་པ་དང་ ༑ ཅུང་ཟད་རྒྱས་པར་བཤད་པ་དང༌། རབ་ཏུ་རྒྱས་པར་བཤད་པའོ། །བར་པ་ལ་ལྔ་སྟེ། དེ་བཞིན་ཉིད་ཀྱི་དག་པ་ཡེ་ཤེས་ཀྱི་ཚོགས་བསག་པ་དང༌། གནས་ཁྱད་པར་ཅན་དུ་གནས་ཏེ་བསོད་ནམས་ཀྱི་ཚོགས་བསག་པ་དང༌། རྫོགས་པའི་རིམ་པ་རང་རིག་པ་བསྒོམ་པའི་ཚུལ་དང༌། རྟེན་བསྐྱེད་རིམ་གྱི་ལྷའི་དག་པ་ཇི་ལྟར་བསྒོམ་པ་དང༌། དེ་དག་ཤེས་བྱེད་ཁྱད་པར་ཅན་གང་ལ་བརྟེན་ཏེ་ཤེས་པར་བསྟན་པའོ། །རབ་ཏུ་རྒྱས་པར་བཤད་པ་ལ་ལྔ་སྟེ། ཐོག་མར་དེ་བཞིན་ཉིད་ཀྱི་དག་པས་དག་པར་བྱ་བ་བསྟན་པ་དང༌། དེ་ནས་ལྷ་སོ་སོའི་དག་པར་རང་བྱིན་གྱིས་བརླབ་པ་དང་བཅས་པ་བསྒོམ་པའི་ཚུལ་དང༌། དེ་ལ་བརྩད་པའི་སྐྱོན་སྤང་བ་དང༌། ཤེས་བྱེད་ཁྱད་པར་ཅན་ལས་ཤེས་པའི་རང་རིག་པའི་དག་པའི་ཚུལ་རྒྱས་པར་བཤད་པ་དང༌། བསྒོམས་པ་ལས་འབྲས་བུ་གྲུབ་རྟགས་དང་བཅས་པ་བསྟན་པའོ།

།ལྷ་སོ་སོའི་དག་པ་ལ་བཞི་སྟེ། དམ་ཚིག་པ་བསྐྱེད་པ་གོང་བུར་གནས་པ་དང༌། སྙིང་གར་ས་བོན་དགོད་པ་གོ་འཕང་དུ་གནས་པ་དང༌། དེ་ལ་ཡེ་ཤེས་པ་བསྐྱེད་པ་གཟུགས་སུ་གནས་པ་དང༌། དེ་ལ་ཏིང་ངེ་འཛིན་སེམས་དཔའ་བསྒོམས་པས་རང་བྱིན་གྱིས་བརླབ་པ་གཟུགས་ལས་འདས་པར་གནས་པའོ། ། རྩོད་སྤང་ལ་གསུམ་སྟེ། རྒོལ་བ་དགོད་པ་དང༌། དེའི་ལན་གདབ་པ་དངོས་དང༌། དེའི་ཞར་ལ་བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པ་བསྟན་པའོ ༑༑ རང་རིག་པའི་ཡེ་ཤེས་དག་པ་རྒྱས་པར་བཤད་པ་ལ་ལྔ་སྟེ། གང་ལ་བརྟེན་ཏེ་བསྒོམ་པ་དང༌། བསྒོམ་པའི་ཚུལ་དངོས་དང༌། ཐབས་དེ་ལྟ་བུ་སྟོན་པའི་གཞུང་ངམ་ཤེས་བྱེད་འདི་ལ་གཞན་ཡང་ཁྱད་པར་དུ་འཕགས་པར་བསྟན་པ་དང༌། ཆོས་ཐམས་ཅད་ཀྱི་རྩ་བ་ཡིན་པར་བསྟན་པ་དང༌། དེ་བས་ན་ཡིད་ཀྱིས་བཟླས་པས་འགྲུབ་པར་བསྟན་པའོ། །བསྒོམ་པའི་ཚུལ་དངོས་ལ་བཞི་སྟེ། བདེ་བ་ཆེན་པོའི་འཁོར་ལོ་ལས་ཐིག་ལེ་འཛག་པའི་རྣལ་འབྱོར་དང༌། སྙིང་གའི་ཧཱུྃ་ལས་སྒོ་བཅུའི་ཐིག་ལེ་འབབ་པ་དང༌། སྙིང་གའི་ཧཱུྃ་ལས་རྩ་སྒོ་མཐའ་དག་གི་ཐིག་ལེའི་རྣལ་འབྱོར་དང༌། སྙིང་གར་ཚངས་པའི་བུ་ག་ནས་ཐིག་ལེ་འབབ་པའི་རྣལ་འབྱོར་རོ། ། འབྲས་བུ་གྲུབ་པའི་རྟགས་དང་བཅས་པ་ལ་གཉིས་ཏེ། འབྲས་བུ་གང་ཞིག་འགྲུབ་པར་བསྟན་པ་དང༌། དེ་རྟགས་བརྒྱད་ཀྱི་རིམ་པ་ལས་འགྲུབ་པར་བསྟན་པའོ། ། རྗེས་སྤྱོད་ཀྱི་དག་པ་གསུམ་འགྲུབ་པར་བསྟན་པ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་བདུན་ཏེ། དེ་བཞིན་ཉིད་ཀྱི་དག་པ་དང་ ༑ ལྷ་སོ་སོའི་དག་པ་མདོར་བསྟན་པ་དང༌། དག་པ་བསྒོམ་དགོས་པའི་འཐད་པ་མདོར་བསྟན་པ་དང༌། རང་རིག་པའི་དག་པ་ཉིད་མཆོག་ཏུ་བསྟན་པ་དང༌། དག་པ་དགོས་པའི་འཐད་པ་རྒྱས་པར་བཤད་པ་དང༌། ལྷ་སོ་སོའི་དག་པ་རྒྱས་པར་བཤད་པ་དང༌། མ་དག་པའི་སྐྱོན་དང་དག་པའི་ཕན་ཡོན་བསྟན་པའོ། །དག་པ་དགོས་པའི་འཐད་པ་རྒྱས་པར་བཤད་པ་ལ་གསུམ་སྟེ། རང་བཞིན་གྱིས་དག་པར་བསྟན་པ་དང༌།

གློ་བུར་དུ་མ་དག་པར་བསྟན་པ་དང༌། དེ་ཡང་དག་པར་བྱས་ཏེ་བསྟེན་པར་བསྟན་པའོ། །ལྔ་པའི་གཉིས་པའོ། །དྲོད་ཐོབ་པའི་རྣལ་འབྱོར་པས་བརྟུལ་ཞུགས་ཀྱི་སྤྱོད་པ་ཇི་ལྟར་སྤྱད་པ་ལ་གཉིས། སྤྱོད་པའི་བསམ་པའི་ཁྱད་པར་བསྟན་པའི་སྒོ་ནས་སྤྱོད་པའི་མཚན་ཉིད་མདོར་བསྟན་པ་དང༌། སྤྱོད་པ་བསྒྲུབ་པའི་རིམ་པ་བསྟན་པའི་སྒོ་ནས་བརྟུལ་ཞུགས་ཀྱི་ལུས་ངག་གི་ཀུན་སྤྱོད་རྒྱས་པར་བཤད་པའོ། །དང་པོ་ལ་གསུམ་སྟེ། དགོས་པ་ཁྱད་པར་ཅན་དང་ལྡན་པའི་སྤྱོད་པ་བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་གཉིས་ཏེ། ཕན་ཡོན་བསྟན་པའི་སྒོ་ནས་སྤྱོད་པ་བྱ་བར་གདམས་པ་དང༌། སྤྱོད་པ་ཇི་ལྟར་བྱ་བའི་ཚུལ་དངོས་སོ། །དང་པོ་ལ་ལྔ་སྟེ། འཁོར་བའི་རྒྱ་མཚོ་ལས་སེམས་ཀྱི་ནོར་བུ་བླང་བའི་ཐབས་དང༌། བདེ་བ་ཆེན་པོའི་དངོས་གྲུབ་ཀྱི་ལམ་འདི་ཁོ་ན་ཡིན་པར་བསྟན་པ་དང༌། དེས་ན་གྲོལ་བར་འདོད་པས་བསྟེན་པར་གདམས་པ་དང༌། ཐམས་ཅད་ཀྱིས་མཆོད་པར་འགྱུར་བར་བསྟན་པ་དང༌། སྡིག་པ་དང་བྲལ་ཞིང་ལམ་མྱུར་བ་ཡིན་པར་བསྟན་པའོ། ། སྤྱོད་པ་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས་ཏེ། ཨ་བ་དྷཱུ་ཏཱིའི་སྤྱོད་པ་མདོར་བསྟན་པ་དང༌། ཀུན་བཟང་གི་སྤྱོད་པ་མདོར་བསྟན་པའོ། །རྒྱས་པར་བཤད་པ་ལ་ལྔ་སྟེ། སྤྱོད་པ་སྔོན་དུ་བྱ་བ་དང༌། སྤྱོད་པའི་བསམ་པའི་ཁྱད་པར་བསྟན་པའི་སྒོ་ནས་ཀུན་བཟང་གི་སྤྱོད་པ་རྒྱས་པར་བཤད་པ་དང༌། སྤྱོད་པ་ལ་གནས་པའི་བསྲུང་བའི་དམ་ཚིག་དང༌། བཟའ་བ་དང་བསྲུང་བའི་དམ་ཚིག་གི་སྒོ་ནས་ཀུན་འདར་གྱི་སྤྱོད་པ་རྒྱས་པར་བཤད་པ་དང་ ༑ དམ་ཚིག་གཞུང་བསྡུས་ཏེ་བསྟན་པའོ། །གཉིས་པ་ལ་གཉིས་ཏེ། བསམ་པའི་ཁྱད་པར་མདོར་བསྟན་པ་དང༌། རྒྱས་པར་བཤད་པའོ། །འདི་ལ་དྲུག་སྟེ། ཡང་དག་པའི་ལྟ་བ་ལ་གནས་པར་བྱ་བ་དང༌། བསམ་གཏན་གྱི་སྒྲིབ་པ་དང་བྲལ་བར་བྱ་བ་དང༌། འཇིག་རྟེན་པའི་སྦྱོར་བ་ལས་ཕྱིར་ཕྱོགས་པར་བྱ་བ་དང༌།

སྟོང་པ་དང་སྙིང་རྗེ་ཟུང་དུ་འཇུག་པ་ལ་གནས་ཏེ་སྤྱོད་པ་སྤྱད་པ་དང༌། བསམ་པ་ཁྱད་པར་ཅན་གྱིས་སྤྱད་ན་ཚེ་འདི་ཉིད་དུ་འགྲུབ་པར་བསྟན་པ་དང༌། བསམ་པའི་ཁྱད་པར་ལ་གནས་པས་ཐམས་ཅད་ལོངས་སྤྱོད་པར་གདམས་པའོ། །དེ་ལ་གསུམ་སྟེ། སྒྱུ་མ་ལྟ་བུས་བསྟེན་པ་དང༌། འཇིགས་པ་མེད་པས་བསྟེན་པ་དང༌། དེ་ལྟར་བསྟེན་པའི་འཐད་པའོ། །སྤྱོད་པ་ལ་གནས་པའི་བསྲུང་བའི་དམ་ཚིག་ལ་གསུམ་སྟེ ༑ ཕྱག་ལ་སོགས་པ་སྤང་བར་བྱ་བའི་དམ་ཚིག་དང༌། དེ་བཞིན་དུ་བསྟེན་པར་གསུངས་པས་དང་མི་འགལ་བར་བསྟན་པ་དང༌། ཐམས་ཅད་སྤང་བའི་འཐད་པའོ ༑ ༑ གཙོར་ཀུན་འདར་གྱི་སྤྱོད་པ་རྒྱས་པར་བཤད་པ་ལ་བཞི་སྟེ། བསམ་པའི་ཁྱད་པར་དང༌། བཟའ་བའི་དམ་ཚིག་ཇི་ལྟར་སྤྱད་པ་དང༌། གཉིས་སྤངས་ཀྱི་སྤྱོད་པ་གཞན་ཇི་ལྟར་སྤྱད་པ་དང༌། དེ་ལྟར་བྱས་པའི་ཕན་ཡོན་ནོ། །དམ་ཚིག་གཞུང་བསྡུས་ཏེ་བསྟན་པ་ལ་དགུ་སྟེ། བཏུང་བ་བཏུང་བའི་ཚད་དང༌། ཆ་ལུགས་དང༌། ཐམས་ཅད་མཉམ་པ་ཉིད་དུ་བལྟ་བ་དང༌། ལས་དང་པོ་པའི་སྤྱོད་པ་སྤང་བ་དང༌། དགོངས་ཏེ་གསུངས་པའི་དམ་ཚིག་བཞི་བསྟན་པ་དང༌། སློབ་དཔོན་ལ་ཇི་ལྟར་བྱ་བ་དང༌། སྤུན་ལ་གུས་པར་བྱ་བ་དང༌། ལམ་གཞན་མི་བཙལ་བ་དང༌། འཇིག་རྟེན་གྱི་བློ་དོར་བའོ། །ལྔ་པའི་གསུམ་པའོ། །སྤྱོད་པ་བསྒྲུབ་པའི་རིམ་པ་བསྟན་པའི་སྒོ་ནས་བརྟུལ་ཞུགས་ཀྱི་སྤྱོད་པ་རྒྱས་པར་བཤད་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་གསུམ་སྟེ། ཐོག་མར་ཀུན་འདར་གྱི་སྤྱོད་པའི་ཇི་ལྟར་བྱ་བའི་ཚུལ་དང༌། དེ་ལ་བརྟེན་ཏེ་ཀུན་ཏུ་བཟང་པོའི་སྤྱོད་པ་གསང་སྟེ་བསྒྲུབ་པའི་ཚུལ་དང༌། སྤྱོད་པ་གཉི་ག་འཇིག་རྟེན་པའི་མངོན་དུ་སྤྱོད་པའི་ཚུལ་བསྟན་པའོ། །དང་པོ་ལ་གཉིས་ཏེ། ཐོག་མར་གསང་བའི་སྤྱོད་པ་ལ་གནས་ཏེ། དྲོད་ཐོབ་པ་བསྐྱེད་ཅིང་བརྟན་པར་བྱ་བ་དང༌། དེ་ནས་སྨྱོན་པའི་བརྟུལ་ཞུགས་འཇིག་རྟེན་པའི་མངོན་དུ་སྤྱད་པའོ། །དང་པོ་ལ་དྲུག་སྟེ།

གཉིས་སྤངས་ཀྱི་སྤྱོད་པ་དངོས་དང༌། སྤྱོད་པ་སྤྱད་པའི་དུས་དང༌། གནས་དང༌། གང་ཟག་གང་གིས་ཇི་ལྟར་སྤྱད་པའི་ཚུལ་དང༌། སྤྱོད་པའི་དགོས་པ་ཐུན་མོང་བ་དང༌། དེ་ལྟ་བུ་ལ་གནས་ཏེ་དྲོད་བརྟན་པར་བྱ་བའི་འབྲས་བུ་དངོས་བསྟན་པའོ། །འདི་ལ་གཉིས་ཏེ། ཐབས་དངོས་དང༌། དེ་གནས་ཁྱད་པར་ཅན་དུ་གནས་ཏེ་བསྒྲུབས་ན་འགྲུབ་པར་བསྟན་པའོ། །སྨྱོན་པའི་བརྟུལ་ཞུགས་ལ་གསུམ་སྟེ། སྤྱོད་པ་དངོས། གནས་དང༌། བསམ་པའོ། །དེ་ལ་བརྟེན་ནས་ཀུན་ཏུ་བཟང་པོའི་སྤྱོད་པ་བསྒྲུབ་པ་ལ་བཞི་སྟེ། སྔ་མ་ལ་བརྟེན་ཏེ་འགྲུབ་པར་བསྟན་པ་དང༌། སྤྱོད་པའི་དགོས་པ་དང༌། མིང་གི་དོན་ནམ་ངེས་པའི་ཚིག་དང༌། སྤྱོད་པའི་གྲོགས་བཙལ་བའི་ཚུལ་བསྟན་པའོ། །དེ་ལ་གཉིས་ཏེ། བཙལ་བ་དངོས་དང༌། གྲོགས་དེ་ལ་བརྟེན་པའི་ཕན་ཡོན་བསྟན་པའོ། །སྤྱོད་པ་གཉི་ག་འཇིག་རྟེན་པའི་མངོན་དུ་སྤྱད་པ་ལ་བཞི་སྟེ། ཞེན་པ་འཇིགས་པ་མེད་པའི་སྒོ་ནས་ཀུན་འདར་གྱི་སྤྱོད་པ་སྤྱད་པའི་ཚུལ་དང༌། རྒྱལ་ཚབ་ཆེན་པོའི་སྤྱོད་པའི་རྒྱན་དང་གྲོགས་ལ་སོགས་པ་བསྟན་པ་དང༌། སྤྱོད་པའི་རྒྱན་ལ་སོགས་པའི་དགོས་པའམ་དག་པ་བསྟན་པ་དང༌། བསམ་པའི་ཁྱད་པར་རམ་དམ་ཚིག་བསྡུས་ཏེ་བསྟན་པའོ། །དང་པོ་ལ་བཞི་སྟེ། ལུས་སྦྱིན་པའི་སྤྱོད་པ་དང༌། གཉིས་སྤངས་ཀྱི་སྤྱོད་པ་དངོས་དང༌། གང་ལ་ཡང་འཇིགས་པར་མི་བྱ་བ་དང༌། སྙིང་རྗེ་བཏུང་ཞིང་བཏུང་བ་གཞན་གྱིས་མི་བཟི་བར་བྱ་བའོ། །རྒྱལ་ཚབ་ཆེན་པོའི་རྒྱན་ལ་སོགས་པ་བསྟན་པ་ལ་ལྔ་སྟེ། རྒྱལ་ཚབ་ཆེན་པོའི་སྤྱོད་པའི་དགོས་པ་དང༌། རྒྱན་ཆ་དངོས་དང༌། བཟའ་བ་དང༌། རྣལ་འབྱོར་དང༌། གྲོགས་བསྟན་པའོ། །འདི་ལ་གསུམ་སྟེ། གྲོགས་ཀྱི་མཚན་ཉིད་དང༌། དེ་སྦྱང་བའི་ཚུལ་དང༌། མཉེས་པར་བྱ་བའི་ཐབས་བསྟན་པའོ། །རྒྱན་ཆ་ལ་སོགས་པའི་དགོས་པ་ལ་བདུན་ཏེ། རྒྱན་དྲུག་གི་དགོས་པ་དང༌། བཟའ་བཏུང་གི་དགོས་པ་དང༌། མི་འབྲལ་བའི་དམ་ཚིག་གཟུང་བ་དང༌། མགོ་རྒྱན་གྱི་དགོས་པ་དང༌། སྐ་རགས་དང་མཆོད་ཕྱིར་ཐོགས་དང་

༑ ཅང་ཏེའུའི་དགོས་པ་དང༌། རྡོ་རྗེ་ཐོད་པའི་དགོས་པའམ། དེ་དག་དགོས་པ་དང་ལྡན་པར་འགྱུར་བའི་ཚུལ་ལོ། །དམ་ཚིག་བསྡུས་ཏེ་བསྟན་པ་ལ་ལྔ་སྟེ། ཉོན་མོངས་པ་ལ་སོགས་པ་སྤང་བ་དང༌། རྣལ་འབྱོར་ལ་གནས་པ་དང༌། རིགས་ཀྱི་རྟོག་པ་སྤངས་ཏེ་གཅིག་ཏུ་བསྡུ་བ་དང༌། བསམ་གཏན་གྱི་སྒྲིབ་པ་སྤང་བ་དང༌། ཐེ་ཚོམ་སྤོང་བའོ། །བརྟག་པ་ལྔ་པའོ།། །།༈ ཉེ་བའི་རྒྱུ་རྫོགས་པའི་རིམ་པ་དོན་དམ་བྱང་ཆུབ་ཀྱི་སེམས་བསྒོམ་པའི་དོན་དང་བཅས་པ་རྒྱས་པར་བཤད་པ་ལ་གསུམ་སྟེ། ཞུས་པ་དང༌། མཉན་པར་གདམས་པ་དང༌། ལན་བསྟན་པའོ། །མཉན་པར་གདམས་པ་ལ་གཉིས། གདམས་པ་དངོས་དང༌། འདི་རྒྱུད་ཐམས་ཅད་ཀྱི་རྩ་བར་བསྟན་པའོ། །ལན་ལ་གསུམ ༑ ཤེས་བྱ་དཀྱིལ་འཁོར་བཞི་གཏན་ལ་དབབ་པ་དང༌། དེ་ལས་བྱུང་བའི་ཡེ་ཤེས་དང༌། དེ་རྟོགས་པར་བྱེད་པའི་ཐབས་སོ། །དང་པོ་ལ་གསུམ། དཀྱིལ་འཁོར་བཞི་མདོར་བསྟན་པ་དང༌། དཀྱིལ་འཁོར་བཞི་རྒྱས་པར་བཤད་པ་དང༌། དཀྱིལ་འཁོར་གཉིས་ཤིན་ཏུ་རྒྱས་པར་བཤད་ཅིང་ཁམས་དང་རླུང་ཅུང་ཟད་བཤད་པའོ། །དང་པོ་ལ་གསུམ། རང་བྱིན་བརླབ་བསྐྱེད་པར་བསྟན་པ་དང༌། དེར་སྐྱེས་པའི་རང་བྱིན་བརླབ་ཀྱི་མཚན་ཉིད། དེ་མངོན་དུ་བྱེད་པའི་རྒྱུའོ། །འདི་ལ་གསུམ་སྟེ། གང་གི་དབང་གིས་མངོན་དུ་བྱེད་པ་དང༌། གང་གིས་བདག་ཉིད་ཀྱི་མངོན་དུ་བྱེད་པ་དང༌། ལམ་གང་ནས་མངོན་དུ་བྱེད་པའོ། །དཀྱིལ་འཁོར་བཞི་རྒྱས་པར་བཤད་པ་ལ་གསུམ་སྟེ། གང་གིས་བདག་ཉིད་ཀྱིས་མངོན་དུ་བྱེད་པ་ཁམས་བདུད་རྩིའི་དཀྱིལ་འཁོར་རྒྱས་པར་བཤད་པ་དང༌། ལམ་གང་ནས་མངོན་དུ་བྱེད་པ་རྩ་དང་ཡི་གེའི་དཀྱིལ་འཁོར་རྒྱས་པར་བཤད་པ་དང༌། གང་གི་དབང་གིས་མངོན་དུ་བྱེད་པ་རླུང་གི་དཀྱིལ་འཁོར་རྒྱས་པར་བཤད་པའོ། །དང་པོ་ལ་གཉིས་ཏེ། ཞུས་པ་དང༌། ལན་བསྟན་པའོ། །དེ་ལ་གསུམ་སྟེ། ཡི་གེ་བཅུ་དྲུག་གི་ཁམས་བཅུ་དྲུག་ཏུ་བཤད་པ་དང༌། ཡི་གེ་ལྔས་ནད་འདུ་བ་བཞི་བསྐྱེད་པ་ལུས་ལ་གནས་པའི་ཚུལ་དང༌། དེ་དག་གང་ལ་བརྟེན་ནས་མངོན་དུ་བྱེད་པའི་ཚུལ་བསྟན་པའོ

༑༑ ལམ་གང་ནས་མངོན་དུ་བྱེད་པ་རྩ་དང་ཡི་གེའི་དཀྱིལ་འཁོར་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་དྲུག་སྟེ། རྩ་གཉིས་ལས་ཁམས་གཉིས་ཀྱི་འདུས་པ་བསྟན་པ་དང༌། སྐུ་གསུང་ཐུགས་ཀྱིས་བསྡུ་བ་དང༌། སྡུད་པའི་རྒྱུད་དང༌། བདུད་རྩི་ལྔའི་རང་བཞིན་དུ་བསྟན་པ་དང༌། ཁམས་དྲུག་གིས་བསྡུ་བ་དང༌། དེས་ན་སེམས་ཀྱི་སྒོ་ལ་བརྟེན་ཏེ་ལུས་འགྲུབ་པར་བསྟན་པའོ ༑ ༑ གང་གི་དབང་གིས་མངོན་དུ་བྱེད་པ་རླུང་གི་དཀྱིལ་འཁོར་ལ་གཉིས་ཏེ། སྔ་མ་དང་མཚམས་སྦྱར་ཞིང་མདོར་བསྟན་པ་དང༌། རྒྱས་པར་བཤད་པའོ། །སྔ་མ་ལ་བཞི་སྟེ། སྔར་གྱི་སྒོའམ་ལམ་གྱི་གནས་ལུགས་དང༌། སྒོའི་བྱེད་པའི་ལས་བསྟན་པ་དང༌། དེས་ན་སྒོ་དེ་ལ་རླུང་གནས་པར་བསྟན་པ་དང༌། དེ་ལ་གནས་པའི་རླུང་གི་ངོ་བོ་དབྱེ་བ་དང་བཅས་པའོ། །རྒྱས་པར་བཤད་པ་ལ་གཉིས་ཏེ། ཞུས་པ་དང༌། ལན་བསྟན་པའོ། །འདི་ལ་གསུམ་སྟེ། སྤྱིར་རླུང་གི་རང་བཞིན་སྦྱོར་བ་གསུམ་དུ་བསྟན་པ་དང༌། དེ་སྒོ་གང་ནས་ཇི་ལྟར་འགྲོ་ཞིང་རྗེས་སུ་འོང་བའི་ཚུལ་རྒྱས་པར་བཤད་པ་དང༌། འགྲོ་འོང་གིས་ཇི་ལྟར་མངོན་དུ་འགྱུར་བའི་ཚུལ་བསྟན་པའོ། །བར་པ་ལ་གཉིས་ཏེ། མདོར་བསྟན་པ་དང༌། སྒོ་གང་ནས་ཇི་ལྟར་རྒྱུ་བ་རྒྱས་པར་བཤད་པའོ། །འདི་ལ་གསུམ་སྟེ། སྐུའི་སྒོ་དགུ་ནས་སྦྱོར་བ་གསུམ་གྱིས་རྒྱུ་བ་དང༌། གསུང་གི་སྒོ་བཞིའི་དཀྱིལ་འཁོར་བཞིའི་རྣམ་པར་རྒྱུ་བ་དང༌། ཐུགས་ཀྱི་གཉིས་ནས་སྲོག་དང་རྩོལ་བའི་ཚུལ་གྱིས་རྒྱུ་བའོ། །གཉིས་པ་ལ་ལྔ་སྟེ། གསུང་གི་སྒོའི་མིང་གི་རྣམ་གྲངས་དང༌། དེའི་ཞར་ལ་རླུང་གི་ངོ་བོ་རྒྱུ་བ་དང་རྒྱུ་བ་མེད་པའི་བདག་ཉིད་ཅན་དུ་བསྟན་པ་དང༌། མངོན་དུ་བྱས་པས་སྒོ་བཞི་འགགས་ནས་མངོན་དུ་འགྱུར་བའི་ཚུལ་དང༌། སྒོ་བཞིའི་རང་གི་ངོ་བོ་དང༌། དེ་རྒྱུ་བའི་ཚུལ་བསྟན་པའོ། །ཐུགས་ཀྱི་སྒོ་གཉིས་ནས་རྒྱུ་བའི་ཚུལ་ལ་ལྔ་སྟེ། སྒོ་རང་གི་ངོ་བོ་དང་ ༑ སྒོའི་བྱེད་པའི་ལས་དང༌། དེས་ན་སྒོ་དེ་མཆོག་ཏུ་བསྔགས་པ་དང༌།

སྒོའི་བྱེད་པའི་ལས་ཀྱི་ཁྱད་པར་དང༌། སྒོ་དེ་ནས་རླུང་གང་ཞིག་རྒྱུ་བ་དང་བྱེད་པའི་ལས་རྒྱས་པར་བཤད་པའོ། །འགྲོ་འོང་གི་ཇི་ལྟར་མངོན་དུ་འགྱུར་བའི་ཚུལ་ལ་བཞི་སྟེ། ཇི་ལྟར་རྒྱུ་བ་དང༌། གང་ཞིག་རྒྱུ་བ་དང༌། དེའི་ལས་དང༌། དེས་གྲུབ་པའི་དོན་ཏོ། །དཀྱིལ་འཁོར་གཉིས་ཤིན་ཏུ་རྒྱས་པར་བཤད་ཅིང༌། ཁམས་དང་རླུང་ཅུད་ཟད་བཤད་པ་ལ་གསུམ་སྟེ། རྩ་དང་ཡི་གེ་རྒྱས་པར་བཤད་ཅིང་རླུང་དང་ཁམས་ཅུང་ཟད་དང་བཅས་པའི་རྟེན་དཀྱིལ་འཁོར་བཞིས་རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་དང༌། ཕྱི་རོལ་གྱི་སྤྲོས་པ་ནང་དུ་གཅད་པའི་ཕྱིར་ཇི་སྙེད་ཡོད་པའི་ཆོས་ཇི་ལྟ་བར་གཏན་ལ་དབབ་པ་དང༌། དེ་ལ་ཐེ་ཚོམ་བསལ་ཞིང་ཤེས་པ་ཉིད་ལམ་དུ་བསྒྲུབ་པ་འཐད་པ་དང་བཅས་པའོ། །དང་པོ་ལ་གསུམ་སྟེ། ཞུས་པ་དང༌། མཉན་པར་གདམས་པའི་སྒོ་ནས་ལན་མདོར་བསྟན་པ་དང༌། ལན་རྒྱས་པར་བཤད་པའོ། །དང་པོ་ལ་ལྔ། གནས་དང་ཡུལ་གྱི་བར་དུ་དབྱེ་བ་དང༌། འཁོར་ལོ་གཉིས་དཔྱིད་དང་ཐིག་ལེའི་རང་བཞིན་དུ་བརྟེན་པ་དང༌། སྒོ་གསུམ་ལ་བསྟན་ནས་ཐམས་ཅད་ལ་རླུང་གནས་པར་བསྟན་པ་དང༌། འཁོར་ལོ་བཞི་ལ་བདེ་བ་ཆེན་པོ་རོལ་བར་བསྟན་པ་དང༌། ལུས་རྩ་སུམ་ཅུ་རྩ་བདུན་གྱི་གནས་ལུགས་བསྟན་པའོ། །དང་པོ་ལ་གསུམ་སྟེ། ཡུལ་གྱི་དགོད་པ་དང༌། ཕྱི་དང་ནང་གི་བདག་ཉིད་ཅན་དུ་བསྟན་པ་དང༌། ཞར་ལས་ནང་གི་མཁའ་འགྲོ་མའི་རང་བཞིན་བསྟན་པའོ། །དྲུག་པའི་དང་པོའོ། །དཔྱིད་དང་ཐིག་ལེ་ལ་ལྔ་སྟེ། བཤད་པར་དམ་བཅའ་བ་དང༌། དཔྱིད་གཏན་ལ་དབབ་པ་དང༌། ཐིག་ལེ་བསྟན་པ་དང༌། དེ་གཉིས་སྙོམས་པར་འཇུག་པར་བསྟན་པ་དང༌། དེ་ཐམས་ཅད་ལ་གནས་པར་བསྟན་པའོ། །འཁོར་ལོ་ལ་བདེ་བ་ཆེན་པོ་རོལ་པར་བསྟན་པ་ལ་གསུམ་སྟེ། འཁོར་ལོ་ལ་ཡི་གེ་དགོད་པ་དང༌། འཁོར་ལོ་བཞི་འབྱུང་བ་བཞི་ལ་སོགས་པར་གཏན་ལ་དབབ་པ་དང༌། བདེ་བ་ཆེན་པོ་རོལ་པ་དངོས་སོ། །རྩ་སུམ་ཅུ་སོ་བདུན་གྱི་གནས་ལུགས་བསྟན་པ་ལ་གསུམ་སྟེ། སྙིང་གའི་རྩ་བརྒྱད་ཀྱི་གནས་ལུགས་དང་

༑ ནང་དུ་སྦས་པའི་རྩ་ལྔ་གནས་པར་བསྟན་པ་དང༌། རྩ་ཉི་ཤུ་རྩ་བཞིའི་གནས་ལུགས་བསྟན་པའོ། །འདི་ལ་བཞི་སྟེ། ཉི་ཤུ་རྩ་བཞི་འཁོར་ལོ་གསུམ་དུ་བསྡུ་བ་དང༌། སྤྱི་བཽ་ལྷན་སྐྱེས་ཀྱི་རྩར་གཏན་ལ་དབབ་པ་དང༌། དེ་རྣམས་ཀྱི་ནང་ནས་གཙོ་མོ་གསུམ་དུ་བསྟན་པ་དང༌། རྩ་ཉི་ཤུ་རྩ་བཞིའི་གནས་དང་མིང་དང་ལས་གཏན་ལ་དབབ་པའོ། །དྲུག་པའི་གཉིས་པའོ། །སྤྱི་དོན་གཉིས་པ་ཕྱི་རོལ་གྱི་སྤྲོས་པ་ནང་དུ་གཅད་པའི་ཕྱིར་ཇི་སྙེད་པའི་ཆོས་ཇི་ལྟ་བར་གཏན་ལ་དབབ་པ་ལ་གསུམ ༑ ལུས་ལ་ནང་གི་དཀྱིལ་འཁོར་ལ་སོགས་པར་བཞག་པ་དང༌། ལུས་ལ་སྐུ་གསུམ་གཏན་ལ་དབབ་པ་དང༌། ལུས་ལ་སྡོམ་པའི་རབ་ཏུ་དབྱེ་བ་གཏན་ལ་དབབ་པའོ། །ནང་གི་དཀྱིལ་འཁོར་ལ་སོགས་པ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གསུམ་སྟེ། ནང་གི་དཀྱིལ་འཁོར་དང༌། ནང་གི་སྦྱིན་སྲེག་ལ་སོགས་པ་དང༌། དཀྱིལ་འཁོར་གྱི་བདག་པོའོ། །དང་པོ་ལ་དྲུག་སྟེ། རང་བཞིན་གྱི་དཀྱིལ་འཁོར་རྒྱས་པར་བསྟན་པ་དང༌། དེ་ལམ་དུ་བྱས་པའི་དཀྱིལ་འཁོར་གྱི་མཆོད་པའི་ཚུལ་དང༌། དཀྱིལ་འཁོར་གྱི་ངེས་ཚིག་དང༌། དཀྱིལ་འཁོར་གྱི་རབ་ཏུ་དབྱེ་བ་དང༌། དཀྱིལ་འཁོར་དང་འབྲེལ་པའི་དམ་ཚིག་དང༌། དཀྱིལ་འཁོར་བསྒོམས་པའི་ཕན་ཡོན་ནོ། །དང་པོ་ལ་གསུམ་སྟེ། བརྟེན་པ་ལྷའི་དཀྱིལ་འཁོར་དང་ ༑ རྟེན་གྱི་དཀྱིལ་འཁོར་དང༌། ལྷའི་གདན་དང༌། ས་བོན་ཡང་རང་བཞིན་གྱིས་གནས་པར་བསྟན་པའོ། །དཀྱིལ་འཁོར་གྱི་དབྱེ་བ་ལ་གཉིས་ཏེ། གསང་བ་ཆོས་ཀྱི་དཀྱིལ་འཁོར་གསུམ་གྱི་དབྱེ་བ་དང༌། དཀྱིལ་འཁོར་ཕྱི་ནང་གཉིས་སུ་དབྱེ་བའོ། །དམ་ཚིག་ལ་གཉིས་ཏེ། བཟའ་བའི་དམ་ཚིག་དང༌། བསྲུང་བའི་དམ་ཚིག་གོ །སྦྱིན་སྲེག་ལ་སོགས་པ་ལ་གཉིས་ཏེ། སྦྱིན་སྲེག་དངོས་དང༌། བཟླས་པ་དང་བསྒོམ་པ་ལའང་གནས་པར་བསྟན་པའོ། །ནང་གི་སྐུ་གསུམ་ལ་གཉིས་ཏེ། ཞུས་པ་དང༌། ལན་བསྟན་པའོ། །འདི་ལ་གཉིས་ཏེ། ཙཎྜཱ་ལཱིའི་དབང་དུ་བྱས་ཏེ་རྩ་དང་འཁོར་ལོ་ལ་སྐུ་གསུམ་བཞག་པ་དང༌།

རྒྱུ་དང་ལམ་ལ་སྐུ་གསུམ་བཞག་པའོ ༑ ༑ དང་པོ་ལ་གཉིས་ཏེ། འཁོར་ལོ་ལ་བཞག་པ་དང༌། རྩ་ལ་བཞག་པའོ། ། དང་པོ་ལ་གསུམ་སྟེ། འཁོར་ལོའི་གནས་ལུགས་དང༌། དེ་ལ་སྐུ་གསུམ་ཏུ་བཞག་པ་དང༌། འཁོར་ལོ་ལ་ཡི་གེ་དགོད་པའོ། །རྩ་ལ་བཞག་པ་ལའང་གསུམ་སྟེ། རྩའི་གནས་ལུགས་དང༌། བྱེད་པའི་ལས་དང༌། ཡི་གེ་དགོད་པའོ། །རྒྱུ་དང་ལམ་གྱི་སྐུ་གསུམ་ལ་བཞི་སྟེ། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་དང༌། ཆོས་ཀྱི་སྐུ་དང༌། དེ་དག་རྒྱུད་ཀྱི་རང་བཞིན་དུ་བསྟན་པའོ། །དྲུག་པའི་གསུམ་པའོ། ། སྡོམ་པའི་རབ་ཏུ་དབྱེ་བ་ལ་གཉིས་ཏེ། ཞུས་པ་དང༌། ལན་བསྟན་པའོ། །དེ་ལ་གཉིས ༑ གང་དུ་སྡོམ་པ་དང༌། ཇི་སྙེད་གཅིག་སྡོམ་པའོ། །འདི་ལ་ལྔ་སྟེ། རྩ་གཉིས་ལ་བརྟེན་ཏེ། ནང་གི་སྙོམས་འཇུག་བསྟན་པ་དང༌། འཁོར་ལོ་ལ་སྐུ་གསུམ་བཞག་པ་དང༌། འཁོར་ལོ་ལ་འབྲས་བུ་བཞི་བཞག་པ་དང༌། འཁོར་ལོ་ལ་སྡེ་པ་བཞིར་བཞག་པ་དང༌། སེམས་ཅན་ཐམས་ཅད་ཀྱི་ལུས་དང་སེམས་རང་བཞིན་གྱིས་སྡོམ་པའི་ངོ་བོ་ཉིད་དུ་བཞག་པའོ། །འདི་ལ་གསུམ་སྟེ། རང་བཞིན་གྱིས་སངས་རྒྱས་སུ་བཞག་པ་དང༌། གློ་བུར་དུ་བསྒྲིབས་པར་བསྟན་པ་དངོས་དང་ ༑ དེ་ལྟར་ཤེས་པ་དེ་ལམ་མཆོག་ཏུ་བསྟན་པའོ། །དང་པོ་ལ་གསུམ་སྟེ། ལུས་སྡེ་པའི་རྩ་བ་སངས་རྒྱས་སུ་བསྟན་པ་དང༌། བྱང་ཆུབ་སེམས་དཔའ་སངས་རྒྱས་སུ་བཤད་པ་དང༌། ལུས་དང་སེམས་གཉི་ག་སངས་རྒྱས་སུ་བཤད་པའོ། །སྤྱི་དོན་གཉིས་པ་དེ་ལ་ཐེ་ཚོམ་བསལ་ཞིང༌། དེ་ལྟར་ཤེས་པ་ཉིད་ལམ་དུ་བསྒྲུབ་པ་ལ་གསུམ་སྟེ། གང་ཞིག་ཐེ་ཚོམ་ཇི་ལྟར་བསྐྱེད་པ་དང༌། ཐེ་ཚོམ་བསལ་བར་གསོལ་བ་གདབ་པ་དང༌། ཐེ་ཚོམ་བསལ་བ་དངོས་སོ། །འདི་ལ་གསུམ་སྟེ། རང་བཞིན་གྱིས་སངས་རྒྱས་ཡིན་ཡང་གློ་བུར་དུ་སེམས་ཅན་མི་འགལ་བ་དང༌། གློ་བུར་གྱི་དྲི་མ་སེལ་བར་བྱེད་པའི་ཐབས་དང༌། དེ་ཉིད་ཐབས་སུ་འགྱུར་བའི་འཐད་པའོ། ། བར་པ་ལ་བཞི་སྟེ། རིགས་འདྲ་གཉེན་པོར་ཆེ་བ་དང༌། བཟློག་པ་གཉེན་པོར་ཆེ་བ་དང༌། སྦམས་པ་གཉེན་པོར་ཆེ་བ་དང༌།

བསྣན་པ་གཉེན་པོར་ཆེ་བའོ། །དེ་ཉིད་ཐབས་སུ་འགྱུར་བའི་འཐད་པ་ལ་གཉིས། འབྱུང་བ་ལྔའི་ངོ་བོར་བསྟན་པ་དང་ ༑ དེ་རྣམས་དེ་བཞིན་གཤེགས་པའི་ངོ་བོ་ཡིན་པའི་ཕྱིར་ལམ་དུ་འགྱུར་བར་བསྟན་པའོ། །འདི་ལ་གསུམ་སྟེ། གཙོ་བོར་དཀྱིལ་འཁོར་འཁོར་ལོའི་དབང་དུ་བྱས་ནས་འབྱུང་བ་ལྔ་དེ་བཞིན་གཤེགས་པ་ལྔར་བསྟན་པ་དང༌། རིགས་ཀྱི་རབ་ཏུ་དབྱེ་བ་བསྡུས་པ་དང༌། རྒྱས་པ་དང༌། ཐིག་ལེ་གཅིག་ལ་རིགས་སུ་དུ་མ་མི་འགལ་བར་བསྟན་པའོ། །དེར་མངོན་དུ་བྱས་པའི་རང་བྱུང་གི་ཡེ་ཤེས་ཀྱི་མཚན་ཉིད་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་གསུམ་སྟེ ༑ རྒྱས་པར་བཤད་པ་དང༌། བསྡུས་ཏེ་བསྟན་པ་དང༌། ཤིན་ཏུ་བསྡུས་ཏེ་ཆོས་སྐུའི་ངོ་བོར་བསྟན་པའོ། །དང་པོ་ལ་གསུམ་སྟེ། རྟེན་ཞུ་བ་འབྱུང་བ་ལྔར་བསྟན་པ་དང༌། བརྟེན་པ་བདེ་སྟོང་ཡེ་ཤེས་ལྔར་བསྟན་པ་དང༌། དེ་ཉིད་རིགས་ལྔར་བསྟན་པའོ། །བྱང་ཆུབ་ཀྱི་སེམས་བསྐྱེད་པའི་ཐབས་བསྟན་པ་ལ་གཉིས་ཏེ། ཙཎྜཱ་ལཱི་འབར་འཛག་གི་ཐབས་བསྟན་པ་དང༌། དེ་ལ་བརྟེན་ཏེ་ཡེ་ཤེས་སྐྱེ་བའི་ཚུལ་བསྟན་པའོ། །དང་པོ་ལ་གསུམ་སྟེ། ཐོག་མར་དཔྱིད་ལ་དང་ཐིག་ལེའི་འབར་འཛག་དང༌། དེ་ནས་བདག་གི་འཁོར་ལོ་གཞན་ལ་འགྲོ་འོང་བྱ་བ་དང༌། དེ་ནས་དེ་བཞིན་གཤེགས་པའི་རྒྱུད་ལ་འགྲོ་འོང་བྱ་བའོ། །དེ་ལ་བརྟེན་ནས་ཡེ་ཤེས་སྐྱེ་བའི་ཚུལ་ལ་གཉིས་ཏེ། དང་པོ་དགའ་བ་བཞིའི་རིམ་པས་སྐྱེ་བ་དང༌། མཐར་གོང་དུ་བརྗོད་པ་རང་བྱུང་གི་ཡེ་ཤེས་སྐྱེ་བར་བསྟན་པའོ། །བརྟག་པ་དྲུག་པའི་བསྡུས་པའི་དོན་ཏོ།། །།༈ འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་ཐབས་བསྟན་པ་ལ་གཉིས་ཏེ། གཙོ་བོར་ལས་ཀྱི་ཚོགས་བསྟན་པ་བརྟག་པ་བདུན་པ་དང༌། བྱ་བ་ཐམས་ཅད་འབྱུང་བ་བརྟག་པ་བརྒྱད་པའོ། །དང་པོ་ལ་བཞི་སྟེ། ཡེ་ཤེས་ཐམས་ཅད་འབྱུང་བའི་རབ་ཏུ་བྱེད་པ་དང༌། སྦྱིན་སྲེག་གི་རབ་ཏུ་བྱེད་པ་དང༌། སྔགས་དང་འཁྲུལ་འཁོར་གྱི་རབ་ཏུ་བྱེད་པ་དང༌།

རབ་གནས་བསམ་གཏན་ལ་བརྟེན་པའི་ལས་ཚོགས་ཀྱྀ་རབ་ཏུ་བྱེད་པའོ། །ཡེ་ཤེས་ཐམས་ཅད་འབྱུང་བ་ལ་བདུན་སྟེ། ངག་གི་ཕྱག་རྒྱའི་ཡེ་ཤེས་དང༌། ལྟ་སྟངས་ཀྱི་ཡེ་ཤེས་དང་ ༑ རྣམ་ཤེས་ཀྱི་ལས་ཀྱི་ཡེ་ཤེས་དང༌། དབང་གི་ལས་ཀྱི་ཡེ་ཤེས་དང༌། མི་སྣང་བའི་ལས་ཀྱི་ཡེ་ཤེས་དང༌། མིག་སྨན་གྱི་ལས་ཀྱི་ཡེ་ཤེས་དང༌། བཅུད་ཀྱི་ལས་ཤེས་པའོ། །དང་པོ་ལ་གསུམ་སྟེ། ཞུས་པ་དང༌། མཉན་པར་གདམས་པ་དང་ ༑ དོན་དངོས་སོ། །འདི་ལ་གསུམ་སྟེ། མཁའ་འགྲོ་མའི་དམ་ཚིག་གི་ཕྱག་རྒྱ་དང་ ༑ ཡི་གེ་རེ་རེའི་བརྡ་བཤད་པ་དང༌། ངག་གི་བརྡ་བཤད་པའོ། །ལྟ་སྟངས་ལ་གཉིས་ཏེ། ལྟ་སྟངས་དངོས་དང༌། དེ་ངེས་པར་འགྲུབ་པར་བསྟན་པའོ། །དང་པོ་ལ་ལྔ་སྟེ། ལྟ་སྟངས་ལྔ་སོ་སོའི་མཚན་ཉིད་དང༌། ལྟ་སྟངས་བཞི་རླུང་གི་སྦྱོར་བ་དང་ ༑ གྲུབ་པའི་ཚད་དང་འགྲུབ་པའི་དུས་དང༌། སྔོན་དུ་འགྲོ་བ་ལྷའི་རྣལ་འབྱོར་དང་བཅས་པ་དང༌། ནམ་མཁའ་ལ་འགྲོ་བ་དང་དཔུང་ལས་རྒྱལ་བའི་ལྷའི་རྣལ་འབྱོར་དང་བཅས་པའོ། །རྣམ་ཤེས་དང་ཡེ་ཤེས་ཀྱི་ལས་ལ་བཅུ་བདུན་ཏེ། ལས་ཐམས་ཅད་ལ་ལྷའི་རྣལ་འབྱོར་དང་ལྡན་པས་བྱ་བ་བསྲུང་བའི་ཆོ་ག་དང་བཅས་པ་དང༌། གཟུགས་བསྒྱུར་བའི་ལས་དང༌། དབབ་པའི་ལས་གཉིས་དང༌། ཡན་ལག་གི་དུག་གི་ལས་གཉིས་དང༌། དུག་ཞི་བའི་ལས་གསུམ་དང༌། རིམས་ཞི་བའི་ལས་གཉིས་དང༌། སྡང་བའི་ལས་གཉིས་དང༌། བསྐྲད་པའི་ལས་གཉིས་དང༌། སྣ་ཚོགས་མཐོང་བའི་ལས་གཉིས་དང༌། བྱང་ཆུབ་སེམས་དཔའ་མཐོང་བའི་ལས་གཉིས་དང༌། མེ་བསིལ་བའི་ལས་གཉིས་དང༌། ཆུ་ལ་མི་འབྱིང་བའི་ལས་གསུམ་དང་ ༑ སྐྱེས་པ་འདྲེན་བྱེད་པ་རྗེས་སུ་གཟུང་བ་དང་བཅས་པ་དང༌། སྨྱོ་བ་དང་བརྗེད་བྱེད་ཀྱི་ལས་གསུམ་དང༌། བསད་པའི་ལས་དང༌། བསྐྲད་པའི་ལས་དང༌། སྡང་བར་བྱེད་པའི་ལས་བསྟན་པའོ། །དབང་དུ་བྱ་བའི་ལས་ལ་གཉིས་ཏེ། རེག་པས་དབང་དུ་བྱེད་པའི་བརྒྱད་དང༌། ཐིག་ལེས་དབང་དུ་བྱ་བ་བརྒྱད་ཤེས་པའོ། ། བཅུད་ཀྱི་ལས་ཤེས་པ་ལ་གཉིས་ཏེ། གང་ཟག་གི་མཚན་ཉིད་དང་བཅས་ཏེ་བཤད་པར་དམ་བཅའ་བ་དང༌།

དོན་དངོས་སོ། །འདི་ལ་གཉིས་ཏེ། ལོངས་སྤྱོད་ཀྱི་བཅུད་ལེན་དང༌། ཚེ་དང་ལུས་ཀྱི་བཅུད་ལེན་ནོ། །འདི་ལ་གསུམ་སྟེ། དགོས་པ་དང་བཅས་ཏེ། བཤད་པར་དམ་བཅའ་བ་དང༌། དོན་དངོས་དང༌། བཅུད་ཀྱིས་ལེན་གྱི་ཕན་ཡོན་བསྟན་པའོ། །གཉིས་པ་ལ་བཞི་སྟེ། དུས་དྲུག་ཏུ་བསྟེན་པ་ནང་གི་བཅུད་ལེན་དང༌། དེ་ཉིད་ཕྱིའི་རྫས་དང་བཅས་པའི་བཅུད་ལེན་འབྲུ་མར་གྱི་བཅུད་ལེན་དང༌། བཅུད་ལེན་ཕྲ་མོ་གཞན་བསྟན་པའོ། །འབྲུ་མར་གྱི་བྱ་བ་ལ་གསུམ་སྟེ། ཐུན་མོང་གི་འབྲུ་མར་གྱི་ཆོ་ག་དང༌། བཏུང་བ་དང་མགོ་ལ་བྱུག་པའི་འབྲུ་མར་དང༌། ལུས་ལ་བྱུག་པའི་འབྲུ་མར་གྱི་ཆོ་གའོ། །བདུན་པའི་དང་པོའོ། ། གཉིས་པ་སྦྱིན་སྲེག་གི་ཆོ་ག་ལ་གསུམ་སྟེ། ཞུས་པ་དང༌། མཉན་པར་གདམས་པ་དང་ ༑ དོན་དངོས་སོ། །འདི་ལ་ལྔ་སྟེ། སྔོན་དུ་བསྙེན་པ་དང༌། ས་བྱིན་གྱིས་བརླབ་པ་དང༌། རིག་མ་གཞུག་པ་དང༌། སྦྱིན་སྲེག་གི་ཆོ་ག་དངོས་དང༌། ལས་བྱ་བའི་དུས་བསྟན་པའོ། །ཆོ་ག་དངོས་ལ་གཉིས་ཏེ། ལས་སོ་སོའི་ཐབས་ཀྱི་བྱ་བ་དང་ ༑ ལས་སོ་སོའི་བསྲེག་རྫས་བསྟན་པའོ། །བདུན་པའི་གཉིས་པའོ། །སྔགས་དང་འཁྲུལ་འཁོར་ལ་གཉིས་ཏེ། སྔགས་དང༌། འཁྲུལ་འཁོར་རོ། །དང་པོ་ལ་གསུམ་སྟེ། ཞུས་པ་དང༌། མཉན་པར་གདམས་པ་དང༌། དོན་དངོས་སོ། །འདི་ལ་གཉིས་ཏེ། བཏུ་བའི་གཞི་དང༌། དེ་ལས་བཏུ་བ་དངོས་སོ། །འདི་ལ་གསུམ་སྟེ། རིགས་བཞི་དང་ཡུམ་བཞིའི་སྔགས་བཏུ་བ་དང༌། དྲག་པོའི་སྔགས་བདུན་བཏུ་བ་དང་

༑ བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་སྔགས་བཏུ་བའོ། །གཉིས་པ་འཁྲུལ་འཁོར་ལ་བརྟེན་པའི་ལས་ཁ་སྦྱོར་གྱི་བཞི་བཅུ་རྩ་བཞི་ནི་གོ་སླའོ། །བདུན་པའི་གསུམ་པའོ། །རབ་གནས་དང་འབྲེལ་བར་ས་ཆོག་དང༌། སྦྱིན་སྲེག་སྔོན་དུ་འགྲོ་བ་བསམ་གཏན་ལ་བརྟེན་པའི་ལས་ལ་གཉིས་ཏེ། ས་ཆོག་ལ་སོགས་པ་དང་ ༑ བསམ་གཏན་ལ་བརྟེན་པའོ། །དང་པོ་ལ་གསུམ་སྟེ། ཞུས་པ་དང༌། མཉན་པར་གདམས་པ་དང༌། དོན་དངོས་སོ། །དེ་ལ་གསུམ་སྟེ། སའི་ཆོ་ག་དང༌། དཀྱིལ་འཁོར་སྦྱིན་སྲེག་གི་ཕྱིར་རིག་མ་གཞུག་པ་དང༌། དཀྱིལ་འཁོར་དང་འབྲེལ་བ་སྦྱིན་སྲེག་གི་ཆོ་གའོ། །དང་པོ་ལ་གསུམ་སྟེ། ས་ཡོངས་སུ་གཟུང་བ་དང་ ༑ སའི་ལྷ་མོ་མཁྱེན་པར་གསོལ་བ་དང༌། དཀྱིལ་འཁོར་བྱུག་ཅིང་བདུག་པའོ ༑ ༑ དང་པོ་ལ་བཞི་སྟེ། བདག་གི་རྣལ་འབྱོར་དང༌། སངས་རྒྱས་ཐམས་ཅད་ལ་གསོལ་བ་གདབ་པ་དང༌། བདག་བྱིན་གྱིས་བརླབ་པ་དང༌། བགེགས་བསྐྲད་པའོ ༑ ༑ རིག་མ་གཞུག་པ་ལ་བཞི་སྟེ། རིག་མ་གཞུག་པར་བསྟན་པ་དང༌། དེ་ལ་ཐེ་ཚོམ་བསལ་བ་དང༌། རིག་མ་བྱིན་གྱིས་བརླབ་པ་དང༌། སྦྱིན་སྲེག་དང་འབྲེལ་བའི་རིག་མ་བསྟན་པའོ། །དཀྱིལ་འཁོར་གྱི་ཕྱིར་སྦྱིན་སྲེག་གི་ཆོ་ག་ལ་བཞི་སྟེ། བཤད་པར་དམ་བཅའ་བ་དང༌། དཀྱིལ་འཁོར་གྱི་རབ་ཏུ་དབྱེ་བ་དང༌། དེ་དང་འབྲེལ་པར་ཐབ་ཁུང་གི་དབྱེ་བ་དང༌། སྦྱིན་སྲེག་གི་ཆོ་ག་དངོས་སོ། །དེ་ལ་གཉིས་ཏེ། སྦྱིན་སྲེག་གི་དགོས་པ་དང༌། ཆོ་གའོ། །དེ་ལ་དོན་ལྔ་སྟེ། མེའི་ཁྱད་པར་དང་ཐབ་ཁུང་གི་ཁྱད་པར་དང༌། སྒྲུབ་པ་པོ་དང༌། རྫས་དང༌། ཡོ་བྱད་དགོད་པའི་ཚུལ་དང་བསངས་ཏེ་ཀུ་ཤ་དགྲམ་པ་དང༌། མེ་ལྷ་སྤྱན་དྲང་བ་དང༌། མཆོད་སྦྱིན་གྱི་གོ་རིམ་དང་མེའི་ལྟས་བརྟག་པ་དང་མཆོད་སྦྱིན་དབུལ་བའི་ཚུལ་བསྟན་པའོ ༑ ༑ མེ་ལྷ་སྤྱན་དྲང་བ་ལ་བཞི་སྟེ། སྤྱན་དྲང་བའི་དུས་དང༌། སྤྱན་དྲང་བའི་ཚུལ་དངོས་དང༌། མེ་ལྷའི་རྣམ་པ་དང༌། བཞུགས་གནས་སོ། །མཆོད་སྦྱིན་དབུལ་བའི་ཚུལ་ལ་ལྔ་སྟེ། ལས་འཇམ་པོ་གསུམ་གྱི་དབུལ་ལུགས་དང༌།

དྲག་པོའི་དབུལ་བ་དབུལ་བ་དང༌། དབུལ་བའི་ཚུལ་ཐུན་མོང་དུ་བསྟན་པ་དང༌། དབུལ་བའི་གོ་རིམ་དང༌། ཁ་བསྐང་བའི་སྦྱིན་སྲེག་གི་རྫས་བསྟན་པའོ། །གཉིས་པ་བསམ་གཏན་ལ་བརྟེན་པའི་ལས་ལ་གསུམ་སྟེ། སྟོན་པ་ཏིང་ངེ་འཛིན་ལ་བཞུགས་ཏེ་བཀའ་སྩལ་པ་དང༌། ལྷའི་རྣལ་འབྱོར་ལ་གནས་ཏེ་ལམ་བསྒྲུབ་པ་སྤྱིར་བསྟན་པ་དང༌། ལྷའི་རྣལ་འབྱོར་སོ་སོའི་ལས་དང་བཅས་ཏེ་རྒྱས་པར་བཤད་པའོ ༑ ༑ དེ་ལ་བཅུ་དགུ་སྟེ། སྒྲོལ་མའི་རྣལ་འབྱོར་གྱིས་མཆོག་བསྒྲུབ་པ་དང༌། རྡོ་རྗེ་འཇིགས་བྱེད་ཀྱི་བསམ་གཏན་གྱིས་དྲག་ཤུལ་གྱི་ལས་བསྒྲུབ་པ་དང༌། འོད་ཟེར་ཅན་གྱི་འཁྲུལ་འཁོར་གྱིས་དབང་དུ་བྱ་བ་དང༌། ཆོམ་རྐུན་བཅིང་བ་དང༌། རི་ཁྲོད་ལོ་མ་ཅན་གྱིས་ནད་ཞི་བར་བྱ་བ་དང༌། བདེ་མཆོག་གིས་ཁུ་བ་དགུག་པ་དང་ ༑ རྡོ་རྗེ་མཁའ་འགྲོ་མས་ཁྲག་དགུག་པ་དང༌། གཤིན་རྗེ་གཤེད་ཀྱི་རྣལ་འབྱོར་གྱིས་གསད་པ་དང་བསྐྲད་པ་དབྱེ་བ་གསུམ་བསྒྲུབ་པ་དང༌། རྟ་མགྲིན་གྱིས་ཆང་སྐྱུགས་པ་དང་དགུག་པ་དང༌། མི་གཡོ་བས་རླུང་བཅིང་བ་དང༌། སྟོབས་པོ་ཆེས་ཆར་དབབ་གཅད་ཀྱི་ལས་དང༌། རྣམ་སྣང་དང་མི་གཡོ་བས་བགེགས་བཟློག་པ་དང༌། ནམ་མཁའ་ལྡིང་གིས་ཆར་གཅད་པ་དང༌། སྒྲོལ་མས་དབང་དུ་བྱ་བ་དང༌། དཔལ་མཆོག་དང་པོའི་རྣལ་འབྱོར་གྱིས་ཐོག་བཟློག་པ་དང༌། གཤིན་རྗེ་གཤེད་ཀྱི་འཁོར་ལོའི་ལས་དང༌། རྣལ་འབྱོར་གྱིས་མྱོས་མ་དབང་དུ་བྱ་བ་དང༌། ཀུ་རུ་ཀུལླེས་དུག་ཞི་བར་བྱ་བ་དང༌། ཧེ་རུ་ཀ་ལ་སོགས་པའི་རྣལ་འབྱོར་གྱིས་ཉི་ཟླ་གཟུང་བ་དང་སྡེ་གཞིག་པ་དང་ལྷ་དགས་པ་གསུམ་བྱ་བ་དང༌། ཀྱེའི་རྡོ་རྗེའི་རྣལ་འབྱོར་གྱིས་ཆར་དབབ་པ་དང་གཅད་པའོ། །བརྟག་པ་བདུན་པའོ།། །།༈ བྱ་བ་ཐམས་ཅད་འབྱུང་བ་བརྟག་པ་བརྒྱད་པ་ལ་གཉིས་ཏེ། དེ་ཁོ་ན་ཉིད་བཞི་འབྱུང་བ་དང༌། སྔགས་འབྱུང་བའོ། །དང་པོ་ལ་གཉིས་ཏེ། ཞུས་པ་དང་ ༑ དེའི་ལན་ནོ། །དེ་ལ་གསུམ་སྟེ། མཉནཔར་གདམས་པའི་ཚུལ་གྱིས་མདོར་བསྟན་པ་དང༌། རྒྱས་པར་བཤད་པའོ།

།འདི་ལ་གསུམ་སྟེ། རྡོ་རྗེ་དང་དྲིལ་བུའི་མཚན་ཉིད་དང༌། ཕྲེང་བའི་དེ་ཁོ་ན་ཉིད་དང༌། ཡེ་ཤེས་ཀྱི་དེ་ཁོ་ན་ཉིད་དོ། །དང་པོ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་ལྔ་སྟེ། དྲིལ་བུ་དཀྲོལ་བའི་བྱེད་པ་དང༌། རྡོ་རྗེའི་དེ་ཁོ་ན་ཉིད་དང༌། དྲིལ་བུའི་དེ་ཁོ་ན་ཉིད་དང་ ༑ རྡོ་རྗེ་དྲིལ་བུ་བཟུང་བའི་དེ་ཁོ་ན་ཉིད་དང་བཅས་པ་དང༌། དེ་ཁོ་ན་ཉིད་མ་ཤེས་པའི་ཉེས་དམིགས་བསྟན་པའོ། །ཐ་ལྟག་འདི་ལ་གསུམ་སྟེ། དཀྲོལ་བའི་ཚུལ་དུ་དགོས་པ་དང་བཅས་པ་དང༌། རྡོ་རྗེ་དྲིལ་བུ་བླང་བའི་ཚུལ་སྔགས་དང་བཅས་པ་དང༌། དེ་ཁོ་ན་ཉིད་བསྡུས་ཏེ་བསྟན་པའོ། །བརྒྱད་པའི་དང་པོའོ། །ཕྲེང་བའི་དེ་ཁོ་ན་ཉིད་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། འདི་ལ་བརྒྱད་དེ། ཕྲེང་བའི་རྒྱུ་དང༌། གྲངས་བསྟན་པ་དང༌། ཕྲེང་བའི་དེ་ཁོ་ན་ཉིད་བྱིན་གྱིས་བརླབ་པ་དང་བཅས་པ་དང༌། ཕྲེང་བ་བགྲང་བའི་ཚུལ་དང༌། དེཁོ་ན་མ་ཤེས་པའི་སྐྱོན་དང༌། ཤེས་པའི་ཡོན་ཏན་དང༌། ཕྲེང་བ་བྱིན་གྱིས་བརླབ་པའི་སྔགས་དང༌། ཕྲེང་བ་བྱིན་གྱིས་བརླབ་པའི་ལྷའི་རྣལ་འབྱོར་དང༌། བགྲང་བའི་ཚུལ་སྤྱིར་བསྟན་པ་དང༌། བརྒྱུ་བའི་ཚུལ་ཕན་ཡོན་དང་བཅས་པའོ། །བརྒྱད་པའི་གཉིས་པའོ། །ཡེ་ཤེས་ཀྱི་དེ་ཁོ་ན་ཉིད་ལ་གཉིས་ཏེ། དོན་དངོས་དང༌། རབ་ཏུ་བྱེད་པའི་མིང་ངོ༌། །དང་པོ་ལ་གསུམ་སྟེ། ཡེ་ཤེས་ཀྱི་འཕོ་བ་བསྟན་པ་དང༌། ཡེ་ཤེས་ཀྱི་དེ་ཁོ་ན་ཉིད་དངོས་དང༌། ཡེ་ཤེས་ཀྱི་དེ་ཁོ་ན་ཉིད་གང་ལས་ཤེས་པར་བྱ་བ་བསྟན་པའོ། །དང་པོ་ལ་གསུམ་སྟེ། གང་དུ་འཕོ་བ་དང༌། འཕོ་བའི་དུས་ཀྱི་རྣལ་འབྱོར་དང༌། གཞན་གྱི་གྲོང་ཁྱེར་དུ་འཇུག་པའོ། །དང་པོ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་དྲུག་སྟེ། སྒོའི་བྱེ་བྲག་དང་ ༑ འཕོ་བའི་རྣལ་འབྱོར་བྱ་བའི་དུས་དང༌། སྔོན་དུ་བྱ་བའི་ཆོ་ག་དང༌། འཕོ་བའི་རྣལ་འབྱོར་དངོས་དང༌། འཕོ་བའི་རྣལ་འབྱོར་གྱི་ཕན་ཡོན་དང༌། འཕོ་བའི་དུས་ངེས་པར་གཟུང་བའི་འཐད་པའོ།

།གཞན་གྱི་གྲོང་ཁྱེར་དུ་འཇུག་པ་ལ་གསུམ་སྟེ། བདག་གི་རྣམ་པར་ཤེས་པ་གཡོ་བར་བྱ་བ་དང༌། ཕྱི་རོལ་གྱི་ཤེས་པ་ཕྲོགས་ཏེ་བདག་གིར་བྱ་བ་དང༌། ཕ་རོལ་ལ་བདག་གི་ཤེས་པ་འཕོ་བ་དངོས་སོ།། ཡེ་ཤེས་ཀྱི་དེ་ཁོ་ན་ཉིད་དངོས་ལ་བཞི་སྟེ། དེ་ཁོ་ན་ཉིད་དངོས་དང༌། ཡེ་ཤེས་ཀྱི་བྱེ་བྲག་དང༌། ཡེ་ཤེས་ཁྱད་པར་ཅན་ཤེས་པ་མཆོག་ཏུ་བསྔགས་པ་དང༌། ཡེ་ཤེས་ཀྱི་དེ་ཁོ་ན་ཉིད་སྟོན་པའི་གཞུང་ལ་འབད་པར་གདམས་པའོ། །བརྒྱད་པའི་གསུམ་པའོ། །སྔགས་དབྱུང་བ་ལ་གསུམ་སྟེ། མཉན་པར་གདམས་པ་དང༌། དོན་དངོས་དང༌། རབ་ཏུ་བྱེད་པའི་མིང་ངོ༌། །དོན་དངོས་ལ་བཅུ་བཞི་སྟེ། བསྡུས་པའི་དཀྱིལ་འཁོར་གྱི་སྔགས་དང༌། ཧེ་རུ་ཀ་བཅུ་བདུན་གྱི་སྔགས་དང༌། བདག་མེད་མ་ལྷ་མོ་བཅོ་ལྔའི་སྔགས་དང༌། ཀྱེའི་རྡོ་རྗེ་ལ་སོགས་པའི་སྔགས་བརྒྱད་ཀྱི་ཧེ་རུ་ཀ་འབྱུང་བའི་སྔགས་དང༌། རྡོ་རྗེ་ཕག་མོའི་སྔགས་དང༌། འོད་ཟེར་ཅན་དང་རི་ཁྲོད་ལོ་མ་ཅན་གྱི་སྔགས་དང༌། དོན་ཐམས་ཅད་གྲུབ་པའི་སྔགས་དང༌། གཏོར་མའི་སྔགས་དང༌། ས་ཆོག་དང་འབྲེལ་བའི་སྔགས་དང༌། ཡེ་ཤེས་ཀྱི་མཁའ་འགྲོ་ལྷ་མོ་བཅུ་གསུམ་གྱི་སྔགས་དང༌། མཆོད་པ་དང་འབྲེལ་བའི་སྔགས་གསུམ་དང༌། ཕྱག་རྒྱ་ཆེན་པོའི་སྔགས་དང༌། གཏོར་མའི་མགྲོན་དགུག་པའི་སྔགས་དང༌། བར་ཆད་བསྲུང་བའི་སྔགས་བསྟན་པའོ། །བརྟག་པ་བརྒྱད་པའོ།། །།༈ གནས་གང་དུ་མཆོག་གི་དངོས་གྲུབ་བསྒྲུབ་པའི་ཉེ་བའི་རྒྱུ་བསྟན་པ་ལ་གཉིས་ཏེ། དོན་དངོས་དང༌། རབ་ཏུ་བྱེད་པའི་མིང་ངོ༌། །དང་པོ་ལ་གསུམ་སྟེ ༑ འཁོར་གྱིས་ཞུས་པ་དང༌། མཉན་པར་གདམས་པ་དང༌། དོན་དངོས་སོ། །དེ་ལ་གསུམ་སྟེ། ཉེ་བའི་རྒྱུ་མངོན་དུ་བྱ་བའི་གནས་གང་ཡིན་པ་བསྟན་པ་དང༌། དེར་མངོན་དུ་བྱས་པ་ལས་འབྲས་བུ་གང་ཞིག་འགྲུབ་པར་བསྟན་པ་དང༌། དེར་མངོན་དུ་བྱས་པའི་ཉེ་བའི་རྒྱུ་དེ་མངོན་དུ་བྱེད་པའི་ཐབས་གང་ཞིག་ཡིན་པར་བསྟན་པའོ། །གཉིས་པ་ལ་གསུམ་སྟེ། འབྲས་བུ་ཆོས་སྐུའི་མཚན་ཉིད་དང༌།

དེ་ལ་སྤྲུལ་པས་སེམས་ཅན་གྱི་དོན་མཛད་པའི་ཚུལ་དང༌། སྤྲུལ་པ་སྣ་ཚོགས་མཛད་ཀྱང་ཆོས་སྐུ་ལས་མ་གཡོས་པར་བསྟན་པའོ། །ཉེ་བའི་རྒྱུ་དངོས་དེ་མངོན་དུ་བྱེད་པའི་ཐབས་དང་བཅས་པ་ལ་གཉིས་ཏེ། ཨཱ་ལི་ཀཱ་ལིའི་བརྡས་ཐབས་ཤེས་རབ་ཀྱི་སྦྱོར་བ་བསྟན་པས་ཉེ་བའི་རྒྱུ་མངོན་དུ་བྱེད་པའི་ཐབས་བསྟན་ཅིང༌། ཞར་ལ་ཉེ་རྒྱུ་ཉིད་མདོར་བསྟན་པ་དང༌། ཉེ་བའི་རྒྱུ་དངོས་རྒྱས་པར་བཤད་པའོ། །དང་པོ་ལ་གཉིས་ཏེ། ཨཱ་ལིའི་བརྡས་ཐབས་ཀྱི་སྦྱོར་བ་བསྟན་པ་དང༌། ཀཱ་ལིའི་བརྡས་ཤེས་རབ་ཀྱི་སྦྱོར་བ་བསྟན་པའོ། །དང་པོ་ལ་བཞི་སྟེ། ཨཱ་ལིའི་བྱང་ཆུབ་ཀྱི་སེམས་བསྐྱེད་པའི་རྟེན་བསྟན་པ་དང༌། བྱང་ཆུབ་ཀྱི་སེམས་རང་གི་ངོ་བོ་བསྟན་པ་དང་ ༑ གནས་ཀུན་ལས་བཀུག་པའི་བྱང་ཆུབ་ཀྱི་སེམས་ཨཱ་ལིའི་གནས་སུ་དབབ་པར་བསྟན་པ་དང་དེར་ཕབ་པའི་བྱང་ཆུབ་ཀྱི་སེམས་དེ་དབྱིངས་དང་ཡེ་ཤེས་བྱིན་གྱིས་བརླབ་པར་བསྟན་པའོ། །ཀཱ་ལི་ལ་གསུམ་སྟེ། བྱང་ཆུབ་ཀྱི་སེམས་དབབ་པའི་གནས་བསྟན་པ་དང༌། བྱང་ཆུབ་ཀྱི་སེམས་རང་གི་ངོ་བོ་གནས་དང་བཅས་པ་བསྟན་པ་དང༌། དེ་ལྟར་བྱང་ཆུབ་ཀྱི་སེམས་གཉིས་ལ་བརྟེན་ཏེ་ལུས་བསྐྱེད་པར་བསྟན་པའོ། །ཉེ་བའི་རྒྱུ་དངོས་ལ་གསུམ་སྟེ། ཀུན་རྫོབ་བྱང་ཆུབ་ཀྱི་སེམས་ལྔར་བྱིན་གྱིས་བརླབ་པ་དང༌། དེ་ཉིད་ཧཱུྃ་གི་གླུས་དྲང་བར་བསྟན་པ་དང༌། ཧཱུྃ་གི་གླུའི་དོན་གྱིས་བསྟན་པ་དོན་དམ་བྱང་ཆུབ་ཀྱི་སེམས་གཉིས་འཛིན་གྱི་རྨོངས་པ་བསལ་ཏེ་བསྒྲུབ་པར་བསྟན་པའོ། །དང་པོ་ལ་གཉིས་ཏེ། བྱང་ཆུབ་ཀྱི་སེམས་འབྱུང་བ་ལྔའི་བདག་ཉིད་དུ་བསྟན་པ་དང༌། དེ་ལ་ཡི་གེ་དགཽད་པའི་སྒོ་ནས་ཡེ་ཤེས་ལྔར་བྱིན་གྱིས་བརླབ་པའོ། །གླུའི་དོན་ལ་བརྒྱད་དེ། དོན་དམ་བྱང་ཆུབ་ཀྱི་སེམས་མཐའ་བྲལ་གྱི་རང་བཞིན་དུ་བསྟན་པ་དང༌། དེ་ངག་གིས་བརྗོད་པའི་སྒོ་ནས་མི་རྟོགས་པར་བསྟན་པ་དང༌། རྣལ་འབྱོར་གྱི་ཐབས་ཀྱིས་རྟོགས་པར་བསྟན་པ་དང༌། རྣལ་འབྱོར་གྱི་ལམ་གྱིས་གོལ་སསྤང་བ་དང༌།

ཡང་དག་པའི་ལམ་རྟོགས་པ་ཆོས་སྐུའི་རང་བཞིན་དང༌། བྱང་ཆུབ་ཀྱི་སེམས་རྟོགས་པ་ལས་འབྲས་བུ་གཟུགས་སྐུས་གཞན་དོན་འགྲུབ་པར་བསྟན་པ་དང༌། དེ་བས་ན་ཡང་དག་པའི་ལམ་ལ་གུས་པར་བྱ་བར་གདམས་པ་དང༌། གླུའི་ཕན་ཡོན་ནམ་དགོས་པ་བསྟན་པའོ ༑ ༑ དགུ་པའི་དང་པོའོ། །དངོས་གྲུབ་མཐའ་དག་གི་ཐབས་ལྷག་མ་གཞན་བསྟན་པ་ལ་གསུམ་སྟེ། གཏོར་མའི་ཆོ་ག་བསྟན་པ་དང༌། གླེགས་བམ་མམ་བྲིས་སྐུ་བསྟན་པ་དང༌། བྱ་བ་བཞིའི་དེ་ཁོ་ན་ཉིད་བསྟན་པའོ། །དང་པོ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །དེ་ལ་བཅོ་ལྔ་སྟེ། དཀྱིལ་འཁོར་བྱ་ཞིང་རྫས་དགོད་པའི་ཚུལ་དང༌། བདག་གི་རྣལ་འབྱོར་དང༌། མདུན་དུ་ལེ་ཚེ་དབུ་མ་ལ་ཡེ་ཤེས་པ་སྤྱན་དྲངས་ཏེ་མཆོད་པ་དང༌། རྫས་བྱིན་གྱིས་བརླབས་པའི་ཆོ་ག་དང༌། བདག་ཉིད་ཀྱི་བདུད་རྩི་མྱང་བའི་ཚུལ་དང༌། དེའི་ལྷག་མས་ཕྱི་རོལ་གྱི་འབྱུང་པོ་ཚིམ་པར་བྱ་བ་དང༌། ཕྱི་རོལ་གྱི་མཆོད་པའི་དུས་ཀྱི་ཕྱག་རྒྱ་དང༌། གཏོར་མའི་དུས་བསྟན་པ་དང༌། ཕྱི་རོལ་པ་སྤྱན་དྲང་ཞིང་ཚིམ་པར་བྱ་བའི་ཚུལ་དང་ ༑ རྫས་བྱིན་གྱིས་བརླབ་པའི་ཡི་གེ་གསུམ་བསྟན་པ་དང༌། རྟོག་པ་མེད་པར་བྱས་ཏེ་དམ་ཚིག་སྦྱིན་པ་དང༌། རྟོག་མེད་ཀྱི་ལན་བྱས་ཏེ་བླང་བ་དང༌། བཀྲ་ཤིས་ཀྱི་གླུ་བླང་བ་དང༌། སྨོན་ལམ་རྒྱས་པ་གདབ་པ་དང༌། མགྲོན་གཤེགས་སུ་གསོལ་བའི་ཆོ་གའོ། །ཕྱི་རོལ་པ་སྤྱན་དྲང་ཞིང་ཚིམ་པར་བྱ་བ་ལ་བཞི་སྟེ། མགྲོན་སྤྱན་དྲང་པའི་ཚིགས་སུ་བཅད་པ་དང༌། མཆོད་པའི་སྔགས་དང༌། མཆོད་པའི་ཏིང་ངེ་འཛིན་དང༌། མཆོད་པའི་ཕན་ཡོན་ནོ། །གཤེགས་སུ་གསོལ་བ་ལ་གསུམ་སྟེ། སྤྱན་དྲངས་པའི་ཡེ་ཤེས་པ་གཤེགས་སུ་གསོལ་བ་དང༌། དམ་ཚིག་པ་བདག་ལ་བསྡུ་བ་དང༌། ཕྱི་རོལ་གྱི་དཀྱིལ་འཁོར་གཤེགས་སུ་གསོལ་བའོ། །དགུ་པའི་གཉིས་པའོ། །གླེགས་བམ་དང་བྲིས་སྐུ་ལ་གཉིས་ཏེ། ཞུས་པ་དང༌། ལན་བསྟན་པའོ ༑ ༑ འདི་ལ་གཉིས་ཏེ། བྲིས་སྐུའི་ཆོ་ག་དང༌། གླེགས་བམ་གྱི་ཆོ་གའོ། །དང་པོ་ལ་ལྔ་སྟེ།

རི་མོ་མཁན་དང༌། བྲི་བའི་གཞི་དང༌། གང་ཞིག་བྲི་བ་དང༌། ཆོ་ག་གང་གིས་བྲི་བ་དང༌། གང་ལ་བསྟན་པ་དང་མི་བསྟན་པའི་བྱེ་བྲག་གོ །ཆོ་ག་ལ་བཞི་སྟེ། གནས་དང་བསམ་པའི་ཁྱད་པར་དང༌། ཚོན་དང་པིར་གྱི་ཁྱད་པར་དང༌། རྣལ་འབྱོར་དང་སྤྱོད་པའི་ཁྱད་པར་དང༌། པིར་ཚོན་བྱིན་གྱིས་བརླབས་ཏེ་བྲི་བར་བསྟན་པའོ། །ཐ་ལྟག་འདི་ལ་བཞི་སྟེ། རྣལ་འབྱོར་གྱི་ཁྱད་པར་དང༌། རྒྱན་དང་ཆ་ལུགས་བསྟན་པ་དང༌། གཙང་སྦྲའི་ཁྱད་པར་དང༌། དེ་ལ་ཐེ་ཚོམ་སྤང་བའོ། །འདི་ལ་གཉིས་ཏེ། རྒོལ་བ་ཞུས་པ་དང༌། དེའི་ལན་གདབ་པའོ། །འདི་ལ་ལྔ་སྟེ། གཙང་སྦྲའི་རབ་ཏུ་དབྱེ་བ་དང༌། རྟོག་པ་གཞོམ་པའི་ཕྱིར་གཙང་སྦྲ་དེ་བསྟེན་པར་གདམས་པ་དང༌། རྟོག་པ་དང་བཅས་ན་གཙང་སྦྲ་དེ་ཉིད་ཤིན་ཏུ་སྨད་པ་དང༌། རྟོག་པ་མེད་ན་དེ་ཉིད་མཆོག་ཏུ་བསྟན་པ་དང༌། རྟོག་པ་སྤང་བའི་དོན་དུ་ཕྱག་རྒྱ་བསྟེན་པའོ། །གླེགས་བམ་གྱི་ཆོ་ག་ལ་བཞི་སྟེ། མཉན་པར་གདམས་པ་དང༌། བྲི་བའི་གཞི་ལ་སོགས་པ་དང༌། གང་ལ་བསྟན་པ་དང་མི་བསྟན་པའི་ཚུལ་དང༌། ལམ་ཇི་ལྟར་བཟུར་བའི་ཚུལ་ལོ། །དགུ་པའི་གསུམ་པའོ། །བྱ་བ་བཞིའི་དེ་ཁོ་ན་ཉིད་ལ་ལྔ། སིལ་སྙན་གྱི་བྱ་བ་དང༌། ཚོགས་ཀྱི་འདུ་བར་འདུས་ཏེ་བཟའ་བའི་བྱ་བ་དང༌། གླུ་གར་གྱི་བྱ་བ་དང༌། ཀུན་དུ་རུའི་བྱ་བ་དང༌། བཟའ་བའི་ཐོག་མར་དམ་ཚིག་པའི་ཆོ་གའོ། །དང་པོ་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། །འདི་ལ་གཉིས་ཏེ། ལྷ་སོ་སོའི་རོལ་མོའི་སྒྲ་ཐ་དད་པ་དང༌། བྱེ་བྲག་ཏུ་ཅང་ཏེའུའི་མཚན་ཉིད་བསྟན་པའོ། །འདི་ལ་བཞི་སྟེ། རྒྱུ་བསྟན་པ་དང༌། ཚད་ལ་སོགས་པའི་མཚན་ཉིད་དང༌། བསྡུ་བའི་ཚུལ་དང༌། བསྡུས་པའི་ཆེ་བ་བསྟན་པའོ ༑ ༑ ཚོགས་ཀྱི་འདུ་བ་ལ་བཞི་སྟེ། ཁྲོ་བོ་ལ་གསོལ་བ་གདབ་པ་དང༌། མཉན་པར་གདམས་པའི་སྒོ་ནས་ཚོགས་ཀྱི་ཕན་ཡོན་བསྟན་པ་དང༌། འདུ་བའི་གནས་དང་ ༑ འདུས་ནས་བཟའ་བ་ལ་སོགས་པ་མཆོད་པའི་ཡོ་བྱད་བསྟན་པའོ། །གླུ་གར་གྱི་བྱ་བ་ལ་གསུམ། ཚོགས་ཀྱི་དུས་སུ་གླུ་གར་བྱ་བར་གདམས་པ་དང༌།

ཀླ་ཀློ་འདར་བའི་སྐད་དང༌། གར་ཇི་ལྟར་བྱ་བའི་ཚུལ་བསྟན་པའོ། །བརྟག་པ་དགུ་པའོ ༑༑ ༑༑ ༈ ཐབས་ཉམས་སུ་བླངས་པ་ལས་བྱུང་བ་འབྲས་བུའི་རྒྱུད་བསྟན་པ་གཉིས་ཏེ། འབྲས་བུའི་རྒྱུའི་སྒོ་ནས་བསྟན་པ་དང༌། འབྲས་བུ་དངོས་ཀྱི་སྒོ་ནས་བསྟན་པའོ། །དང་པོ་ལ་གསུམ་སྟེ། མཉན་པར་གདམས་པ་དང༌། དོན་དངོས་དང་ ༑ རབ་ཏུ་བྱེད་པའི་མིང་ངོ༌། །དོན་དངོས་ལ་ལྔ་སྟེ། རིང་བའི་རྒྱུའི་སྒོ་ནས་འགྲུབ་པར་བསྟན་པ་དང༌། རྒྱུའི་རྒྱུད་རང་བཞིན་གྱིས་གནས་པའི་སྒོ་ནས་འགྲུབ་པར་བསྟན་པ་དང༌། ཉེ་བའི་རྒྱུའི་སྟོབས་ཀྱིས་འགྲུབ་པར་བསྟན་པ་དང༌། མཆོག་ཏུ་གྱུར་པའི་ཐབས་བསྟེན་པར་གདམས་པ་དང༌། ཐབས་ཇི་སྲིད་བསྟེན་པའི་དུས་བསྟན་པའོ། །དང་པོ་ལ་གཉིས་ཏེ། དབང་བསྐུར་བའི་སྟོབས་ཀྱིས་འགྲུབ་པར་བསྟན་པ་དང༌། ཐོས་བསམ་བསྒོམ་གསུམ་གྱི་སྒོ་ནས་འགྲུབ་པར་བསྟན་པའོ། ། ཉེ་བའི་རྒྱུའི་སྒོ་ནས་འགྲུབ་པར་བསྟན་པ་ལ་གཉིས་ཏེ། ཐབས་གཉིས་ཀའི་དབང་དུ་བྱས་ཏེ་མདོར་བསྟན་པ་དང༌། ཕྱག་རྒྱ་ལས་དངོས་གྲུབ་གང་འགྲུབ་པའི་དབང་དུ་བྱས་ཏེ་རྒྱས་པར་བཤད་པའོ། །འདི་ལ་གསུམ་སྟེ། །ཕྱག་རྒྱའི་མིང་གི་རྣམ་གྲངས་ཀྱི་དབང་དུ་བྱས་ཏེ་རྒྱས་པར་བསྟན་པ་དང༌། རིགས་ལྔ་དང་ཡུམ་ལྔ་གང་ལ་བརྟེན་ཏེ་འགྲུབ་པར་བསྟན་པ་དང༌། དེ་ལས་དངོས་གྲུབ་ཐམས་ཅད་འགྲུབ་པར་བསྟན་པའོ། །ཐབས་བསྟེན་པར་གདམས་པ་ལ་གསུམ་སྟེ། ཐབས་དེ་མཆོག་ཏུ་བསྟན་པ་དང༌། ཐབས་དེ་མི་བསྟེན་པའི་ཉེས་དམིགས་དང༌། ཐབས་བསྟེན་པའི་ཕན་ཡོན་ནོ། །བཅུ་པའི་དང་པོའོ། །འབྲས་བུ་འགྲུབ་པ་དངོས་ཀྱི་སྒོ་ནས་བསྟན་པ་ལ་གཉིས་ཏེ། འབྲས་བུ་འགྲུབ་པའི་དུས་ངོ་མཚར་གྱི་ལྟས་བསྟན་པ་དང་

༑ འབྲས་བུའི་མཚན་ཉིད་དངོས་བསྟན་པའོ། །དང་པོ་ལ་གཉིས་ཏེ། རྒྱས་པར་བསྟན་པ་དང༌། མདོར་བསྡུས་ཏེ་རྒྱས་པར་བསྟན་པའོ། །དང་པོ་ལ་གཉིས་ཏེ ༑ དངོས་གྲུབ་འགྲུབ་པའི་དུས་སུ་ལྟས་ངེས་པར་འབྱུང་བར་བསྟན་པ་དང༌། ངོ་མཚར་གྱི་ལྟས་དངོས་སོ། །འདི་ལ་གསུམ་སྟེ། བདུད་སྤ་བཀོང་པའི་ཆོ་འཕྲུལ་དང་ ༑ རང་གི་ཐམས་ཅད་མཁྱེན་པའི་ལྟས་དང༌། དེ་འཇིག་རྟེན་ཐམས་ཅད་ཀྱི་མཆོད་པ་ཡིན་པའི་ལྟས་བསྟན་པའོ། །བཅུ་པའི་གཉིས་པའོ། །འབྲས་བུའི་མཚན་ཉིད་དངོས་བསྟན་པ་ལ་གཉིས་ཏེ། ཞུས་པ་དང༌། ལན་བསྟན་པའོ། །འདི་ལ་གཉིས་ཏེ། མཚན་ཉིད་ཉི་ཤུ་རྩ་བདུན་གྱི་སྒོ་ནས་ཆོས་སྐུའི་མཚན་ཉིད་བསྟན་པ་དང་ ༑ དེའི་མཛད་པ་བསྟན་པའོ། །འདི་ལ་གསུམ་སྟེ། མཛད་པ་ཐམས་ཅད་སེམས་ཅན་གྱི་དོན་ཉིད་དུ་བསྟན་པ་དང༌། རྟོག་པ་མེད་པའི་མཛད་པ་ཉིད་རྒྱས་པར་བཤད་པ་དང༌། མཛད་པ་བསམ་གྱིས་མི་ཁྱབ་པ་ཉིད་གཞུང་བསྡུ་བའི་སྒོ་ནས་བསྟན་པའོ། །བཅུ་པའི་གསུམ་པའོ། །ཐབས་ཀྱི་རྒྱུད་ཀྱི་སྦྱིན་སྲེག་ལ་བརྩད་པའི་སྐྱོན་སྤང་ཞིང་དམ་ཚིག་དང་སྡོམ་པ་བསྟན་པ་ལ་གསུམ་སྟེ། སྦྱིན་སྲེག་ལ་བརྩད་པ་སྤང་བའི་སྒོ་ནས་ལམ་མཆོག་ཏུ་གྱུར་པ་མི་རྟོག་པ་ཡིན་པར་བསྟན་པ་དང་ ༑ མི་རྟོག་པ་དང་རྗེས་སུ་འབྲེལ་བའི་དམ་ཚིག་དང༌། མི་རྟོག་ན་ཐབས་སྣ་ཚོགས་བསྟན་ཀྱང་མི་འཆིང་ཞིང་གྲོལ་བའི་རྒྱུར་བསྟན་པའོ། །དང་པོ་ལ་གཉིས་ཏེ ༑ བརྒལ་བའི་དོན་ཞུས་པ་དང༌། དེའི་ལན་བསྟན་པའོ། །འདི་ལ་ལྔ་སྟེ། གཙང་མི་གཙང་དུ་འཛིན་པ་ལ་སོགས་པ་རྟོག་པས་བརྟག་པ་ཡིན་པ་དང༌། སྡིག་པ་དང་བསོད་ནམས་ཀྱང་རྣམ་པར་རྟོག་པ་ཡིན་ཞིང་ཆོས་ཀྱི་རང་བཞིན་དག་པར་བསྟན་པ་དང༌། ཆོས་ཀྱི་རང་བཞིན་དག་ཀྱང་ཀུན་རྫོབ་ཏུ་རྟོག་པའི་ཐབས་བསྟན་པའི་འཐད་པ་དང༌། ལམ་རང་གི་ངོ་བོ་རྟོག་མེད་ཡིན་པ་དང༌། རྟོག་པ་སྐྱོན་དང་མི་རྟོག་པའི་ཕན་ཡོན་བསྟན་པའོ། །གཉིས་པ་ལ་གསུམ་སྟེ། ཐབས་ཀུན་རྫོབ་ཏུ་བསྟན་པའི་དགོས་པ་དང༌། དོན་དམ་པར་བསོད་ནམས་དང་སྡིག་པ་གཉི་ག་དང་བྲལ་བར་བསྟན་པ་དང༌།

ཐབས་བསྟན་པའི་དུས་དང་འཐད་པ་བསྟན་པའོ། ། འདི་ལ་གཉིས་ཏེ། དཔེ་བསྟན་པ་དང༌། དེ་ཉིད་དོན་ལ་ཡི་གེ་སྦྱར་བའོ། །མི་རྟོག་པ་དང་རྗེས་སུ་འབྲེལ་བའི་དམ་ཚིག་ལ་བཞི་སྟེ། མི་རྟོག་པ་བསྐྱེད་པའི་ཐབས་བསྟེན་པ་དམ་ཚིག་ཕན་ཡོན་དང་བཅས་པ་དང༌། །སྐུ་གསུང་ཐུགས་ཀྱི་བསྲུང་བའི་དམ་ཚིག་དང༌། རང་གི་ལུས་ཀྱི་ཁམས་རྒྱལ་བ་ལྔར་ཤེས་པར་བྱ་བའི་དམ་ཚིག་དང༌། ཉོན་མོངས་པ་སྤང་བའི་ཕྱིར་བཟའ་བའི་དམ་ཚིག་བསྟན་པ་ཕན་ཡོན་དང་བཅས་པའོ། །བརྟག་པ་བཅུ་པའི་བསྡུས་པའི་དོན་ཏོ། །རྩ་བའི་རྒྱུད་ཀྱི་བསྡུས་པའི་དོན་ཡོངས་སུ་རྫོགས་སོ།། །།༈ རྩ་བའི་རྒྱུད་གསལ་བར་བྱེད་པ་རྒྱུད་ཕྱི་མ་ལ་དོན་གཉིས་ཏེ། ཐིག་ལེ་དང་རང་བྱུང་གི་ཡེ་ཤེས་ཀྱི་དོན་རྣལ་འབྱོར་མའི་རྒྱུད་ཀྱི་གླིང་གཞིའི་སྒོ་ནས་བསྟན་པ་དང༌། ཞུས་པ་དང་ལན་གྱི་སྒོ་ནས་རྒྱུད་ཀྱི་དོན་རྒྱས་པར་བཤད་པའོ། ། སྔ་མ་ལ་གསུམ་སྟེ། མདོར་བསྟན་པ་དང༌། རྒྱས་པ་བཤད་པ་དང༌། བཞུགས་པའི་དོན་ལ་ཀླན་ཀ་སྤང་བའོ། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ།། རྒྱས་པར་བཤད་པ་ལ་གཉིས་ཏེ། དྲིས་པ་དང༌། དེའི་ལན་གདབ་པའོ། །བཞུགས་པའི་དོན་ལ་ཀླན་ཀ་སྤང་བ་ལ་གཉིས་ཏེ། དྲི་བ་དགོད་པ་དང༌། དེའི་ལན་གདབ་པའོ ༑ ༑ རྒྱུད་ཀྱི་དོན་རྒྱས་པར་བཤད་པ་ལ་གཉིས་ཏེ། དྲི་བའི་ཚིག་དྲུག་ཅུ་རྩ་བཞིས་ཞུས་པ་དང༌། དེའི་ལན་བསྟན་པའོ། །འདི་ལ་ཉི་ཤུ་རྩ་གཅིག་སྟེ། བརྟག་པ་དང་པོའི་རབ་ཏུ་བྱེད་པ་གསུམ་པའི་དོན་བཤད་པ་དང༌། དེ་ཉིད་རྗེས་སུ་འབྲེལ་བར་ལྔ་པའི་གཉིས་པ་དང༌། དྲུག་པའི་དང་པོའི་དོན་བཤད་པ་དང༌། བདུན་པའི་དང་པོ་ལས་འབྱུང་བ་བཤད་པ་དང༌། བདུན་པའི་གཉིས་པ་ལས་འབྱུང་བ་དང༌། བདུན་པའི་གསུམ་པ་ལས་འབྱུང་བ་དང༌། བདུན་པ་དངོས་ལས་འབྱུང་བ་དང༌། བཅུ་པ་དངོས་ལས་འབྱུང་བ་དང༌། གསུམ་པའི་གསུམ་པ་ལས་འབྱུང་བ་དང༌། ཡང་བདུན་པའི་གསུམ་པ་ལས་འབྱུང་བ་དང༌། གཉིས་པའི་གསུམ་པ་ལས་འབྱུང་བ་དང༌། གཉིས་པ་དངོས་ལས་འབྱུང་བ་དང༌།

གཉིས་པའི་གསུམ་པ་ལས་འབྱུང་བ་དང༌། གསུམ་པའི་དང་པོ་ལས་འབྱུང་བ་དང༌། བདུན་པ་དངོས་ལས་འབྱུང་བ་དང༌། དང་པོའི་དང་པོ་ལས་འབྱུང་བ་དང༌། དགུ་བའི་དང་པོ་ལས་འབྱུང་བ་དང༌། གཉིས་པའི་དང་པོ་ལས་འབྱུང་བ་དང༌། གསུམ་པ་དངོས་ཀྱི་དོན་དང༌། དགུ་པའི་དང་པོའི་དོན་དང༌། དང་པོའི་གཉིས་པ་དང༌། དང་པོའི་དང་པོ་ལས་འབྱུང་བའི་དགོངས་པ་བཤད་པའོ།།རྒྱུད་ཕྱི་མའི་བསྡུས་པའི་དོན་ཏོ། །རྫོགས་སོ།། །།༈ གསང་རྒྱུད་ཤིན་ཏུ་ཟབ་པའི་དོན། །བདག་འདྲའི་སྤྱོད་ཡུལ་མ་ཡིན་ཕྱིར། །གཞན་གྱི་དོན་དུ་མ་བྱས་ཀྱི། །རང་གི་དོན་དུ་བྱས་པ་ཡིན། །འདི་ལ་ཉེས་པ་ཅི་མཆིས་པ། །མཁས་པ་རྣམས་ཀྱིས་བཟོད་པར་མཛོད། །ངལ་བས་འདི་བྱས་བསོད་ནམས་ཀྱིས། །འགྲོ་བས་རྒྱུད་རྒྱལ་དོན་རྟོགས་ཤོག །ཡང་དག་སྦྱོར་བའི་བསྡུས་པའི་དོན། །ཐོས་འཛིན་གསལ་བ་སྙིང་པོས་མཛད། །འབར་བའི་མཐས་ཀྱང་རྣམ་ཕྱེ་ཞིང༌། །རྗེ་བཙུན་གྱིས་ནི་གསལ་བར་མཛད། །རྣལ་འབྱོར་བདག་གིས་མངོན་རྟོགས་དང༌། །བཤད་པའི་སྲོལ་དུ་མི་འགལ་བར། །ཤིན་ཏུ་གསལ་བར་ཕྱེ་བ་ལགས། །ཉེས་གྱུར་མཁའ་འགྲོས་བཟོད་པ་མཛོད། །དུས་ཕྱིས་རྣལ་འབྱོར་དབང་ཕྱུག་གྲགས་པ་རྒྱལ་མཚན་གྱིས་ཤིན་ཏུ་དག་པར་བགྱིས་སོ། ། དགེའོ༑༑ ༑༑ སློབ་དཔོན་རྩེ་མོའི་གསུང་རབ་དཔེ་བསྡུར་མ་པོད་ གསུམ་ པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 136PAGE 135