རིགས་ཀྱི་བདག་པོའི་རྒྱས་གདབ་པ་དྲན་པ་ཙམ་བྱ། ཡིད་མཆོད་ཅི་འབྱོར་པས་མཆོད་ལ་བསྟོད་པ་འདོན་པ་དང༌། ཁྲོ་མོའམ་ཞི་བའི་སྔགས་བཟླ་བར་བྱའོ། །དེ་ལྟ་བུའི་བསྙེན་པ་རྫོགས་ནས་ལས་ཐམས་ཅད་འདི་ཁོ་ནས་འགྲུབ་བོ། །རྗེ་བཙུན་མ་ཐམས་ཅད་ཀྱི་སྤྱི་སྒྲུབ་ལུས་ཀྱི་དཀྱིལ་འཁོར་དང་བཅས་པ་བསྟན་ཟིན་ཏོ། ། དཔལ་ས་སྐྱ་ནས་ཐེག་པ་མཆོག་གི་རྣལ་འབྱོར་པ་དགེ་བསྙེན་གྲགས་པ་རྒྱལ་མཚན་གྱིས། མཆིམས་ཇོ་སྲས་རིགས་གཟུགས་ཡོན་ཏན་ཕུན་སུམ་ཚོགས་པ་ཆོས་ཀྱི་སེང་གེ་ལ་སྤྲིང་བའོ། །ཧ་ལ་ས་ཏི་ཧི་ལ་སོགས་པ་དང༌། ཧོ་རི་ཧ་ཤ་ལ་སོགས་པ་དང༌། སོ་ཤད་ཀྱི་སློབ་མ་རྒྱན་པོ་རྣམས་ཀྱི་བརྗེད་བྱང་ལྟ་བུའི་ཟིན་རིས་མཆན་དུ་བཅུག་པ་ཡིན་པས། དེ་དག་ལ་དགོས་པ་མ་མཆིས། རབ་གནས་ཀྱི་ལྷ་མོའི་ས་བོན་ལགས། སྤྱིར་འདི་རྣམས་ཀྱི་ས་བོན་ལུགས་གསུམ་སྟེ། རང་རང་གི་ཡིག་སྣའམ

༑ མཆན་བཞིན་བྱ་བའམ། ཡི་གེ་བཅུ་པ་ལན་ ¡Ã གཉིས་ ( ¡¶ ལུ ¡· གསུམ་ ) ལྡབས་ནས་ཐ་མ་ཉི་ཤུ་རྩ་གཅིག་གི་ས་བོན་ཨོཾ་གྱིས་བྱེད། མདོར་ན་ཡི་གེ་ཉི་ཤུ་རྩ་གཅིག་གིས་བྱེད་དེ། དེ་ལྟར་ལུགས་གཉིས་ ( ¡¶ ལུ ¡· གསུམ་ ) ལས་ཕྱི་མ་འདི་གཙོ་བོ་ཡིན་ནོ། །སླད་མར་ད་དུང་དགོས་པ་བདོག་ན་ཡི་གེ་བྲིས་ཤིང་བསྐུར་མཛོད། ཐུགས་དགོངས་ལེགས་པར་བསྐང་ལགས། གཞུང་གི་སྔགས་མཆན་མེད་པ་ཀུ་རུ་ཀུལླེ་ཧྲཱིཿ ཞེས་པ་ལ་སོགས་པ་ལྟ་བུ་གཟུངས་ཀྱི་ཚིག་ཅེས་བྱ་བ་ལས། བཤད་ན་མཐའ་ཡས་པར་འགྱུར་མོད། བོད་སྐད་ཐད་སོར་བསྒྱུར་དུ་མི་བཏུབ་ལགས། མཆན་མེད་པ་རྣམས་ཀྱི་ཐད་སོར་དེ་སྐད་གསུང་བར་ཞུ། སརྦཱརྠ་སིངྔྷི་བྷ་ཝནྟུ།། །།༄༅། །ཕྱག་འཚལ་ཉེར་གཅིག་གི་བསྟོད་པའི་ས་བཅད་བཞུགས། ། ༄༅། །ན་མོ་བུངྔྷཱ་ཡ། བསྟོད་པ་ལ་དོན་གཉིས། བསྟོད་པ་དངོས་དང༌། ཕན་ཡོན་ནོ། །དང་པོ་ལ་གསུམ་སྟེ། སྐུའི་རྣམ་པས་ལོངས་སྐུའི་སྒོ་ནས་བསྟོད་པ་དང་ ༑ ཆོས་སྐུའི་སྒོ་ནས་བསྟོད་པ་དང༌། ཕྲིན་ལས་ཀྱི་སྒོ་ནས་བསྟོད་པའོ། །དང་པོ་ལ་གསུམ། མཚན་གྱི་སྒོ་ནས་ལོ་རྒྱུས་བསྟན་པ་དང༌། སྐུའི་རྣམ་པ་དང༌། རྒྱན་ཆ་ལུགས་སོ། །བར་མ་ལ་གཉིས། ཞི་བའི་སྐུའི་སྒོ་ནས་བསྟོད་པ་དང༌། ཁྲོ་མོའི་སྐུའི་སྒོ་ནས་བསྟོད་པའོ། །དང་པོ་ལ་གསུམ། འོད་ཟེར་གྱི་སྒོ་ནས་དང༌། ཕྱག་མཚན་དང་ཡོན་ཏན་གྱི་སྒོ་ནས་དང༌། སངས་རྒྱས་དང་བྱང་ཆུབ་སེམས་དཔས་བཀུར་བའི་སྒོ་ནས་བསྟོད་པའོ། ཁྲོ་མོའི་སྐུའི་སྒོ་ནས་བསྟོད་པ་ལ་གསུམ། མཐུའི་སྒོ་ནས་དང༌། འཇིག་རྟེན་པའི་ཆེན་པོ་རྣམས་ཀྱིས་བསྟོད་པའི་སྒོ་ནས་དང༌། ཕྲིན་ལས་ཀྱི་སྒོ་ནས་བསྟོད་པའོ། །དེ་ལ་གཉིས། ཐུན་མོང་གི་ཕྲིན་ལས་དང༌། ཐུན་མོང་མ་ཡིན་པའི་སྒོ་ནས་བསྟོད་པའོ། །རྒྱན་དང་ཆ་ལུགས་ཀྱི་སྒོ་ནས་བསྟོད་པ་ལ་བཞི ༑ ཞི་བའི་ཆ་ལུགས་ཀྱི་སྒོ་ནས་དང༌། དྲག་པོའི་ཆ་ལུགས་ཀྱི་སྒོ་ནས་དང༌། ཐུན་མོང་གི་དབུ་རྒྱན་གྱི་སྒོ་ནས་དང༌། དྲག་པོའི་ཆ་ལུགས་ཀྱི་སྒོ་ནས་བསྟོད་པའོ

༑༑ དང་པོ་ལ་གཉིས། ཕྱག་མཚན་དང༌། དབུ་རྒྱན་ནོ། །དྲག་པོ་འོག་མ་ལ་གཉིས ༑ འོད་ཟེར་དང་བཞུགས་ཚུལ་དང༌། ཕྱག་གི་སྒོ་ནས་བསྟོད་པའོ། །སྤྱི་དོན་གསུམ་པ་ཕྲིན་ལས་ཀྱི་སྒོ་ནས་བསྟོད་པ་ལ་དྲུག གསང་སྔགས་ཀྱི་སྒོ་ནས་དང༌། དབང་གི་སྒོ་ནས་དང༌། དུག་ཞི་བའི་སྒོ་ནས་དང༌། བར་ཆད་སེལ་བའི་སྒོ་ནས་དང་ ༑ རིམས་ནད་སེལ་བའི་སྒོ་ནས་དང༌། མི་མཐུན་པ་སེལ་བའི་སྒོ་ནས་བསྟོད་པའོ ༑ ༑ སྤྱི་དོན་གཉིས་པ་ཕན་ཡོན་ལ་བཞི། བསམ་པའི་ཁྱད་པར་དང༌། དུས་ཀྱི་ཁྱད་པར་དང༌། ཕན་ཡོན་དངོས་རྒྱས་པར་བཤད་པ་དང༌། གྲངས་ཀྱི་སྒོ་ནས་ཕན་ཡོན་བསྡུས་ཏེ་རྒྱས་པར་བཤད་པའོ། །དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ།། །།༄༅། །བསྟོད་པའི་རྣམ་བཤད་གསལ་བའི་འོད་ཟེར་བཞུགས། །༄༅། །རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། །ཕྱག་འཚལ་སྒྲོལ་མ་ནི་འཁོར་བའི་སྡུག་བསྔལ་ལས་སྒྲོལ་མ། མྱུར་མ་ནི་སེམས་ཅན་གྱི་དོན་ལ་མྱུར་བ། དཔའ་མོ་ནི་ཉོན་མོངས་པ་འཇོམས་པས་དཔའ་མོའོ། །སྤྱན་ནི་སྐད་ཅིག་གློག་དང་འདྲ་མ། །ཞེས་པ་ནི་འོད་གསལ་བའི་དཔེའོ། །འཇིག་རྟེན་གསུམ་མགོན ༑ ཞེས་པ་ནི་འཇིག་རྟེན་གསུམ་གྱི་མགོན་པོ་སྤྱན་རས་གཟིགས་སོ། །ཆུ་སྐྱེས་ཞལ་གྱི། ཞེས་པ་ནི་དེའི་སྤྱན་ཆབ་ལས་བྱུང་བའི་པདྨའམ། ཨུཏྤལ། གེ་སར་བྱེ་བ་ལས་ནི་བྱུང་མ། །ཞེས་པ་ནི་པདྨ་ཁ་བྱེ་བ་ལས་སྒྲོལ་མ་བྱུང་བའོ། །ཕྱག་འཚལ་སྟོན་ཀའི་ཟླ་བ་ཀུན་ཏུ། །ཞེས་པ་ནི་འོད་དཀར་བའི་དཔེའོ། །གང་བ་ནི་ཉ་གང་བ་ལྟ་བུའོ། །བརྒྱ་ནི་བརྩེགས་པའི་ཞལ་མ། །ཞེས་པ་ནི་ཟླ་བ་ཉ་གང་བ་དེ་ཡང་བརྒྱ་ཕྲག་དུ་མ་སྤུངས་པ་ཙམ་གྱི་ཞལ་ལོ། །སྐར་མ་སྟོང་ཕྲག་ཚོགས་པ་རྣམས་ཀྱིས། །རབ་ཏུ་ཕྱེ་བའི་འོད་རབ་འབར་མ། །ཞེས་པ་ནི་དེ་གཉིས་འོད་ཟེར་དཔག་ཏུ་མེད་པ་འཕྲོ་བའི་དཔེའོ། །ཕྱག་འཚལ་གསེར་སྔོ་ནི། ཁ་དོག་གསེར་བཙོ་མའི་འོད་ལྟར་གསལ་བའོ། །ཆུ་ནས་སྐྱེས་ཀྱི། ཞེས་པ་ནི་ཕྱག་མཚན་པདྨའོ།། པདྨས་ཕྱག་ནི་རྣམ་པར་བརྒྱན་མ།

།ཞེས་པ་ནི་ཕྱག་གཡོན་ན་པདྨ་བསྣམས་པའོ།། སྦྱིན་པ་ནི་སྦྱིན་པའི་ཕ་རོལ་ཏུ་ཕྱིན་པའོ། །བརྩོན་འགྲུས་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པའོ། །དཀའ་ཐུབ་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའོ། །ཞི་བ་ནི་ཉོན་མོངས་པ་ཞི་བའོ། །བཟོད་པ་ནི་བཟོད་པའི་ཕ་རོལ་ཏུ་ཕྱིན་པའོ། །བསམ་གཏན་ནི་བསམ་གཏན་གྱི་ཕ་རོལ་ཏུ་ཕྱིན་པའོ། །སྤྱོད་ཡུལ་ཉིད་མ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཕ་རོལ་ཏུ་ཕྱིན་པ་དྲུག་པོ་དེ་སྤྱད་པ་ལས་སྒྲོལ་མའི་སྐུ་ཐོབ་སྟེ། དེ་མཚོན་པ་ལ་ཨུཏྤ་ལས་མཚན་པའོ། །ཕྱག་འཚལ་དེ་བཞིན་གཤེགས་པའི་གཙུག་ཏོར། །ཞེས་པ་ནི་དེ་བཞིན་གཤེགས་པ་ཐམས་ཅད་ཀྱི་དབུའི་གཙུག་ཏོར་ལྟ་བུའོ། །མཐའ་ཡས་རྣམ་པར་རྒྱལ་བར་སྤྱོད་མ། །ཞེས་པ་ནི་བདུད་དང་དགྲ་ལ་སོགས་པ་ཕྱིར་རྒོལ་པ་ཐམས་ཅད་ལས་རྣམ་པར་རྒྱལ་བར་སྤྱོད་པའོ། ། མ་ལུས་ཕ་རོལ་ཕྱིན་པ་ཐོབ་པ་ནི། །ས་བཅུ་མ་ལུས་པའི་ངོ་བོ་ཕ་རོལ་ཏུ་ཕྱིན་པ་བཅུ་ཐོབ་པའོ། །རྒྱལ་བའི་སྲས་ཀྱིས་ཤིན་ཏུ་བསྟེན་མ། །ཞེས་པ་ནྀ་རྒྱལ་བའི་སྲས་ནི་བྱང་ཆུབ་སེམས་དཔའ་ཐམས་ཅད་དོ། །ཤིན་ཏུ་བསྟེན་མ། ཞེས་པ་ནི་དེ་རྣམས་ཀྱིས་ཕུད་དུ་ཁུར་བའོ། །ཕྱག་འཚལ་ཏུཏྟཱ་རེ་ཧཱུྃ་གི་ཡི་གེ །ཞེས་པ་ནི་ཏུཏྟཱ་རེ་ཧཱུྃ ༑ ཞེས་པ་ནི་སྔགས་སོ། །ཡི་གེ་ཞེས་པ་སྔགས་ཀྱི་ཡི་གེ་དེ་རྣམས་ཀྱི་མཐུ་དང་འོད་ཟེར་གྱིས་སོ། །འདོད་དང་ཕྱོགས་དང་ནམ་མཁའ་གང་མ། །ཞེས་པས་འདོད་ཁམས་དང༌། གཟུགས་ཁམས་དང༌། གཟུགས་མེད་ཀྱི་ཁམས་གང་བའོ། །འཇིག་རྟེན་བདུན་པོ་ཞབས་ཀྱིས་མནན་ཏེ། །ཞེས་པས་འདོད་ཁམས་ཀྱི་འགྲོ་བ་ལྔ་དང༌། གཟུགས་ཁམས་དང་དྲུག གཟུགས་མེད་ཀྱི་ཁམས་དང་བདུན་མནན་པའོ། །ལུས་པ་མེད་པར་འགུགས་པར་ནུས་མ། །ཞེས་པ་ནི་ལུས་པ་མེད་པ་ནི་སེམས་ཅན་གྱི་དོན་མ་ལུས་པར་བྱེད་པའོ། །འགུགས་པར་ནུས་མ་ནི་རྒྱལ་པོ་ལ་སོགས་པ་དབང་དུ་སྡུད་ནུས་པའོ། །ཕྱག་འཚལ་བརྒྱ་བྱིན་མེ་ལྷ་ཚངས་པ། །རླུང་ལྷ་སྣ་ཚོགས་དབང་ཕྱུག་མཆོད་མ།

།ཞེས་པ་ནི་ལྷའི་དབང་པོ་བརྒྱ་བྱིན་དང༌། མེ་ལྷ་དང༌། ཚངས་པ་དང༌། རླུང་ལྷ་དང༌། དེ་རྣམས་ཀྱི་བདག་པོར་གྱུར་པ་དབང་ཕྱུག་ཆེན་པོས་ཞབས་ལ་མཆོད་པ་འབུལ་བའོ། །འབྱུང་པོ་རོ་ལངས་དྲི་ཟ་རྣམས་དང༌། ། གནོད་སྦྱིན་ཚོགས་ཀྱིས་མདུན་ནས་བསྟོད་མ། །འབྱུང་པོ་ནི་ཚོགས་བདག་ལ་སོགས་པའོ། །རོ་ལངས་ནི་དབང་ཕྱུག་ཆེན་པོ་ལ་སོགས་པའོ། །དྲི་ཟ་ནི་ཟུར་ཕུད་ལྔ་པ་ལ་སོགས་པའོ། །གནོད་སྦྱིན་ནི་རྣམ་ཐོས་སྲས་ལ་སོགས་པའོ། །ཚོགས་ཀྱིས་ཞེས་པ་ནི་དེ་ལ་སོགས་པ་ལྷ་སྲིན་སྡེ་བརྒྱད་ཀྱིས་མདུན་ནས་བསྟོད་པའོ། ། ཕྱག་འཚལ་ཊཏ་ཅེས་བྱ་དང་ཕཊ་ཀྱིས། །ཕ་རོལ་འཕྲུལ་འཁོར་རབ་ཏུ་འཇོམས་མ ༑ ༑ ཞེས་པ་ནི་དྲག་པོའི་གསུང་གིས་གཞན་གྱིས་བྱས་པའི་སྦྱོར་བ་ངན་པ་བཤིག་ནས་ཕྱིར་བཟློག་པའོ། །གཡས་བསྐུམ་གཡོན་བརྐྱང་ཞེས་པ་ནི་བཞུགས་ཚུལ་ལོ། །ཞབས་ཀྱིས་མནན་ཏེ། ཞེས་པ་ནི་གོང་དུ་བཤད་པའི་དོན་ཏོ། །མེ་འབར་འཁྲུག་པ་ཤིན་ཏུ་འབར་མ། །ཞེས་པ་ནི་མེ་འབར་བའི་དབུས་ན་འགྱིང་བས་བཞུགས་པའོ། །ཕྱག་འཚལ་ཏུ་རེ་འཇིགས་པ་ཆེན་མོ། །ཞེས་པ་ནི་ཏུ་རེ་ནི་འཇིགས་པ་བདུད་སེལ་གསུངས་ཏེ། བདུད་སྐྲག་པར་བྱེད་པས་འཇིགས་པ་ཆེན་མོའོ ༑ ༑ བདུད་ཀྱི་དཔའ་བོ་རྣམ་པར་འཇོམས་མ། །ཞེས་པ་ནི་དཔའ་བོ་ནི་ཉོན་མོངས་པའི་བདུད་དོ། །དེ་བཅོམ་པས་གཞན་གསུམ་པོ་ཞར་ལས་འཇོམས་པའོ།། ཆུ་སྐྱེས་ཞལ་ནི་ཁྲོ་གཉེར་ལྡན་མཛད། །ཆུ་སྐྱེས་ཞལ་ནི་པདྨ་ཁ་བྱེ་བ་ལྟར་ཡིད་དུ་འོང་བ་དཔའ་མོའི་ཞལ་ལོ། ཁྲོ་གཉེར་ལྡན་མཛད་ནི་ཁྲོ་མོར་བཞུགས་པའོ། ། དགྲ་བོ་ཐམས་ཅད་མ་ལུས་གསོད་མ། །ཞེས་པ་ནི་མི་མཐུན་པའི་ཕྱོགས་ཉོན་མོངས་པ་ལ་སོགས་པ་ཐམས་ཅད་གསོད་པའོ། །ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། །སོར་མོས་ཐུགས་ཀར་རྣམ་པར་བརྒྱན་མ། །ཞེས་པ་ནི་གཡོན་པའི་ཕྱག་གི་མཐེབ་སྲིན་གྱིས་པདྨ་ཐུགས་ཀར་བསྣམས་པས་བརྒྱན་པའོ།། སོར་མོ་གསུམ་བརྐྱང་པ་ནི་དཀོན་མཆོག་གསུམ་མཚོན་པའི་བརྡའོ། །མ་ལུས་ཕྱོགས་ཀྱི་འཁོར་ལོས་བརྒྱན་པའི།

།ཞེས་པ་ནི་གཡས་པས་མཆོག་སྦྱིན་མཛད་པའི་ཕྱག་མཐིལ་འཁོར་ལོས་བརྒྱན་པའོ། །རང་གི་འོད་ཀྱི་ཚོགས་རྣམས་འཁྲུག་མ ༑ ༑ ཞེས་པ་ནི་ཕྱག་གི་འཁོར་ལོ་ལས་འོད་ཟེར་འཕྲོས་པས། འོད་གཞན་ཟིལ་གྱིས་གནོན་པའོ། །ཕྱག་འཚལ་རབ་ཏུ་དགའ་བ་བརྗིད་པའི། །དབུ་རྒྱན་འོད་ཀྱི་ཕྲེང་བ་སྤེལ་མ། །ཞེས་པ་ནི་རབ་ཏུ་དགའ་བས་སེམས་ཅན་ཐམས་ཅད་འདོད་པ་སྐོང་བའོ། །བརྗིད་པ་ནི་གཞན་ཟིལ་གྱིས་གནོན་པའོ། །དབུ་རྒྱན་རིན་པོ་ཆེ་དུ་མའི་ཕྲེང་བས་མཛེས་པར་བྱས་པའོ། །བཞད་པ་རབ་གཞད་ཏུཏྟ་རཱ་ཡིས། །ཞེས་པ་ནི་སྔགས་ཀྱི་བཞད་སྒྲ་སྒྲོགས་པའོ། །བདུད་དང་འཇིག་རྟེན་དབང་དུ་མཛད་མ ༑ ༑ ཞེས་པ་ནི་སྔགས་ཀྱི་བཞད་སྒྲ་དེས་བདུད་དང་འཇིག་རྟེན་དབང་དུ་མཛད་པའོ ༑ ༑ ཕྱག་འཚལ་ས་གཞི་སྐྱོང་བའི་ཚོགས་རྣམས། །ཐམས་ཅད་འགུགས་པར་ནུས་པ་ཉིད་མ། །ཞེས་པ་ནི་ས་གཞི་སྐྱོང་ནི་ཕྱོགས་སྐྱོང་བཅུའོ། །ཐམས་ཅད་འགུགས་པ་ནི་ཅི་གསུང་ཉན་པའི་སྒོ་ནས་ཕོ་ཉ་བྱེད་པའོ། ཁྲོ་གཉེར་གཡོ་བ་ཡི་གེ་ཧཱུྃ་གིས། །ཞེས་པ་ནི་ཁྲོ་མོར་བཞུགས་པའི་ཐུགས་ཀ་ན་ཡི་གེ་ཧཱུྃ་གིས་མཚན་པའོ།། ཕོངས་པ་ཐམས་ཅད་རྣམ་པར་སྒྲོལ་མ། །ཞེས་པ་ནི་མི་མཐུན་པའི་ཕྱོགས་ཀྱིས་གཟིར་ཞིང༌། མཐུན་པའི་ཕྱོགས་ཀྱིས་ཕོངས་པའི་སེམས་ཅན་ཐམས་ཅད་སྡུག་བསྔལ་ལས་བསྒྲལ་ནས་བདེ་བ་ལ་འགོད་པའོ། །ཕྱག་འཚལ་ཟླ་བའི་དུམ་བུས་དབུར་བརྒྱན། །ཞེས་པ་ནི་ཚེས་གཅིག་གི་ཟླ་བས་དབུར་བརྒྱན་པའོ། །བརྒྱན་པ་ཐམས་ཅད་ཤིན་ཏུ་འབར་མ། །ཞེས་པ་ནི་ཟླ་བ་དེ་ལས་འོད་ཟེར་འབར་བའོ། ། རལ་པའི་ཁྲོད་ན་འོད་དཔག་མེད་ལས། །ཞེས་པ་ནི་རལ་པའི་གསེབ་ན་སྣང་བ་མཐའ་ཡས་ཀྱིས་དབུར་བརྒྱན་པའོ། །རྟག་པར་ཤྀན་ཏུ་འོད་རབ་མཛད་མ། ། ཞེས་པ་ནི་སྣང་བ་མཐའ་ཡས་སེམས་ཅན་གྱི་དོན་དུ་འོད་ཟེར་དཔག་ཏུ་མེད་པ་འགྱེད་པའོ། །ཕྱག་འཚལ་བསྐལ་པའི་ཐ་མའི་མེ་ལྟར། །འབང་བའི་ཕྲེང་བའི་དབུས་ན་བཞུགས་མ། །ཞེས་པ་ནི་བསྐལ་བའི་ཐ་མ་ལ་ཉི་མ་བདུན་ཤར་བའི་དུས་སུ་ས་རྡོ་རི་བྲག་ཐམས་ཅད་མེ་འབར་ནས་འོང་བས།

དེ་ལྟ་བུའི་དབུས་ན་བཞུགས་པའོ། །གཡས་བརྐྱང་གཡོན་བསྐུམ་ཀུན་ནས་བསྐོར་དགའ། །ཞེས་པ་ནི་བཞུགས་ཚུལ་སྔ་མ་ལས་བཟློག་པའོ། །དགྲ་ཡི་དཔུང་ནི་རྣམ་པར་འཇོམས་མ ༑༑ ཞེས་པ་ནི་མི་མཐུན་པ་ཐམས་ཅད་འཇོམས་པས་སོ། །ཕྱག་འཚལ་ས་གཞིའི་ངོས་ལ་ཕྱག་གི །མཐིལ་གྱིས་སྣུན་ཅིང་ཞབས་ཀྱིས་རྡུང་མ། །ཞེས་པ་ནི་ཕྱག་གཡོན་པ་ས་ལ་བརྡབས་ནས་སྡིགས་མཛུབ་མཛད་པའོ། ཁྲོ་གཉེར་ཅན་མཛད་ཡི་གེ་ཧཱུྃ་གིས། །ཞེས་པ་ནི་ངག་ཏུ་ཡི་གེ་ཧཱུྃ་ཞེས་བརྗོད་པས་ཕྱག་གཡས་རྡོ་རྗེ་འཛིན་པ་དེ་ལས་འོད་ཟེར་འཕྲོས་པས། རིགས་བདུན་གྱི་གནས་བཀང་ནས་དེ་རྣམསས་ཀྱི་བར་ཆད་ཐམས་ཅད་སེལ་བའོ། །རིམ་པ་བདུན་པོ་རྣམས་ནི་འགེངས་མ། ། ཞེས་པ་དང་གཉིས་ཀྱི་དོན་ནོ། །ཕྱག་འཚལ་བདེ་མ་དགེ་མ་ཞི་མ། །ཞེས་པ་ནི་བདེ་བ་ནི་ཟག་མེད་ཀྱི་བདེ་བ་དང་ལྡན་མ། དགེ་མ་ནི་སྤང་བྱ་ཉོན་མོངས་དང་བྲལ་བས་དགེ་མ། མྱ་ངན་འདས་ཞི་སྤྱོད་ཡུལ་ཉྀད་མ། །ཞེས་པ་ནི་རྟོག་པ་ཟད་པས་མྱ་ངན་འདས། སྡུག་བསྔལ་ཞི་བས་ཞི། དེའི་ངང་ལ་སྤྱོད་པའོ། །སྭཱ་ཧཱ་ཨོཾ་དང་ཡང་དག་ལྡན་མ། །སྡིག་པ་ཆེན་པོ་འཇོམས་པ་ཉིད་མ། །ཞེས་པ་ནི་བདག་སྐུའི་ངོ་བོས་ཉོན་མོངས་པ་གཞན་གྱི་སྤང་བྱ་ཉོན་མོངས་པ་འཇོམས་པའོ། །ཕྱག་འཚལ་ཀུན་ནས་བསྐོར་རབ་དགའ་བས། །དགྲ་ཡི་ལུས་ནི་རྣམ་པར་འགེམས་མ།། ཡི་གེ་བཅུ་པའི་ངག་ནི་བཀོད་པའི། །ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་པ་ནི་ཞི་བའི་སྔགས་སོ། །རིག་པ་ཧཱུྃ་ལས་སྒྲོལ་མ་ཉིད་མ། །ཨོཾ་ན་མསྟཱ་རེ། ན་མོ་ཧ་རེ། ཧཱུྃ་ཧ་རེ་སྭཱ་ཧཱ། ཞེས་པ་ཁྲོ་མོའི་སྔགས་སོ། །ཕྱག་འཚལ་ཏུ་རེ་ཞབས་ནི་བརྡབས་པས ༑ ༑ ¡Ã ཞེས་པ་ནི་ཁྲོ་མོར་སྤྲུལ་ནས་ཞབས་ཀྱིས་བྲོ་འཁྲབ་པས་བར་ཆད་རང་སར་ཞི་བའོ། །ཧཱུྃ་གི་རྣམ་པའི་ས་བོན་ཉིད་མ། ། ( ¡¶ ཞ ¡·¡¶ ལུ ¡· - ཞེས་པ་་་་་་་་ཉིད་མ༑༑ ) ཞེས་པ་ནི་ཧཱུྃ་ལས་ཁྲོ་མོའི་སྐུར་བསྐྱེད་པའོ། །རི་རབ་མནྡ་ར་དང་འབིགས་བྱེད ༑ ༑ ཅེས་པ་ནི། སྟོང་གསུམ་གྱི་ཕྱི་རོལ་ན་རི་རབ་མཎྜ་ར་བ་ཞེས་བྱ་བ་ཡང་ཡི་གེ་ཧཱུྃ་

འདིར་ཡིག་སྐྱོན་ཅུང་ཟད་ཡོད་དམ་དཔྱད་ གི་འོད་ཟེར་གྱིས་འབིགས་པར་བྱེད་པའོ། ། འཇིག་རྟེན་གསུམ་པོ་གཡོ་བ་ཉིད་མ། །ཞེས་པ་ནི་འདོད་པའི་ཁམས། གཟུགས་ཁམས ༑ གཟུགས་མེད་ཁམས་གཡོ་བར་བྱེད་པའོ། །ཕྱག་འཚལ་ལྷ་ཡི་མཚོ་ཡི་རྣམ་པའི། །རི་དྭགས་རྟགས་ཅན་ཕྱག་ན་བསྣམས་མ། །ཞེས་པ་ནི་ལྷའི་མཚོ་ལྟ་བུའི་ཟླ་བའི་དཀྱིལ་འཁོར་ཕྱག་ན་བསྣམས་པ་དེས་ཉོན་མོངས་པའི་དུག་སེལ་བའི་རྟགས་སོ། །རི་དྭགས་རྟགས་ཅན་ཞེས་པ་ཟླ་བའོ། །ཏཱ་ར་གཉིས་བརྗོད་ཕཊ་ཀྱི་ཡི་གེས། །དུག་རྣམས་མ་ལུས་པར་ནི་སེལ་མ། །ཞེས་པ་ནི་ཏཱ་རེ་ཞེས་པའི་སྔགས་དེས་བརྟན་པ་དང་གཡོ་བའི་དུག་སེལ་བའོ། །ཕྱག་འཚལ་ལྷ་ཡི་ཚོགས་ཀྱི་རྒྱལ་པོ། །ལྷ་དང་མིའམ་ཅི་ཡིས་བསྟེན་མ། །ཞེས་པ་གཉིས་ནི་ལྷ་ཚོགས་དེ་རྣམས་ཀྱི་དཔོན་ནམ་མིའམ་ཅིའི་རྒྱལ་པོ་ལྗོན་པ་ལ་སོགས་པས་ཞབས་ལ་མཆོད་པའོ ༑ ༑ ཀུན་ནས་གོ་ཆ་དགའ་བའི་བརྗེད་ཀྱིས། །ཞེས་པ་ནི་ལྷའི་སྐུ་དང་སྔགས་ཀྱི་གོ་ཆའི་ཚུལ་དུ་བྱས་པའོ། །རྩོད་དང་རྨི་ལམ་ངན་པ་སེལ་མ། །ཞེས་པ་ནི་མུ་སྟེགས་ཀྱི་རྩོད་པ་དང་རྨི་ལམ་ངན་པ་སེལ་བའོ། །ཕྱག་འཚལ་ཉི་མ་ཟླ་བ་རྒྱས་པའི ༑ ༑ སྤྱན་གཉྀས་པོ་ལ་འོད་རབ་གསལ་མ། །ཧ་ར་གཉིས་བརྗོད་ཏུཏྟཱ་རཱ་ཡིས།། ཤིན་ཏུ་དྲག་པོའི་རིམས་ནད་སེལ་མ། །ཞེས་པ་ནི་ཉི་མ་ཟླ་བ་རྒྱས་པ་ནི། སྤྱན་གཡས་པ་ཟླ་བ། གཡོན་པ་ཉི་མས་མཚོན་པའོ། །འོད་རབ་གསལ་མ་ནི་གོང་གི་ཉི་ཟླ་གཉིས་ལས་འོད་འབྱུང་ཞིང་གསལ་བའོ། །ཧ་ར་གཉིས་བརྗོད་ཅེས་པ་ནི། ཞི་ཁྲོ་གཉིས་ཀྱི་སྔགས་ཀྱི་གསུང་གིས་ཤིན་ཏུ་དྲག་པོའི་རིམས་ལ་སོགས་པ་སེལ་བའོ ༑ ༑ ཕྱག་འཚལ་དེ་ཉིད་གསུམ་རྣམས་བཀོད་པའི། །ཞེས་པ་ནི་སྐུ་གསུང་ཐུགས་ལ་ཨོཾ་ཨཱཿཧཱུྃ་གསུམ་བཀོད་པའོ། །ཞི་བའི་མཐུ་དང་ཡང་དག་ལྡན་མ་ནི་ཉོན་མོངས་པ་ཞི་བའི་མཐུ་དང་ལྡན་པའོ། །གདོན་དང་རོ་ལངས་གནོད་སྦྱིན་ཚོགས་རྣམས ༑ ༑ ཞེས་པ་ནི་བར་དུ་གཅོད་པ་ཐམས་ཅད་ཞི་བའོ། །འཇོམས་པ་ཏུ་རེ་རབ་མཆོག་ཉིད་མ།

།ཞེས་པ་ནི་ཡི་གེ་བཅུ་པའི་སྔགས་ཀྱི་མཐུས་མི་མཐུན་པའི་ཕྱོགས་ཐམས་ཅད་འཇོམས་པའོ། །རྩ་བའི་སྔགས་ཀྱིས་བསྟོད་པ་འདི་དང༌། །ཞེས་པ་ནི་ཞི་བ་དང་ཁྲོ་མོའི་རྩ་བའི་སྔགས་ཀྱི་བསྟོད་པ་འདི་དང༌། ཕྱག་འཚལ་བ་ནི་ཉི་ཤུ་རྩ་གཅིག་གིས་བསྟོད་པ་འདི་རང་ངོ༌།། །།༈ ལྷ་མོ་ལ་གུས་ཡང་དག་ལྡན་པས། །ལུས་ངག་ཡིད་གསུམ་གུས་པས་ལྷ་མོ་ལ། བློ་ལྡན་གང་གིས་རབ་དད་བརྗོད་པས། །སྲོད་དང་ཐོ་རངས་ལངས་པར་བྱས་ནས། །སྲོད་ཁྲོ་མོའི་སྐུར་དྲན་པས། ཐོ་རངས་ཞི་བའི་སྐུར་དྲན་པའོ ༑ ༑ དྲན་པས་མི་འཇིགས་ཐམས་ཅད་རབ་སྟེར། །ཞེས་པ་ནི་ལྷའི་སྐུ་དྲན་པ་ཙམ་གྱིས་མི་འཇིགས་པ་སྟེར་བའོ། །སྡིག་པ་ཐམས་ཅད་རབ་ཏུ་ཞི་བ་ནི་དྲན་པ་ཙམ་གྱིས་སོ། །ངན་འགྲོ་ཐམས་ཅད་འཇོམས་པ་ཉིད་དོ། །ངན་འགྲོའི་འབྲས་བུ་ཞི ༑ རྒྱལ་བ་བྱེ་བ་ཕྲག་བདུན་རྣམས་ཀྱིས། །བར་མ་ཆད་པར་བདག་ལ། མྱུར་དུ་དབང་ནི་བསྐུར་བར་འགྱུར་ལ། །ཚེ་འདི་ཉིད་ལ་ཆེ་བ་ཉིད་ནི་འཐོབ་ཅིང༌། ཐུན་མོང་གི་འབྲས་བུའོ། །དེར་ཡང་མ་ཟད་དེ། སངས་རྒྱས་གོ་འཕང་མཐར་ཐུག་དེར་འགྲོ ༑ ༑ དེ་ཡིས་དུག་ནི་དྲག་པོ་ཆེན་པོ། །རྐུན་པོ་ལ་སོགས་པའོ། །བརྟན་གནས་པའམ་གཞན་ཡང་འགྲོ་བ། །སྦྲུལ་ལ་སོགས་པའི་འཇིགས་པ། ཟོས་པ་དང་ནི་འཐུངས་པ་ཉིད་ཀྱང༌། །དུག་ཟོས་པ་དང་འཐུངས་པ་ཉིད་ཀྱང་དྲན་པས་རབ་ཏུ་སེལ་བ་ཉིད་ཐོབ། །བསྟོད་པ་དང་སྔགས་དང་ལྷ་དྲན་པས་དུག་རྣམས་སེལ། གདོན་དང་རིམས་དང་དུག་གིས་གཟིར་བའི། །རྒྱུ་དང་འབྲས་བུས་བསྡུས་པའི། སྡུག་བསྔལ་ཚོགས་ནི་རྣམ་པར་སྤངས་ཏེ། །སེམས་ཅན་གཞན་པ་རྣམས་ལ་ཡང་ངོ་

༑ ༑ བདག་གིས་དེ་གཞན་དུ་སེམས་ཅན་གཞན་པ་རྣམས་ལ་ཕན་པར་ནུས་སོ།། གཉིས་གསུམ་བདུན་དུ་མངོན་པར་བརྗོད་ན། །བདག་དང་མདུན་ན་ལྷ་མོ་བསྟེན་པའི་ཕྱིར་ཅིས་ཀྱང་འདོན་ནོ། །བུ་འདོད་པས་ནི་བུ་ཐོབ་འགྱུར་ཞིང༌། །ནོར་འདོད་པས་ནི་ནོར་རྣམས་ཉིད་འཐོབ། །འདོད་པ་ཐམས་ཅད་ཐོབ་པར་འགྱུར་ཏེ། ། མཆོག་དང་ཐུན་མོང་ཐམས་ཅད་འགྲུབ། བགེགས་རྣམས་མེད་ཅིང་སོ་སོར་འཇོམས་འགྱུར། །ཟློས་པ་ལ་བར་ཆད་མེད་པས་བགེགས་རྣམས་མེད། སྤང་བྱ་རེ་གཉེན་པོ་རེས་འཇོམས་པས་སོ་སོར་འགྱུར་རོ། །བཅོམ་ལྡན་འདས་མ་སྒྲོལ་མ་ལ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་ཆེན་པོས་བསྟོད་པ་གསུངས་པ། སློབ་དཔོན་འཕགས་པ་ཀླུ་སྒྲུབ་ནས་བརྒྱུད་པ་ལོ་ཙཱ་བ་གཉན་གྱིས་བསྒྱུར་བ། རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་གཏན་ལ་ཕབ་པའོ། ། ཕྱག་འཚལ་ཉི་ཤུ་རྩ་གཅིག་གི་བསྟོད་པའི་རྣམ་པར་བཤད་པ་གསལ་བའི་འོད་ཟེར་ཞེས་བྱ་བ་རྫོགས་སོ།། །།༄༅། །སྒྲོལ་མའི་སྒྲུབ་ཐབས་ཡན་ལག་དྲུག་པ་ཞེས་བྱ་བ་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །ཐུགས་རྗེའི་བདག་ཉིད་ཤེས་རབ་དངོས། །དཔལ་ལྡན་མ་དེར་ཕྱག་འཚལ་ལོ། །དེ་མཉེས་བྱ་བའི་ཆོ་ག་ནི། །ཤིན་ཏུ་གསལ་བར་བྲི་བར་བྱ། །བདེ་བ་ཅན་གྱི་འཇིག་རྟེན་དུ་མངོན་པར་རྫོགས་པ་སངས་རྒྱས་པ་དེ་བཞིན་གཤེགས་པ་འོད་དཔག་ཏུ་མེད་པས་འཇིག་རྟེན་གྱི་ཁམས་མཐའ་ཡས་པ་སངས་རྒྱས་གཞན་གྱི་ཞིང་ཁམས་སུ་མཛད་པ་བསམ་གྱིས་མི་ཁྱབ་པ་ ( ¡¶ ལུ ¡· + ཅིག་མཛད་པ་ ) ལས། མི་མཇེད་ཀྱི་འཇིག་རྟེན་འདིར་ཡང་སྐྱེས་པས་འདུལ་བ་ལ་སྤྱན་རས་གཟིགས། བུད་མེད་ཀྱིས་འདུལ་བ་ལ་རྗེ་བཙུན་མ་སྒྲོལ་མར་སྤྲུལ་ནས་སེམས་ཅན་གྱི་དོན་བྱེད་པ་ཡིན་ནོ། །དེ་ལ་འཛམ་བུའི་གླིང་གི་ལྷོ་ཕྱོགས་རི་བོ་གྲུ་འཛིན་ཞེས་བྱ་བའི་སྟེང་ན། ཨཱརྱ་ལོ་ཀེ་ཤྭ་ར་འཁོར་ལྷ་ལས་ལྷུས་ཆེ་བ་ལ་ཆོས་གསུངས་ལ། འོག་ན་ནི་རྗེ་བཙུན་མ་སྒྲོལ་མ་འཁོར་ཀླུ་དང་ལྷ་མ་ཡིན་ལས་ལྷུས་ཆེ་བ་ལ་ཆོས་གསུངས་ཏེ།

སྤྲུལ་པའི་སྐུའི་གཙོ་བོ་གཉིས་དེ་ན་བཞུགས་སོ། །གཞན་ཡང་རི་དེ་ན་སངས་རྒྱས་ཀྱི་སྤྲུལ་པ་བོ་ངྷི་ས་ཏྭ་དུ་མས་གང་ནས་བཞུགས་སོ་ཞེས་འབྱུང་ངོ༌། །རི་དེར་སངས་རྒྱས་ཀྱིས་སྒྲོལ་མའི་རྒྱུད་ཀྱང་གསུངས་ཏེ། སྒྲོལ་མ་རྒྱ་མཚོའི་རྒྱུད་ཅེས་བྱ་བ་ཙམ་གྱིས་སེམས་ཅན་གྱི་དོན་བྱས་ནས། མ་འོངས་པའི་སེམས་ཅན་ལ་མཁོ་བར་མི་འགྱུར་བའི་ཕྱིར་རྒྱ་མཚོར་ནུབ་བོ། །དེའི་རྗེས་སུ་རྒྱ་མཚོའི་རྒྱུད་ཆུང་ཞིག་གསུངས་ནས་ཡང་དེ་བཞིན་དུ་ནུབ་བོ། །དེ་ནས་མ་འོངས་པའི་ ( ¡¶ ལུ ¡· + སྐྱེ་བོའི་ ) དོན་དུ་སྒྲོལ་མ་མངོན་པར་འབྱུང་བ་ཞེས་བྱ་བའི་རྒྱུད་དང༌། སྤྱན་རས་གཟིགས་ཀུ་རུ་ཀུལླེ་ཞེས་བྱ་བའི་རྟོག་པ་གསུངས་སོ། །དེ་ལ་མངོན་པར་འབྱུང་བའི་རྒྱུད་ལ་བརྟེན་ནས་སློབ་དཔོན་ཀླུ་སྒྲུབ་ཀྱིས་སྒྲོལ་མའི་སྒྲུབ་ཐབས་མཛད་དེ། སེམས་ཅན་རྣམས་ལ་རྒྱ་ཆེར་བསྟན་ཏོ། །སློབ་དཔོན་ཀླུ་སྒྲུབ་ཀྱིས་སློབ་མ་བ་ལི་ཏ་པ་ལ། དེས་སངས་རྒྱས་ཡེ་ཤེས་ཞབས་ལ། དེས་མར་མེ་མཛད་བཟང་པོ་ལ། དེས་དཔལ་སྡེ་ལ། དེས་བི་མ་ལ་གུཔྟ་ལ། དེས་རིན་ཆེན་རྡོ་རྗེ་ལ། དེས་རཏྣ་ཀཱིརྟི་ལ། དེས་པནྡ་པ་ཆེན་པོ་ལ། དེས་གཉན་ལོ་ཙཱ་བ་ལ། དེས་གནང་ཁའུ་པ་ལ། གཉན་དང༌། ཁའུ་པ་གཉིས་ཀ་ལ་ས་སྐྱ་པས་གསན་ནོ།། །།༈ ན་མ་སྟཱ་རཱ་ཡཻ། རྗེ་བཙུན་མའི་མངོན་པར་རྟོགས་པ་ལ་དོན་དྲུག་སྟེ ༑ བསྙེན་པ་དང༌། སྒྲུབ་པ་དང༌། ཐུན་མཚམས་སུ་གཏོར་མ་གཏོང་བ་དང༌། སྲུང་འཁོར་དང༌། ཆོམ་རྐུན་བཅིང་བ་དང༌། མཚན་བརྒྱ་རྩ་བརྒྱད་པ་དང༌། གཟུངས་སྔགས་ཀྱི་ལུང་བླང་ཞིང་འདོན་པའི་ཆོ་གའོ། །དང་པོ་ནི་དབང་ཐོབ་པ་མིན་ན་འཇུག་པའི་སེམས་བསྐྱེད་བྱ་ཞིང༌། སྡོམ་པ་དང་ལྡན་པའི་གང་ཟག་གིས་གདོང་ལ་སོགས་པ་དག་པར་བྱས་ཏེ། བདེ་བའི་སྟན་ལ་འདུག་ལ། བདག་དང་སེམས་ཅན་ཐམས་ཅད་སངས་རྒྱས་ཀྱི་ས་ཐོབ་པར་བྱ་བའི་དོན་དུ་རྗེ་བཙུན་མ་བསྒྲུབ་པར་བྱའོ། །སྙམ་པའི་བསམ་པ་དང་ལྡན་པས་འདི་ལྟར་བསྒོམ་པར་བྱ་སྟེ། རང་གི་སྙིང་གར་པྃ་དང་ཨ་ལས་པདྨ་དང༌།

ཟླ་བའི་དཀྱིལ་འཁོར་གྱི་སྟེང་དུ་ཏཱྃ་ལྗང་གུ་བསམས་ལ། དེའི་འོད་ཀྱིས་རྗེ་བཙུན་མ་ལ་བླ་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས ༑ དེ་ལ་ཡིད་ལས་བྱུང་བའི་མེ་ཏོག་ལ་སོགས་པའི་མཆོད་པ་ལྔ་སྔགས་དང་བཅས་པས་དབུལ། དེའི་སྤྱན་སྔར་གུར་ལས་བྱུང་བའི་ཡན་ལག་བདུན་པ་བྱ་སྟེ། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས ༑ ༑ འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང་ ༑ ༑ སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི ༑ ༑ རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི ༑ ༑ བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་འགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི།། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་བརྗོད་དོ། །དེ་ཡང་ཡན་ལག་བདུན་པ་ཇི་ལྟར་བྱ་སྙམ་ན། རྐང་པ་དང་པོ་གཉིས་ཀྱིས་རྟེན་གྱི་སྤྱན་སྔར་སྡིག་པ་བཤགས་པ་དང༌། རྐང་པ་གསུམ་པས་དགེ་བའི་རྩ་བ་ལ་རྗེས་སུ་ཡི་རང་བ་དང༌། རྐང་པ་བཞི་པས་དོན་དམ་བྱང་ཆུབ་ཀྱི་སེམས་བདག་མེད་པར་བསྒོམ་པ་དང༌། ལྔ་པ་དང༌། དྲུག་པས་སྐྱབས་སུ་འགྲོ་བ་དང༌། དེ་ནས་ཤློ་ཀ་གཅིག་གིས་སྨོན་པའི་བདག་ཉིད་ཀྱི་སེམས་བསྐྱེད་པ་དང༌། དེ་ནས་རྐང་པ་གཅིག་གིས་འཇུག་པའི་སེམས་བསྐྱེད་པ་དང༌། ཐ་མའི་རྐང་པ་གཅིག་གིས་བསྔོ་བ་སྟེ་བདུན་ནོ ༑ ༑ དེ་ནས་ཚད་མེད་པ་བཞི་བསྒོམ་སྟེ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བྱམས་པ་དང༌། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་སྙིང་རྗེ་དང༌། བདེ་བ་དང་ཡུན་རིང་དུ་མི་འབྲལ་བར་གྱུར་ཅིག་སྙམ་པའི་དགའ་བ་དང༌། སེམས་ཅན་ཐམས་ཅད་འཇིག་རྟེན་གྱི་ཆོས་བརྒྱད་མགོ་སྙོམས་པར་གྱུར་ཅིག་སྙམ་པའི་བཏང་སྙོམས་བསྒོམ་སྟེ།

དེ་དག་བསོད་ནམས་ཀྱི་ཚོགས་སོ། །དེ་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་པས་ཡེ་ཤེས་ཀྱི་ཚོགས་བསགས་སྣང་བ་ཐམས་ཅད་མི་དམིགས་པའི་སྟོང་པར་བསྒོམ། དེ་ནས་སྟོང་པའི་ངང་ལས་ལྷའི་སྐུ་སྒྱུ་མ་ལྟ་བུར་ལངས་ལ་སེམས་ཅན་གྱི་དོན་བྱ་སྙམ་པ་དང༌། སྟོང་པའི་ངང་ལས་པྃ་དང་ཨ་ལས་པད་ཟླའི་སྟེང་དུ་ཏཱྃ་ལས་ཨུཏྤལ་ཏཱྃ་གིས་མཚན་པ། དེ་ལས་འོད་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་པ་ལས་བདག་ཉིད་རྗེ་བཙུན་མ་སྒྲོལ་མ་སྐུ་མདོག་ལྗང་གུ་བུ་མོ་ལོ་བཅུ་དྲུག་ལོན་པ་ལྟ་བུའི་ཆ་ལུགས་ཅན ༑ རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ་དར་སྣ་ཚོགས་ཀྱི་ཤམ་ཐབས་ཅན ༑ སྟོད་གཡོགས་དར་སྲབ་མོས་ནུ་མ་བཀབ་པ། དབུ་སྐྲ་ལི་བའི་གཡོན་ཕྱོགས་གྱེན་དུ་བརྫེས་པ། གཡས་ཕྱོགས་ན་མར་ཅུང་ཟད་འཕྱང་བ། གཡས་པ་མཆོག་སྦྱིན། གཡོན་ཐུགས་ཀར་ཨུཏྤ་ལའི་རྩ་བ་བཟུང་ནས་མེ་ཏོག་རྣ་བའི་ཐད་ཀར་སླེབ་པ། ཟླ་བའི་རྒྱབ་ཡོལ་ཅན་གྱི་སྐུར་བསྒོམ་པར་བྱའོ། །དེ་ནས་དེའི་ཐུགས་ཀར་པད་ཟླའི་སྟེང་དུ་ཏཱྃ་བསམས་ལ། དེའི་འོད་ཀྱིས་པོ་ཏ་ལ་ནས་རྗེ་བཙུན་མ་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་སྤྱན་དྲངས་ལ ༑ བཅོམ་ལྡན་དེ་བཞིན་གཤེགས་པ་ཀུན། །བཅོམ་ལྡན་བདག་ཉིད་ཆེན་པོ་རྣམས ༑ ༑ ཐུགས་རྗེའི་བདག་ཉིད་ཅན་རྣམས་ཀྱིས། ཁྱོད་ཀྱིས་བདག་ལ་དབང་སྐུར་ཅིག །ཅེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བྱའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲྀ་ཡེ་ཧཱུྃ། ཞེས་བརྗོད་པར་བསམ་ཞིང་བུམ་པ་བདུད་རྩིའི་ཆུས་གང་བས་དབང་བསྐུར་ནས་ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན་པར་བསམ་མོ། །དེ་ནས་དབང་བསྐུར་གྱི་ལྷ་དེ་རྣམས་རྗེ་བཙུན་མ་སྒྲོལ་མར་གྱུར་ནས། ཛཿཧཱུྃ་བཾ་ཧོཿས་དགུག་གཞུག་བྱས་པས།

དེ་རྣམས་བདག་གི་ལུས་ལ་ཐིམ་པར་བསམ་མོ། །དེ་ནས་ཨུཏྤ་ལའི་ཕྱག་རྒྱ་བཅིང་བར་བྱ་སྟེ། ཐལ་མོ་སྦྱར་ལ་མཛུབ་མོ་གཉིས་ཀྱིས་གུང་མོ་གཉིས་ཀྱི་སེན་མོ་བཀབ་སྟེ་སྲིན་ལག་གཉིས་ནང་དུ་བཅུག་པ་མཐེ་བོས་མནན་པ་ནི་ཨུཏྤ་ལ་ཁ་བྱེ་བ་སྟེ་འདིས་དཔྲལ་བ་དང་ ༑ མགྲིན་པ་དང༌། སྙིང་ག་དཔུང་གོང་གཉིས་ཏེ་གནས་ལྔར་གཏུག་ཅིང་ཡི་གེ་བཅུ་པ་ཚར་རེ་བཟླས་པས་བྱིན་གྱིས་བརླབ་བོ། །དེ་ནས་སྔགས་བཟླས་ཏེ་སྙིང་གར་ཏཱྃ་ལ་ཡི་གེ་བཅུ་པ་ཁ་དོག་དཀར་པོ་མགོ་གྱེན་ལ་བསྟན་པས་བསྐོར་བར་བསམས་ལ། དེ་ལ་ཀློག་པའི་ཚུལ་དུ་དམིགས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་པ་འབུམ་ཕྲག་གསུམ་བཟླའོ་ཞེས་གསུངས་ན། འབུམ་ཕྲག་བརྒྱད་ཅུའི་གྲངས་ཀྱི་བསྙེན་པ་རྫོགས་པ་ཡིན་ནོ། །ཐུན་མཚམས་སུ་གཏོར་མ་ལ་སོགས་པ་བྱ་སྟེ་འོག་ཏུ་བརྗོད་པར་བྱའོ། །གོང་དུ་བསྙེན་པ་སྟེ་དང་པོའོ། །གཉིས་པ་སྒྲུབ་པའི་བསྙེན་པ་རྫོགས་པའི་གང་ཟག་དེས། མཎྜལ་ལ་བརྟེན་ཏེ་དབང་དུ་བྱ་བར་འདོད་ན། གནས་དབེན་པར་ཟངས་ལ་སོགས་པའི་མཎྜལ་དམར་པོ་ལ་མེ་ཏོག་གི་ཚོམ་བུ་ལྔ་བཀོད་ལ། པཱུ་ཛ་ལྔ་དང་གཏོར་མ་ལྔ་ཡང་དམར་པོར་བཤམས་ལ། སྔ་མ་བཞིན་དུ་ཚོགས་གཉིས་བསགས་པ་སྔོན་དུ་སོང་ནས་པད་ཟླ་ལ་ཏཱྃ་ཡིག་དམར་པོ་ལས། ཨུཏྤལ་དམར་པོ་ཏཱྃ་གིས་མཚན་པ། དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། རྗེ་བཙུན་མ་སྒྲོལ་མ་སྐུ་མདོག་དམར་མོ། གཡས་ལྕགས་ཀྱུ་གཡོན་ཨུཏྤལ་འཛིན་པར་བསྒོམ་སྟེ། དེ་ལ་དབང་བསྐུར་བ་དང༌། ཡེ་ཤེས་པ་གཞུག་པ་དང༌། གནས་ལྔ་བྱིན་གྱིས་བརླབ་པ་སྔར་བཞིན་བྱས་ལ། དེ་ནས་རང་གི་སྙིང་གར་ཏཱྃ་ཡིག་དམར་པོ་ལས་རྗེ་བཙུན་མ་རང་འདྲ་བ་དཔག་ཏུ་མེད་པ་སྤྲོས་ཏེ ༑ རྒྱལ་པོ་ལ་སོགས་པ་གང་ལ་བྱ་བ་དེའི་སྙིང་གར་ལྕགས་ཀྱུས་ཕུགམགྲིན་པར་ཨུཏྤ་ལའི་ཞགས་པས་བཅིངས་ཏེ་མདུན་གྱི་མཎྜལ་གྱི་སྟེང་དུ་བདག་ལ་གུས་པའི་ཚུལ་གྱིས་འགུགས་པར་བསམ་མོ། །དེ་ནས་ཡང་སྙིང་གའི་ཏཱྃ་གི་འོད་དམར་པོ་དེ་ལུས་ལ་ཕོག་པས་དམར་ལམ་ལམ་སོང་བར་བསམ་ཞིང༌།

ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཆེ་གེ་མོ་བྷ་སྭཱ་མ་ན་ཡེ་ཞེས་བཟླས་སོ། །ཐུན་འཇོག་ཀར་བསྒྲུབ་བྱ་བདག་ལ་བསྟིམ་ལ། གཏོར་མ་བཏང་ལ་ཇི་ལྟར་བདེ་བར་སྤྱད་དོ། །དེ་ཐུན་བཞིའི་ངེས་པས་ཞག་བཅོ་ལྔ་ན་འགྲུབ་པར་འགྱུར་རོ། །གཉིས་པ་སྒྲུབ་པའོ།། དེ་ནས་གསུམ་པ་ཐུན་མོང་དུ་གྱུར་པ་ཐུན་མཚམས་སུ་གཏོར་མ་གཏོང་བར་འདོད་ན ༑ བདག་ཉིད་ལྷོ་ཕྱོགས་པོ་ཏ་ལར་ཁ་ལྟ་བ་དངོས་སུ་མ་གྲུབ་ན་མོས་པར་བྱས་ལ ༑ རྡོ་རྗེ་སྐྱིལ་ཀྲུང་བྱ་བའམ་མོས་པ་བྱ་ཞིང་ཐལ་མོ་སྦྱར་ལ་གཏོར་མ་བདུད་རྩི་རྒྱ་དང་ཚད་མེད་པར་བྱིན་ ཡི་གེ་གསུམ་གྱིས་གསུང་ གྱིས་བརླབ། པོ་ཏ་ལ་ནས་བདག་ལ་རྗེ་བཙུན་མའི་ཐུགས་རྗེས་དགོངས་པའི་ཚུལ་གྱིས་བཞུགས་པར་བསམ་ཞིང༌། དེའི་ལྗགས་ཀྱིས་གཏོར་མ་གསོལ་བར་བསམ་ཞིང་སྔགས་འདི་སྐད་དུ། ན་མཿསརྦ་བུངྔྷ་བོ་ངྷི་ས་ཏྭཱ་ནཱཾ། ཨ་པྲ་ཏི་ཧ་ཏ་ཤཱ་ས་ནཱ་ནཱཾ་ཧེ་ཧེ་བྷ་ག་ཝ་ཏཱི་མ་ཧཱ་ས་ཏྭ། སརྦ་བུངྔྷ་ཨ་ཝ་ལོ་ཀི་ཏེ། མ་བྷི་ལཾ་བྷ། མ་བྷི་ལཾ་བྷ། ཨི་དཾ་བ་ལིཾ། གྲྀྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཧཱུྃ། སརྦ་བི་སཉྩ་རེ་སྭཱ་ཧཱ། ཞེས་ལན་གསུམ་བརྗོད་པས་དབུལ། དེ་ནས་རྗེ་བཙུན་མས་བདག་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྩལ་དུ་གསོལ། གཞན་ཡང་འཇིགས་པ་ཆེན་པོ་བརྒྱད་ལས་ཐར་བར་མཛད་དུ་གསོལ། ཞེས་པ་དང༌། སྲིད་པའི་སྡུག་བསྔལ་ཐམས་ཅད་ཞི་བར་མཛད་དུ་གསོལ་ཞེས་པའི་མཐར། རང་འདོད་པའི་དོན་གཞན་ཡང་གསོལ་བ་གདབ་བོ། །གཏོར་མའི་ཆོ་གའོ། །བཞི་པ་སྲུང་བའི་འཁོར་ལོ་ནི། ཟླ་བ་ཡར་ངོའི་ཚེས་གྲངས་ཁ་ཡར་ལ། རས་སམ། གྲོ་གའམ། ཤིང་ཤུན་ལ་སྣག་ཚ། སྐྱེས་པ་བསྲུང་བ་ལ་གུར་གུམ། བུད་མེད་ལ་གི་ཝང་གིས་འཁོར་ལོ་རྩིབས་བརྒྱད་པ་ལྟེ་བ་མུ་ཁྱུད་དུ་བཅས་པའྀ་ལྟེ་བར་ཨོཾ་དང་ཧཱའི་བར་དུ་ཆེ་གེ་མོ་ལ་རཀྵ་རཀྵ་ཞེས་པ་བྲི ༑ རྩིབས་བརྒྱད་ལ་ཏཱ་རེ་ཏུཏྟཱ་རེ་ཏུ་རེ་སྭཱ། ཞེས་པ་བརྒྱད་གཡས་སྐོར་དུ་བྲི། མུ་ཁྱུད་ལ་ཀཱ་ལི་གཡས་སྐོར།

ཨཱ་ལི་གཡོན་སྐོར་དུ་བྲི། ཡང་ན་ནང་གི་མུ་ཁྱུད་ལ་ཨཱ་ལི་གཡོན་སྐོར་དུ་བྲི། ཕྱིའི་མུ་ཁྱུད་ལ་ཀཱ་ལི་གཡས་སྐོར་དུ་བྲིས་ནས། དེ་ནས་མཎྜལ་དང་པཱུ་ཛ་བཤམས། ཙཀྲ་ཟངས་གཞོང་ལ་སོགས་པར་བཞག་ལ། རང་རྗེ་བཙུན་མར་བསྒོམས་ལ། སྭ་བྷཱ་ཝས་སྟོང་པར་བསྒོམ། དེའི་ངང་ལས་ཏཱྃ་གྱུར་པ་ལས ༑ སྔར་གྱི་ཙཀྲ་བྲིས་པ་བཞིན་བསམས་ལ། དེའི་ཡི་གེ་རྣམས་དང་སྙིང་གའི་ས་བོན་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་འཁོར་ལོ་སྤྱན་དྲངས་ལ་དེ་ལ་བསྟིམ་ལ་མཆོད་པ་འབྱོར་ཚད་དབུལ ༑ རྗེ་བཙུན་མའི་གཏོར་མ་ཡང་བཏང་ངོ༌། །དེ་ནས་འཁོར་ལོ་དེ་དྲིལ་ལ་རང་ངམ་གཞན་གང་ཡིན་པའི་སྐྱེས་པའི་དཔུང་པ་གཡོན། བུད་མེད་ཀྱི་གཡས་གང་རུང་གི་མགུལ་དུ་བཏགས་ན་སྲུང་བའི་མཆོག་གོ །ལྔ་པ་ཆོམ་རྐུན་བཅིང་བར་འདོད་ན། བདག་ཉིད་ཁ་པོ་ཏ་ལར་བལྟས་ལ་རྡོ་རྗེ་སྐྱིལ་ཀྲུང་བཅས་ཏེ། ལག་པ་ཐལ་མོ་སྙིང་གར་སྦྱར་ལ། རྗེ་བཙུན་མ་པོ་ཏ་ལའི་བྲག་གསེབ་ནས་བདག་ལ་ཐུགས་རྗེས་རྩེ་གཅིག་ཏུ་དགོངས་པར་བསམས་ལ་གུས་པར་བྱ། དེ་ནས་བདག་གི་དབུགས་ཕྱིར་རྒྱུ་བའི་དུས་སུ་སྣ་གཡོན་ནས་འོད་ཟེར་སོང་ནས། རྗེ་བཙུན་མའི་ཤངས་གཡས་པར་ཞུགས་ནས་གཡོན་ནས་འོད་བྱུང་ནས་བདག་ཇི་སྲིད་འགྲོ་དགོས་པའི་གནས་ནས་བསྐོར་ཏེ། རང་གི་གོས་ལ་སོགས་པ་ལ་འོད་ཀྱི་སྣ་གཏད་ལ་མདུད་པ་བྱ། དབུགས་བསྡམས་ལ་གོམ་པར་ཉེར་གཅིག་འགྲོ། དེའི་བར་དུ་གཟུངས་སྔགས་འདོན། དེ་ལྟར་བྱས་ན་ཟླ་བ་གཅིག་གི་ལམ་དུ་འགྲོ་བ་ཡང་ཐུབ་ལ། ཉིན་མོར་བྱས་པ་མཚན་མོར་བསྡུ། མཚན་མོར་བྱས་པ་ཐོ་རངས་བསྡུའོ ༑ ༑ མ་བསྡུས་ན་དེ་གང་ན་གནས་པ་རྣམས་ལ་གནོད་པའི་ཕྱིར་རོ། །ཤིན་ཏུ་འཇིགས་པ་ཆེ་བའམ་རྐུན་པོ་ཡོད་དུ་དོགས་ན། བླ་མ་བ་རི་བའི་གདམས་པ་ནི། མུ་སྟེགས་གཅེས་བུ་སྔོ་ཀྲང་ངེ་བ། ཕྲག་པ་གཡས་པ་ལ་བེར་ཀ་བཀལ་བའི་མདུན་ཕྱོགས་སུ་རྔ་བཏགས། རྒྱབ་ཕྱོགས་སུ་རྔ་མ་བཏགས་པའི་གཡས་གཡོན་གཉིས་ན་རེ་རེ་འདུག་པར་བསམ་མོ།

།དེ་ནས་གཅན་གཟན་གདུག་པ་ཅན་དང༌། ཆོམ་རྐུན་ལ་སོགས་པ་ཐམས་ཅད་ཐུབ་པར་འགྱུར། ཆོམ་རྐུན་བཅིང་བ་བསྟན་ཏོ། ། དྲུག་པ་མཚན་བརྒྱ་རྩ་བརྒྱད་པ་དང༌། གཟུངས་ཀྱི་ལུང་བླང་ཞིང་འདོན་པའི་ཆོ་ག་ལ་གཉིས། ལུང་དང༌། གདོན་པའོ། །དང་པོ་ལ་གཉིས། རྗེས་སུ་བཟླས་པའྀ་ལུང་དང་ ༑ དམ་བཅའ་བའི་ལུང་ངོ༌། །དང་པོ་མཚན་བརྒྱ་རྩ་བརྒྱད་པའི་རྗེས་སུ་བཟླས་པའི་ལུང་ལེན་པར་འདོད་ན། གཏོར་མ་བཅས་ནས་སློབ་མས་ཕྱག་བྱས་ཏེ ༑ མེ་ཏོག་ལག་ཏུ་བཟུང་བས་ཐལ་མོ་སྦྱར་ཏེ། སློབ་དཔོན་རྗེ་བཙུན་སྒྲོལ་མ་ཐུགས་རྗེ་ཆེན་པོ་དང་ལྡན་པར་མོས་པ་བྱས་ལ། དེའི་གསུང་གིས་བདག་ལ་བྱིན་གྱིས་བརླབ་པར་བསམ་སྟེ། བླ་མའི་རྗེས་སུ་གཟུངས་སྔགས་དང་མཚན་བརྒྱ་རྩ་བརྒྱད་པ་ལན་གསུམ་བཟླས་སོ། །དེ་ནས་གཉིས་པ་དམ་བཅའ་བའི་ལུང་ནི། སློབ་དཔོན་དགོངས་སུ་གསོལ། བདག་མིང་འདྀ་ཞེས་བགྱི་བ་དུས་འདི་ནས་བཟུང་ནས་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྗེ་བཙུན་མའི་སྙིང་པོ་འདི་སྙེད་ཙམ་མམ། གཟུངས་སྔགས་འདི་སྙེད་ཅིག་ཅེས་སམ། མཚན་བརྒྱ་རྩ་བརྒྱད་པ་འདི་སྙེད་ཅིག་འདོན་པར་དམ་བཅའ་ལགས་སོ། །ཞེས་བླ་མའི་རྗེས་སུ་ལན་གསུམ་བཟླས་སོ། །དེ་ནས་མེ་ཏོག་བླ་མ་ལ་ཕུལ་ལ། བླ་མས་ཀྱང་སླར་སློབ་མའི་སྤྱི་བོར་བཞག་གོ །དེ་ཕྱིན་ཆད་བླ་མ་དང་བྱིན་རླབས་མཉམ་པོར་འབྱུང་གསུངས་སོ། །དེ་ནས་འདོན་པར་འདོད་ན་བདག་གི་དཔྲལ་བར་རྗེ་བཙུན་མའི་ཞབས་གཡས་པའི་མཐེ་བོས་རེག་ཅིང༌། སྤྱི་བོར་མཆོག་སྦྱིན་གྱི་ཕྱག་རྒྱས་རེག་པར་བསམས་ལ་གཟུངས་དང་བསྟོད་པ་འདོན་ནོ། །ཐོན་པ་དང་སྤྱི་བོ་ནས་མར་ཐིམ་པས་བྱིན་རླབས་ཞུགས་པར་བསམ་མོ། །དེ་ལ་གཟུངས་སྔགས་ནི་འདི་ཡིན་ཏེ

༑ ན་མཿཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་ངྷི་སཏྭཱ་ཡ། མ་ཧཱ་སཏྭཱ་ཡ། མཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཀྲྀ་ཏེ་སརྦ་དུཥྟ་པྲ་དུཥྟཱ་ན། ཛཾ་བྷ་ཡ། སྟྭཾ་བྷ་ཡ། མོ་ཧཱ་ཡ། བནྡྷ་ཡ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། སརྦ་དུཥྟ་སྟྭམྦྷ་ནི་ཏཱ་རེ་སྭཱ་ཧཱ ༑ གཟུངས་སྔགས་སོ། །མཚན་བརྒྱ་རྩ་བརྒྱད་པ་ནི་ལོགས་སུ་བརྗོད་པར་བྱའོ།། གཟུངས་སྔགས་ཀྱི་ལུང་བླངས་ཤིང་འདོན་པའི་ཆོ་ག་བསྟན་ཟྀན་ཏོ། །ཀླུ་སྒྲུབ་ཡེ་ཤེས་ཞབས་ལས་འོངས་པ་ཡི། །སྒྲོལ་མའི་སྒྲུབ་ཐབས་དུག་ཆུ་སྤངས་པ་འདི། ། ལེགས་པར་བཀོད་ལས་བྱུང་བའི་དགེ་བ་དེས། །འགྲོ་ཀུན་འོད་དཔག་མེད་པ་ཐོབ་པར་ཤོག །རྗེ་བཙུན་འཕགས་མ་སྒྲོལ་མའི་མངོན་པར་རྟོགས་པ་ཡན་ལག་དྲུག་དང་ལྡན་པ། དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་རྫོགས་སོ ༑༑ ༑༑ ༄༅། །སྒྲོལ་མའི་གསོལ་འདེབས་མཎྜལ་བཞི་པ་བཞུགས། །༄༅། །ན་མོ་གུ་ར་ཝེ། སྲོད་དང་ཐོ་རངས་ལངས་པར་བྱས་ནས། ། གཉིས་གསུམ་བདུན་དུ་མངོན་པར་བརྗོད་ན། །བུ་འདོད་པས་ནི་བུ་ཐོབ་འགྱུར་ཞིང་ ༑ ༑ ནོར་འདོད་པས་ནི་ནོར་རྣམས་ཉིད་ཐོབ། །འདོད་པ་ཐམས་ཅད་ཐོབ་པར་འགྱུར་ཏེ། །བགེགས་རྣམས་མེད་ཅིང་སོ་སོར་འཇོམས་གྱུར། །ཞེས་པ་ལ་བརྟེན་ནས་མཎྜལ་བཞི་པའི་གསོ་བ་འདེབས་པ་ལ་གསུམ། སྦྱོར་བ། དངོས་གཞི། རྗེས་སོ། །དང་པོ་ལ་གསུམ ( ¡¶ ཞ ¡· བཞི ) ། དུས་དང༌། གནས་དང༌། རྟེན་དང་མཆོད་པ་བཤམ་པའོ། །དུས་ནི་བསོད་ནམས་བསག་པ་ཡིན་ན་ཚེས་བརྒྱད་དམ་ཉ་སྟོང་ལྟ་བུ་ལ་བྱ། བར་ཆད་སེལ་ན། ནད་རིམས་དང༌། འདྲེ་དང༌། ཆོམ་རྐུན་ལ་སོགས་པ་དང༌། ཕ་རོལ་གྱི་དམག་ཚོགས་དང༌། རྨི་ལམ་ངན་པ་ལ་སོགས་པ་ ( ¡¶ ཞ ¡· + བར་ཆད་ ) བྱུང་བའི་དུས་སུའོ། །འདོད་པའི་དོན་བསྒྲུབ་ན། ནངས་པར་ལྟ་བུ་དོན་སྒྲུབ་པའི་དོ་ནུབ་བྱ་སྟེ་དུས་སུའོ། །གནས་ནི་གཙུག་ལག་ཁང་ངམ། མཆོད་ཁང་ལ་སོགས་པ་ཉམས་དགའ་བར་བྱའོ། །རྟེན་ནི་བླ་མ་ཡི་དམ་སྤྱི་དང༌། དཀོན་མཆོག་གསུམ་གྱི་རྟེན་ལུགས་མ་དང༌།

རས་བྲིས་ལ་སོགས་པ་ཅི་རིགས་པ་དགྲམ། རྗེ་བཙུན་མའི་སྐུ་ལུགས་མའམ། བྲིས་སྐུ་གང་རུང་ཞིག་བཞུགས་སུ་གཞུག་གོ ། ( ¡¶ ཞ ¡· + བཞི་པ་ ) མཆོད་པ་ནི་སྟེང་དུ་བླ་རེ། རྔ་ཡབ་ལ་སོགས་པ་ ¡Ã ཅི་རིགས་པས་ ( ¡¶ ཞ ¡· - ཅི་རིགས་པས་ ) བརྒྱན། མཎྜལ་ནི་རེ་ཁའི་མཎྜལ་ཟླུམ་པོ་ཁོར་ཡུག་གཉིས་པ་བཞི་བྲིའོ། །ཡང་ཤིང་ངམ་འཁར་བའི་མཎྜལ་བཞི། གཅིག་ལས་མེད་ན་ཡང་བསྐྱར་ལ་དབུལ། མར་མེ་བཞི། ལྷ་བཤོས་བཞི། གྲུབ་ན་རེང་བུ་བཞི། ཡོན་ཆབ་དང་ ༑ དྲི་མཆོག་རྣམས་གྲུབ་ན་བཞི་བཞི། མེད་ན་ཅི་རིགས་པ་བཤམ་མོ། །མེ་ཏོག་ནི་ཟངས་གཞོང་ལ་སོགས་པར་བསགས་ལ་གསོལ་བ་འདེབས་ཙ་ན་འཐོར་ཞིང་བྱའོ། །དངོས་གཞི་ལ་གསུམ་སྟེ། སྐྱབས་འགྲོ་སེམས་བསྐྱེད་བྱ་བ་དང༌། དཀོན་མཆོག་སྤྱི་ལ་གསོལ་བ་གདབ་པ་དང༌། རྗེ་བཙུན་མ་ལ་གསོལ་བ་གདབ་པའོ ༑ ༑ དང་པོ་ནི། སངས་རྒྱས་ཆོས་དང་ཚོགས་ཀྱི་མཆོག་བཅས་ལ། །བྱང་ཆུབ་མ་ཐོབ་བར་དུ་བདག་སྐྱབས་མཆི། །བདག་གིས་བསྙེན་སྒྲུབ་བགྱིས་པ་འདི་དག་གིས ༑ ༑ འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་བརྗོད་ལ་དོན་ཡིད་ལ་བྱའོ། །གཉིས་པ་དཀོན་མཆོག་སྤྱི་ལ་མཆོད་པ་བྱ་བ་ནི། དང་པོ་བླ་མ་ལ་ཕྱག་བྱ ༑ དེ་ནས་ཡི་དམ་ལ། དེ་ནས་བུངྔྷ་ལ། དེ་ནས་བྱང་སེམས་ལ་ཕྱག་བྱ། དེ་ནས་མཆོད་པ་དང༌། མཎྜལ་དང་པོ་དབུལ། ཡན་ལག་བདུན་པ་རྒྱས་པའམ་བསྡུས་པ་གང་རུང་བ་ཞིག་བྱས་ལ། འདོད་པའི་དོན་གང་སྒྲུབ་པ་དེ་ལ་གསོལ་བ་དྲག་ཏུ་གདབ་བོ། །གསུམ་པ་རྗེ་བཙུན་མ་ལ་གསོལ་བ་གདབ་པ་ལ་གསུམ་སྟེ། དང་པོ་རྗེ་བཙུན་མའི་རྟེན་མདུན་དུ་བཤམས་ལ། དེའི་ཐུགས་ཀ་ནས་འོད་འཕྲོས་པས་པོ་ཏ་ལ་ནས་ཡེ་ཤེས་པ་སྤྱན་དྲངས་ལ་གཉིས་སུ་མེད་པར་བསྟིམ་མོ། །ཡང་ཐུགས་ཀ་ནས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་མའི་རྣམ་པར་སྤྱན་དྲངས་ལ་བསྟིམ་མོ། །དེ་ནས་དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་མོས་པར་བྱས་ཏེ།

ངག་ཏུ། གློག་དང་འདྲ་བའི་སྤྱན་མངའ་མ། ། དཔའ་མོ་ཏཱ་རེ་ཏུཏྟཱ་རེ། །སངས་རྒྱས་ཞལ་གྱི་པདྨ་ཡི། །གེ་སར་ལས་བྱུང་ཁྱོད་ལ་འདུད ༑ ༑ སྟོན་ཀའི་ཟླ་བ་རྒྱས་པ་ཡི། །དཀྱིལ་འཁོར་དང་མཚུངས་ཞལ་མངའ་མ ༑༑ མཆོག་སྦྱྀན་ཕྱག་རྒྱ་ཨུཏྤ་ལ། །བསྣམས་མ་ཁྱོད་ལ་ཕྱག་འཚལ་ལོ། །འཁོར་བའི་གཟེབ་ལས་ཏུ་རེ་ཡི། །སྭཱ་ཧཱས་ཉོན་མོངས་ཞི་བར་མཛོད། །ཨོཾ་གྱི་ངོ་བོ་ཉིད་ཀྱིས་ནི། །ཚངས་པའི་སྒོ་འབྱེད་ཁྱོད་ལ་འདུད། །འཇིགས་པ་ཆེན་པོ་བརྒྱད་ལས་ནི ༑ ༑ འཇིག་རྟེན་ཐམས་ཅད་སྐྱོབ་པར་མཛད། །ཀུན་གྱི་མ་རུ་གྱུར་པ་ཡི། །སྒྲོལ་མ་ཡུམ་ལ་ཕྱག་འཚལ་ལོ། །ཞེས་པས་ཕྱག་བྱ། དེ་ནས་མཆོད་པ་དབུལ་བ་ནི་ངག་ཏུ། དྲི་མེད་གཙང་ཞིང་ཡན་ལག་བརྒྱད་ལྡན་ཆུ། །ཐང་སྐྱེས་ཆུ་སྐྱེས་ཆུ་ཆེན་མེ་ཏོག་བཅས། །དྲི་ཞིམ་ཡིད་འོང་མཆོད་ཡོན་དམ་པ་འདི། །རྒྱལ་བ་སྐྱེད་པའི་ཡུམ་ལ་མཆོད་པར་བགྱི། །གུ་རུ་ཏཱ་རཱ་བཛྲ་ཨརྒྷཾ་པཱུ་ཛ་ཨཱཿཧཱུྃ། དུས་གསུམ་རྒྱལ་བའི་དབུ་ལ་མཆོད་འབུལ་མ། །པུཥྤེ་དཀར་མོ་ཞལ་གཅིག་ཕྱག་གཉིས་མ། །ཐང་སྐྱེས་ཆུ་སྐྱེས་མེ་ཏོག་བཀོད་མང་བསྣམས། །རྒྱལ་བ་སྐྱེད་པའི་ཡུམ་ལ་མཆོད་པར་བགྱི ༑ ༑ གུ་རུ་ཏཱ་རཱ་བཛྲ་པུཥྤེ་པཱུ་ཛ་ཨཱཿཧཱུྃ། དུས་གསུམ་རྒྱལ་བའི་ཤངས་ལ་མཆོད་འབུལ་མ། །སྤོས་མ་དུད་ཁ་ཞལ་གཅིག་ཕྱག་གཉིས་མ། །ལྷན་སྐྱེས་སྦྱར་དང་ཡོངས་གྱུར་སྤོས་ཁང་བསྣམས། །རྒྱལ་བ་སྐྱེད་པའི་ཡུམ་ལ་མཆོད་པར་བགྱི། །གུ་རུ་ཏཱ་རཱ་བཛྲ་ངྷཱུ་པེ་པཱུ་ཛ་ཨཱཿཧཱུྃ། དུས་གསུམ་རྒྱལ་བའི་སྤྱན་ལ་མཆོད་འབུལ་མ། ། དཱི་པཾ་དམར་སྐྱ་ཞལ་གཅིག་ཕྱག་གཉིས་མ། །ཉི་ཟླ་རིན་ཆེན་སྣང་གསལ་སྣ་ཚོགས་བསྣམས། །རྒྱལ་བ་སྐྱེད་པའི་ཡུམ་ལ་མཆོད་པར་བགྱི། །གུ་རུ་ཏཱ་རཱ་བཛྲ་ཨཱ་ལོ་ཀེ་པཱུ་ཛ་ཨཱཿཧཱུྃ། དུས་གསུམ་རྒྱལ་བའི་ཐུགས་ལ་མཆོད་འབུལ་མ། །དྲི་མ་ལྗང་གུ་ཞལ་གཅིག་ཕྱག་གཉིས་མ། །ཨ་ཀར་ཙནྡན་ག་པུར་དུང་ཆོས་བསྣམས། ། རྒྱལ་བ་སྐྱེད་པའི་ཡུམ་ལ་མཆོད་པར་བགྱི། །གུ་རུ་ཏཱ་རཱ་བཛྲ་གནྡྷེ་པཱུ་ཛ་ཨཱཿཧཱུྃ།

དུས་གསུམ་རྒྱལ་བའི་ལྗགས་ལ་མཆོད་འབུལ་མ། །རོ་མ་དམར་མོ་ཞལ་གཅིག་ཕྱག་གཉིས་མ། །རོ་དང་བཅུད་ལྡན་ལྷ་རྫས་ཞལ་ཟས་བསྣམས། །རྒྱལ་བ་སྐྱེད་པའི་ཡུམ་ལ་མཆོད་པར་བགྱི། །གུ་རུ་ཏཱ་རཱ་བཛྲ་ནཻ་ཝི་དྱེ་པཱུ་ཛ་ཨཱཿཧཱུྃ། དུས་གསུམ་རྒྱལ་བའི་སྙན་ལ་མཆོད་འབུལ་མ། །སྒྲ་མ་སྔོན་མོ་ཞལ་གཅིག་ཕྱག་གཉིས་མ། ། པི་ཝང་གླིང་བུ་སིལ་སྙན་སྣ་ཚོགས་བསྣམས། །རྒྱལ་བ་སྐྱེད་པའི་ཡུལ་ལ་མཆོད་པར་བགྱི། །གུ་རུ་ཏཱ་རཱ་བཛྲ་ཤབྡ་པཱུ་ཛ་ཨཱཿཧཱུྃ། ས་གཞི་སྤོས་ཀྱིས་བྱུགས་ཤིང་ཆག་ཆག་བཏབ། །རི་རབ་གླིང་བཞི་ལེགས་པར་བརྒྱན་པ་འདི། །སངས་རྒྱས་ཞིང་དུ་དམིགས་ནས་ཕུལ་བ་ཡིས། །འགྲོ་ཀུན་རྣམ་དག་ཞིང་དུ་སྐྱེ་བར་ཤོག །གུ་རུ་ཏཱ་རཱ་བཛྲ་མཎྜལ་པཱུ་ཛ་ཨཱཿཧཱུྃ། དེ་ནས་རྗེ་བཙུན་མ་ལ་བློ་བཀལ་བའི་དད་གུས་ཀྱི་བསམ་པ་རྩེ་གཅིག་པས་བསྟོད་པ་ཚར་གཉིས་འདོན་དེ་ནས་དགེ་སློང་མ་དཔའ་མོས་མཛད་པའི་ཡན་ལག་བདུན་པ་ཚར་གཅིག་བྱ་སྟེ། རྗེ་བཙུན་འཕགས་མ་སྒྲོལ་མ་དང༌། །ཕྱོགས་བཅུ་དུས་གསུམ་བཞུགས་པ་ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དང་བས་ཕྱག་འཚལ་ལོ། །མེ་ཏོག་བདུག་སྤོས་མར་མེ་དྲི ༑ ༑ ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ ༑ ༑ འཕགས་མའི་ཚོགས་ཀྱིས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་བཤགས་པར་བགྱི། ། ( ¡¶ ལུ ¡· + ཕྱོགས་བཅུ་རྫོགས་པའི་སངས་རྒྱས་དང༌། ། ) ཉན་ཐོས་རང་རྒྱལ་བྱང་ཆུབ་སེམས། །སོ་སོ་སྐྱེ་བོ་ལ་སོགས་པའི ༑ ༑ ¡Ã རྒྱུ་དང་འབྲས་བུས་བསྡུས་པ་ཡི། ། ( ¡¶ ཞ ¡· དུས་གསུམ་དགེ་བ་ཅི་བསགས་ པ༑ ༑ ) བསོད་ནམས་ལ་ནི་བདག་ཡི་རངས། །སེམས་ཅན་རྣམས་ཀྱི་བསམ་པ་དང་ ༑ ༑ བློ་ཡི་བྱེ་བྲག་ཇི་ལྟ་བར། །ཆེ་ཆུང་ཐུན་མོང་ཐེག་པ་ཡི། །ཆོས་ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོངས་བར། །མྱ་ངན་མི་འདའ་ཐུགས་རྗེ་ཡིས། །སྡུག་བསྔལ་རྒྱ་མཚོར་བྱིང་བ་ཡི།

།སེམས་ཅན་རྣམས་ལ་གཟིགས་སུ་གསོལ ༑ ༑ བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག ༑ ཅེས་པའི་ཡན་ལག་བདུན་པ་བྱའོ། །དེ་ནས་རང་དང་མདུན་གྱི་རྗེ་བཙུན་མ་དམིགས་པ་གསལ་བར་བྱས་ལ། རྩ་སྔགས་ཡི་གེ་བཅུ་པ་གསུམ་བརྒྱ་བགྲང་ངོ་ ༑ ༑ དེ་ཡང་ནད་ཞི་བར་འདོད་ན་ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་གྲ་ཧེ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད། དེ་བཞིན་དུ་གདོན་ཞི་བར་འདོད་ན། སརྦ་དུཥྟཱ་ན་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད། བགེགས་ ( ¡¶ ལུ ¡· གདོན་ ) ཞི་བར་འདོད་ན་སརྦ་བི་གྷྱནཱ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད། རིམས་ནད་ཞི་བར་འདོད་ན་སརྦ་ཛྭ་རི་བྷྱཿཤཱནྟིཾ་ཀུ་རུ་སྭཱ་ཧཱ། དུས་མིན་འཆི་བ་ལ། ཨ་ཀཱ་ལ་མྲྀ་ཏྱུ། ལྟས་ངན་པ་ལ། དུརྨཱི་ཏ། རྨི་ལམ་ངན་པ་ལ། དུརྶོཔྣི། རྣམ་གཡེང་ལ། ཙིཏྟ་ཀུ་ལེ་བྷྱཿ ཞེས་བརྗོད། དགྲ་དང་ཆོམ་རྐུན་ཉེར་འཚེ་ཞི་བར་འདོད་ན། ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་ཨུ་བ་དྲ་བེ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་བརྗོད། དེ་ནས་རྗེ་བཙུན་མ་ལ་བརྩེ་གཅིག་ཏུ་དམིགས་ལ་ཡི་གེ་གཉིས་ཀྱི་སྦྱོར་བ་བླ་མ་ཁ་ཆེ་བའི་གདམས་ངག་ཏཱ་རེ་ཞེས་པ་སུམ་བརྒྱ་བརྗོད། དེ་ནས་མཎྜལ་ཕུལ་ལ་གསོལ་བ་གདབ་སྟེ། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། །བདག་དང་མཐའ་ཡས་སེམས་ཅན་ཐམས་ཅད་ཀྱི། །སྒྲིབ་གཉིས་བྱང་ནས་ཚོགས་གཉིས་ཡོངས་རྫོགས་ཏེ། །རྫོགས་པའི་སངས་རྒྱས་འཐོབ་པར་མཛད་དུ་གསོལ། །དེ་མ་ཐོབ་ཀྱི་ཚེ་རབས་ཀུན་ཏུ་ཡང༌། །ལྷ་དང་མི་ཡི་བདེ་བ་མཆོག་ཐོབ་ནས། །ཐམས་ཅད་མཁྱེན་པ་སྒྲུབ་པར་བྱེད་པ་ཡི། །བར་ཅད་གདོན་བགེགས་རིམས་དང་ནད་ལ་སོགས། །དུས་མིན་འཆི་བར་གྱུར་པ་སྣ་ཚོགས་དང་ ༑༑ རྨི་ལམ་ངན་དང་མཚན་མ་ངན་པ་དང༌། །འཇིགས་པ་བརྒྱད་སོགས་ཉེ་བར་འཚེ་བ་རྣམས། །མྱུར་དུ་ཞི་ཞིང་མེད་པར་མཛད་དུ་གསོལ། །འཇིག་རྟེན་འཇིག་རྟེན་ལས་ནི་འདས་པ་ཡི།

།བཀྲ་ཤིས་བདེ་ལེགས་ཕུན་སུམ་ཚོགས་པ་རྣམས ༑ ༑ འཕེལ་ཞིང་རྒྱས་ནས་བསམ་པའི་དོན་རྣམས་ཀུན། །འབད་མེད་ལྷུན་གྱིས་གྲུབ་པར་མཛད་དུ་གསོལ། །སྒྲུབ་ལ་བརྩོན་ཞིང་དམ་ཆོས་འཕེལ་བ་དང༌། ། རྟག་ཏུ་ཁྱེད་སྒྲུབ་ཞལ་མཆོག་མཐོང་བ་དང༌། །སྟོང་ཉིད་དོན་རྟོགས་བྱང་སེམས་རིན་པོ་ཆེ། །ཡར་ངོའི་ཟླ་ལྟར་འཕེལ་བཞིན་རྒྱས་པར་མཛོད། །ཞེས་གསོལ་བ་གདབ ༑ རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །པདྨ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག །བཀྲ་ཤིས་ནི། བདག་གིས་ཚེ་རབས་ཀུན་ནས་བསྒྲུབས་པའི་ལྷ། །དུས་གསུམ་སངས་རྒྱས་ཀུན་གྱི་ཕྲིན་ལས་མ། །སྔོ་ལྗང་ཞལ་གཅིག་ཕྱག་གཉིས་མྱུར་ཞིང་དཔའ། །ཡུམ་གྱུར་ཨུཏྤལ་བསྣམས་མའི་བཀྲ་ཤིས་ཤོག ༑ རྗེ་བཙུན་མ་ལ་ ¡Ã གསོལ་འདེབས་ ( ¡¶ ཞ ¡· - གསོལ་འདེབས་ ) མཎྜལ་དང་མཆོད་པ་ཚར་གསུམ་དུ་དབུལ་བ་ལས་དང་པོའོ། །གཉིས་པ་ཕྱག་འཚལ་བ་ནི། འཇིག་རྟེན་གསུམ་མགོན་ཡུམ་གྱུར་སྤྱན་ཡངས་མ། །དུས་གསུམ་སངས་རྒྱས་ཐམས་ཅད་སྐྱེད་པའི་ཡུམ། །གཉིས་མེད་ཡེ་ཤེས་ངང་ལས་མ་གཡོས་ཀྱང༌། ། ཐུགས་རྗེའི་དབང་གིས་འགྲོ་དོན་སྣ་ཚོགས་མཛད། །བྱམས་པའི་ཡུམ་གྱུར་ཁྱོད་ལ་ཕྱག་འཚལ་ལོ། །སྐུ་མདོག་ལྗང་གུས་ཕྲིན་ལས་སྣ་ཚོགས་མཛད། །ཡོན་ཏན་རབ་རྒྱས་བཅུ་དྲུག་ལོན་པའི་ཚུལ། །འགྲོ་ལ་རབ་དགེས་ཞལ་ནི་འཛུམ་པ་དང༌།། ཞི་བའི་སྤྱན་གྱིས་འཇིག་རྟེན་གསུམ་ལ་གཟིགས། །ཐུགས་རྗེ་ཆེ་མངའ་ཁྱོད་ལ་ཕྱག་འཚལ་ལོ། །བྱང་སེམས་རང་བཞིན་ཟླ་བ་གདན་དུ་བཏིང༌། །ཉོན་མོངས་མི་བསྐྱོད་རྡོ་རྗེའི་སྐྱིལ་ཀྲུང་བཞུགས། །སྒྲིབ་པ་ཀུན་སྤངས་པདྨའི་གདན་ལ་བཞུགས ༑ ༑ ཟག་མེད་བདེ་རྒྱས་ཟླ་བའི་རྒྱབ་ཡོལ་ཅན། །ཟག་མེད་བདེ་བ་ཆེ་ལ་ཕྱག་འཚལ་ལོ། །ན་བཟའ་མཆོག་དང་རིན་ཆེན་དུ་མས་སྤྲས། །ཕྱག་གཡས་མཆོག་སྦྱིན་སྒྲུབ་ལ་དངོས་གྲུབ་སྟེར། །གཡོན་པ་ཨུཏྤལ་སྐྱོན་བྲལ་དག་པའི་རྟགས ༑ ༑ ཕྱག་གཉིས་ཐབས་དང་ཤེས་རབ་ཟུང་དུ་འབྲེལ།

།མཐའ་བྲལ་ཟུང་འཇུག་སྐུ་ལ་ཕྱག་འཚལ་ལོ། །དེ་ནས་གོང་མ་བཞིན་མཆོད་འབུལ་བྱས་ལ། བསྟོད་པ་ཚར་གསུམ་བཏོན་ལ། ཡན་ལག་བདུན་པ་ནས་བཀྲ་ཤིས་ཀྱི་བར་སྔར་དང་འདྲ། རྗེ་བཙུན་མའི་མཎྜལ་དང་མཆོད་པ་གཉིས་པའོ། །གསུམ་པ་ཕྱག་འཚལ་བ་ནི། ཐུགས་རྗེ་ཆེན་པོ་སྒྲོལ་མ་ཡུམ་ལ་ཕྱག་འཚལ་ལོ། །ཕྱག་སྟོང་སྤྱན་སྟོང་སྒྲོལ་མ་ཡུམ་ལ་ཕྱག་འཚལ་ལོ། །སྨན་པའི་རྒྱལ་པོ་སྒྲོལ་མ་ཡུམ་ལ་ཕྱག་འཚལ་ལཽ། །ཐུགས་རྗེ་ཐབས་མཁས་སྒྲོལ་མ་ཡུམ་ལ་ཕྱག་འཚལ་ལོ། །ས་ལྟར་བརྟན་གྱུར་སྒྲོལ་མ་ཡུམ་ལ་ཕྱག་འཚལ་ལོ། །ཆུ་ལྟར་བསིལ་གྱུར་སྒྲོལ་མ་ཡུམ་ལ་ཕྱག་འཚལ་ལོ། །མེ་ལྟར་སྨིན་མཛད་སྒྲོལ་མ་ཡུམ་ལ་ཕྱག་འཚལ་ལོ། །རླུང་ལྟར་རྒྱས་མཛད་སྒྲོལ་མ་ཡུམ་མ་ཕྱག་འཚལ་ལོ། །ཞེས་པས་ཕྱག་འཚལ་ལོ། །མཆོད་འབུལ་གོང་དང་འདྲ། དེ་ནས་བསྟོད་པ་ཚར་བདུན་གདོན། ཡན་ལག་བདུན་པ་སྔར་དང་འདྲ། དེ་ནས་རྩ་སྔགས་ལ་གང་ཞི་བར་འདོད་པའི་སྤེལ་ཚིག་བཏགས་ལ་སྟོང་དུ་ཁ་ཚང་བར་བྱ་བའི་ཕྱིར་བཞི་བརྒྱ་བགྲང་ངོ༌། །གོང་མ་བཞིན་ཡི་གེ་གཉིས་ཀྱི་སྦྱོར་བ་ཏཱ་རེ་ཞེས་པ་བཞི་བརྒྱ་བགྲང་ངོ༌། །དེ་ནས་མཎྜལ་ཐ་མ་དབུལ། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། །ཞེས་པ་ནས། བཀྲ་ཤིས་ཀྱི་བར་སྔར་དང་འདྲ་སྟེ་མཎྜལ་བཞི་པའོ། །མཐར་མཆོད་དབུལ་བྱ་བ་དང༌། འདོད་པའི་དོན་ལ་གསོལ་བ་གདབ་པ་དང༌། བཀྲ་ཤིས་ཀྱི་བར་ལ་ལོང་ཡོད་ཅིང་སྤྲོས་པ་ལ་དགའ་ན་དབྱངས་སུ་གྲུབ་ནའང་དགའོ། །མ་གྲུབ་ན་ཚིགས་བཅད་ཀྱིས་ཀྱང་བཏུབ་བོ། །མཇུག་དགེ་བ་བསྔོ་བ་ནི། བདག་གི་དགེ་བའི་རྩ་བ་འདི་ལ་བརྟེན་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་སྐུ་གསུམ་ཡོན་ཏན་ཕྲིན་ལས་དང་བཅས་པ་མྱུར་དུ་ཐོབ་ནས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་སྡུག་བསྔལ་གྱི་རྒྱ་མཚོ་ཆེན་པོ་མྱུར་དུ་སྐེམས་པར་གྱུར་ཅིག སེམས་ཅན་མ་བསྒྲལ་བ་རྣམས་སྒྲོལ་བའི་མཐུ་ཐོགས་པ་མེད་པ་དང་ལྡན་པར་གྱུར་ཅིག སེམས་ཅན་མ་གྲོལ་བ་རྣམས་དགྲོལ་བའི་མཐུ་ཐོགས་པ་མེད་པ་དང་ལྡན་པར་གྱུར་ཅིག

( ¡¶ ལུ ¡· + སེམས་ཅན་དབུགས་མ་ཕྱིན་པ་རྣམས་དབུགས་དབྱུང་བའི་མཐུ་ཐོགས་པ་མེད་པ་དང་ལྡན་པར་གྱུར་ཅིག ) སེམས་ཅན་མྱ་ངན་ལས་མ་འདས་པ་རྣམས་མྱ་ངན་ལས་ཟློ་བར་བྱེད་པའི་མཐུ་ཐོགས་པ་མེད་པ་དང་ལྡན་པར་གྱུར་ཅིག དུས་གསུམ་གྱི་སངས་རྒྱས་ཐམས་ཅད་ཀྱི་བསླབ་པའི་གཞི་མཐའ་དག་ལ་རྗེས་སུ་སློབ་ཅིང་ ༑ བྱང་ཆུབ་སེམས་པའི་སྤྱོད་པ་རླབས་པོ་ཆེ་སྤྱད་པ་ལ་མཐུ་ཐོགས་པ་མེད་པ་དང་ལྡན་པར་གྱུར་ཅིག སྒྲོལ་མ་མཎྜལ་བཞི་པའི་གསོལ་འདེབས་རྗེ་བཙུན་གྲགས་པ་རྒྱལ་མཚན་གྱིས་མཛད་པའོ།། །། ཨི་ཐི།། །། གཏོར་མ་བཞི་བཤམས་པའི་དང་པོ་བཅོམ་ལྡན་འདས་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་ལ་དབུལ། གཉིས་པ་ཆོས་སྐྱོང་ལ་ཕུལ་ལ་ཕྲིན་ལས་གཞོལ། གསུམ་པ་རིགས་དྲུག་ཀུན་ལ་སྦྱིན། བཞི་པ་གཞི་བདག་ལ་ཚིམ་པར་སྦྱིན་ནོ། །འདི་བྲིས་དགེ་བས་རྗེ་བཙུན་མ། །མཉེས་ནས་བདག་གི་སྡིག་སྒྲིབ་རྣམས། །བསལ་ནས་འགྲོ་བའི་དོན་དུ་ནི། །རྫོགས་པའི་སངས་རྒྱས་མྱུར་ཐོབ་ཤོག །མཾ་ག་ལཾ།། །།༄༅། །རྗེ་བཙུན་པའི་མནལ་ལམ་བཞུགས། ། ༄༅། །ཨོཾ་སྭ་སྟི་སིངྔྷཾ། བླ་མ་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་ཞལ་ནས། ཁོ་བོ་ལོ་

( ¡¶ ཞ ¡· - ལོ་ ) བཅོ་བརྒྱད་པའི་དུས་ན་གཡང་བར་ཉི་མ་ཕྱེད་ཙམ་ན། གཉིད་དུ་སོང་བའི་རྨི་ལམ་ན་མཚན་བརྗོད་ཅིག་སྔར་ཐུགས་ལ་བཟུང་བ་མེད་པར། སྐྱེ་བ་སྔ་མ་ལ་བཟུང་བ་ཡིན་བྱས་ནས། ཁ་ཏོན་བྱས་པས་ཕྱེད་ཙམ་སོང་ཙ་ན་མནལ་སད། དེའི་དུས་ན་ཚིག་འགའ་ཞིག་འདོན་ཞིང་འདུག་གསུངས། ལོ་བཅུ་དགུ་ལོན་པའི་ཚེ། བླ་མ་ཆེན་པོ་ས་སྐྱ་པ་བདེ་བར་གཤེགས་པའི་ས་གཡས་རུ་སྐྱ་བོ་ཁ་གདངས་སུ། གཡང་བར་ཉི་མ་ཕྱེད་ཙམ་ན་གཉིད་དུ་སོང་བའི་རྨི་ལམ་ན། མཚན་བརྗོད་ཚར་གཅིག་ཁ་ཏོན་བྱས་པ་རྨིས་གསུངས། དེ་ནས་དགུང་ལོ་ཉི་ཤུ་ལོན་པའི་དུས་ན། གཙང་པོ་དྲོན་དུ་གཡང་བར་ཉི་མ་ཕྱེད་ཙམ་ན་ཙོག་པོར་གཉིད་དུ་སོང་འདུག་པའི་རྨི་ལམ་ན། རྒྱ་གར་ཤར་ཕྱོགས་བྷ་ལེནྡྲ་ན། ལྷོ་ཕྱོགས་ན་རི་ཆེན་པོ་ནགས་ཚལ་བྱས་པ་ཞིག་ཡོད། དེ་ན་རི་ཁོར་ཆུང་ཞིག་ལ་ནགས་ཚལ་ཡོད་པ་ཅན་ཞིག་ན་དགོན་པ་གཅིག་ཡོད། དེ་ན་དགེ་བསྙེན་སྔགས་པ་པཎྜི་ཏ་རྒན་པོ་ཞིག་ཡོད་པ་ལ། དེའི་བྱང་ན་ཡུལ་ཆེན་པོ་གཅིག་གི་བྱང་ངོས་སུ ༑ རྒྱལ་པོས་ལྷ་ཁང་ཞིག་བརྩེགས་ནས་དེའི་རབ་གནས་ཞུར་བྱུང་བ་ལ། ད་ང་རྒས་པས་མི་ནུས། ངའི་མིང་མུ་ཁ་ཨཱ་ནནྡཱ་ཨ་ཏི་བྱ་བ་སྒོ་གོང་དུ་བྲིས་ལ། དེས་རབ་གནས་བྱས་པ་ཡིན་གྱིས་ལ་ཞོག དེས་བར་ཆད་བསྲུང་བར་འགྱུར་རོ། ། ཕྱིས་ངའི་སློབ་མ་པཎྜི་ཏ་ཆེ་བ་ཞིག་ལ་རབ་གནས་ཀྱི་ཆོ་ག་རྒྱས་པར་ཞུས་ཤིག་གསུངས་ནས། བགྲེས་པོ་དེ་ཚེའི་དུས་བྱས་སོ། །དེ་ནས་བྱ་རྒོད་ཕུང་པོའི་རིའི་བྱང་ཕྱོགས་ན་བཙུན་པ་པཎྜི་ཏ་བགྲེས་པོ་ཞིག་ཏུ་འདུག་པ་དེ་ཚེའི་དུས་བྱས་ནས་ཨཽ་ཌྱན་གྱི་ཡུལ་གྱི་བྱང་ངོས་ན་རི་བྲག་ཆེན་པོ་ཞིག་ཡོད་པ་ལ། དགོན་པ་གཅིག་འདུག་པ་དེའི་ཤོད་ན་ལྷ་ཁང་ཡོད་པ་དེ་ན་འཁོར་རྣམས་འདུག་པའི་དཔོན་པོ་བཙུན་པ་པཎྜི་ཏ་བགྲེས་པོ་ཞིག་འདུག་པ་དེ་འདས་ནས། བོད་གཅུང་པའི་ཡུལ་ན་ལུང་པའི་ཕུ་བྱང་ན་ཡོད་པ་མདའ་བྱེ་ཚུབ་ལྡང་བ་ཞིག་འདུག དེ་ནས་གད་གླེ་ཞིག་ལ་ཤར་ནས་འཛེགས་ནས་བྱང་དུ་ཁ་བལྟས་པ།

གད་ཐེམ་ལ་འཛེགས་པས་དགོན་པ་གཅིག་ན། ལྷོ་ཕྱོགས་ན་ནག་ཚང་བྱས་པ། བྱང་ཕྱོགས་ན་མཆོད་ཁང་ཡོད་པ། དེ་ན་གསེར་གྱི་མཆོད་རྟེན་གཅིག་ཡོད། ཉལ་ས་ཁྱམས་སྟོད་ཁྱམས་སྨད་ཀྱི་མཚམས་ན་སྔས་ཤར་དུ་བསྟན་པ་གཅིག་ཡོད། དེ་ན་སྔགས་པ་བགྲེལ་པོ་ཞིག་ཡོད་པ་དེས་མཚན་བརྗོད་མང་དུ་བཤད། དེ་དུས་ན་བླ་མ་ཆེན་པོ་ཡང་སློབ་མར་འདུག མཚན་བརྗོད་ཀྱི་འགྲེལ་པ་སྔགས་དོན་རྣམ་གཟིགས་བྱ་བ་ཡིན། དེའི་དབུ་ན། ཐོབ་དཀའ་རྒྱུ་དང་བཅས་པ་ཡིས། །མཚན་བརྗོད་དོན་རྣམས་བསྡུས་པ་ཡིན ༑ ༑ ཞེས་བྲིས་པ་ཡོད་དེ། ཐོབ་དཀར་འབྲས་བུའི་རྒྱུད། རྒྱུ་རང་གི་རྒྱུ་རྒྱུད། སྤྱོད་པས་ཐབས་ཀྱི་རྒྱུད་བསྟན་ཏེ། མཚན་བརྗོད་རྒྱུ་ཐབས་འབྲས་བུ་གསུམ་གྱིས་བསྟན་ཏེ། ད་ལྟ་དགོན་པ་འདི་ན་བཞུགས་ཏེ། ཡི་གེ་གཤར་མ་ལ་རྩ་བ་མཚལ་གྱིས་བྲིས་པ་ཞིག་འདུག་པ་དྲན། བགྲེས་པོ་འདས་པའི་རོ་དེ་ཡང་དེ་ཉིད་ན་བཞག་འདུག་པ་སྙམ་བྱེད། སྤྱིར་སྐྱེ་བ་བདུན་ཙམ་དྲན་ནོ་བྱས་པ་རྨིས་པ་དེ། ཁམས་པ་སྦལ་སྟོན་གམ་ན་འདུག་པས་གསུངས་པ་རྣམས་ཐོས་སོ། །དེ་ནས་མནལ་སད་པ་དང༌། སྦལ་སྟོན་ན་རེ་འདི་འདྲ་གསུང་གིན་གདའ་བྱས་ནས། དཔེ་གཡེངས་པས་པུ་སྟི་འདུག ཚིགས་བཅད་མི་འདུག་གསུང༌། གཅུང་པའི་དེ་སྡཽག་སྟོན་ལྕུ་གུ་བྱ་བ་བླ་ཆེན་གྱིས་ཚད་མ་དང་དབུ་མའི་སྟོང་ཐུན་ཆེན་མོ་བྱ་བ་གསན་པའི་སློབ་དཔོན་ཞིག་ཡོད་པ་དེ་འདས་ནས། དེའི་དཔེ་ཆ་ཁུར་གཅིག་ས་སྐྱར་བསྐྱལ་ཞེས་ཨ་པོ་དར་མ་ལྕམ་ཟེར་རོ། །ཡང་དགུ་ལོ་སུམ་ཅུ་སོ་བདུན་ལོན་པའི་དུས་ན། ཐོ་རངས་མནལ་དུ་སོང་བའི་ཚེ། སློབ་དཔོན་རིན་པོ་ཆེ་སྐུ་གཤེགས་ནས ༑ རིང་པོར་མ་ལོན་པའི་གདུང་གི་གསེབ་ནས་སྦྲང་པོ་ཆེའི་སྐད་ལྟ་བུའི་སྒྲ་ཞིག་བར་སྣང་ལས་འཐོན་ནས། ཁྱོད་འདི་ནས་བྱང་ཕྱོགས་སུ་འཇིག་རྟེན་གྱི་ཁམས་དུ་མ་འདས་པ་ན། འཇིག་རྟེན་གྱི་ཁམས་གསེར་གྱི་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་བརྩེན་པའི་རྒྱལ་པོ་ཞེས་བྱ་བའི་བསྟན་པ་ལ།

དེ་ན་འཁོར་ལོས་སྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བའི་སྲས་འཁོར་ལོས་སྒྱུར་བའི་རྒྱལ་པོ་ ¡Ã ཡོན་ཏན་ ( ¡¶ ཞ ¡· - ཡོན་ཏན་ ) མཐའ་ཡས་ཞེས་བྱ་བར་འགྱུར་རོ། །ཞེས་སྒྲ་གྲག་གོ་ཞེས་གསུངས། ཡང་དགུང་ལོ་ཞེ་དགུ་པའི་དུས་ན་རུ་མཚམས་སུ་སྔ་རེས་བྱོན་པའི་མནལ་ལམ་དུ། རི་ཆེན་པོ་ཞིག་གི་འདབ་ན་ཁང་པ་ཆེན་པོ་ཞིག་གི་འོག་ན། མི་མང་པོ་ཀུ་ཅོ་དང་ཟི་ལོང་དང༌། འུར་སྒྲ་དང༌། ཚེག་སྒྲ་དང༌། ངུད་མོའི་སྒྲ་གྲག་པ། སྟེང་ཁང་ནའང་མི་མང་པོ་འདུག་པའི་གསེབ་ན། རྗེ་བཙུན་རང་ཡང་འདུག་པ་ལ། གཞན་ཞིག་ཏུ་གཤེགས་པར་བཞེད་པས། དེ་ན་བླ་མ་ཆེན་པོས་ཁྱོད་ལ་ལམ་གྱི་ཡི་གེ་བསྟན་གྱི་གསུངས་ནས་དབང་བཞི་པའི་ལམ་བསྟན། སློབ་དཔོན་རིན་པོ་ཆེ་ལ་ཞུས་པས་ཀྱང་དབང་བཞི་པའི་ལམ་བསྟན་ནས་ཁོང་གཉིས་མི་སྣང་བར་གཤེགས་སོ། །དེ་ནས་མི་དེ་རྣམས་ལ། རྗེ་པས་ཀྱང་ཁྱེད་རང་སྲིད་པའི་རྒྱ་མཚོ་ལས་ཕ་རོལ་ཏུ་འགྲོ་བ་ཡོད་ན་ངའི་ཟླ་ལ་ཤོག་ཅིག་ལམ་རྒྱུས་ང་ལ་ཡོད་པ་ཡིན་ནོ་ཞེས་གསུངས་ནས། རི་དེའི་ནུབ་ངོས་འཕྲེད་ཅིག་ལ་བྱོན་པ་དང༌། མི་དེ་རྣམས་ལངས་ནས་ང་ཅན་དུ་འགྲོ་ཟེར་ནས་ཕལ་ཆེ་བ་རྗེ་བཙུན་པའི་ཕྱི་ན་ཡར་བྱུང༌། ཤུལ་དུ་བག་ཙམ་ལངས་ནས། དེ་ཉིད་དུ་ཕུང་ངེ་ལས། དེ་ནས་ལམ་ཡངས་པ་ཞིག་འདུག་པའི་འོག་ན་གཡང་ས་ཆེན་པོ་ཞིག་འདུག་པ་ལ་བྱང་ངོས་སུ་ཞལ་གཟིགས་ཏེ། བྲག་ཐེམ་ཞིག་ལ་འཛེགས་ནས། འདི་ན་ཡར་ཤོག་གསུངས་པས་བརྒྱ་ཙམ་ཕྱི་ན་ཡར་བྱུང༌། གུང་སྟོན་ ¡Ã ཉེག་པོ་ ( ¡¶ ཞ ¡· - ཉེག་པོ་ ) ལ་སོགས་པ་འགའ་ཞིག་ནུབ་ཕྱོགས་ཉིད་ན་ཕར་ཉེག་གུང་ཐང་དུ་འགྲོ་ཟེར་ནས་སོང༌། མང་པོ་ཞིག་ངེད་ཀྱིས་མི་ཐར་ཟེར་ནས་དེ་ཉིད་དུ་ཕུང་དེ་ལས། མི་དེ་རྣམས་ཀྱི་ནང་ནས་ཕྱག་རྒྱ་ཆེན་པོ་བྱ་བ་གཅིག་རྦབ་ཏུ་ལྷུང་ཟེར་ནས། ཁོ་བོས། མ་ཤིའམ་བྱས་པས་མ་ཤི་ཙམ་བྱུང་ལགས་ཟེར་ནས། དེ་ནས་མི་དེ་རྣམས་ལ་ད་ཁྱེད་རང་རྣམས་ངས་ཕྱི་ནས་ཡར་ཁྲིད་ཀྱིས་གསུངས་ནས་དབང་བཞི་པའི་ལམ་གསུངས་སོ།

།དཔོན་གཡོག་རྣམས་ཐོན་པའི་བྱང་ངོས་ན་རི་ཟུར་གཟུག་པོ་ཞིག་འདུག ཤར་ཕྱོགས་ན་རི་ཐང་ཉག་ཅིག་འདུག་པ་ལ། འདི་ན་ལམ་གཉིས་ཡོད་པའི་བྱང་གི་འདི་བླ་ཆེན་གྱིས་བྱང་ཆུབ་སེམས་དཔའ་སྟག་བཏང་བའི་ལམ་ཡིན། ཤར་གྱི་འདི་ཞུ་བྱས་དངོས་གྲུབ་བཏང་བའི་ལམ་ཡིན་པས་ཁྱཻད་རང་ལམ་འདི་ནས་འགྲོ་བར་འདོད་པ་ཡོད་ན་སོང༌། ངས་ནི་འདི་ལ་མི་ཐར་བས་ཤར་གྱི་ལམ་འདི་ནས་འགྲོའོ། ཁྱེད་རང་འོང་བ་རྣམས་ཀྱང་ཤོག་གསུངས་པས། ¡Ã བྱང་ཆུབ་སེམས་དཔའ་སྟག་གི་ལམ་ནས་འགྲོ་བ་མ་བྱུང་ནས་བཞི་པའི་ལམ་བསྟན། དེ་ནས་རྗེ་བཙུན་ཉིད་ཀྱིས་བྲག་གི་ཐེམ་པ་དེ་ལ་འཛེགས་ནས་འདི་ན་ཡར་ཤོག་གསུངས་པས་ ( ¡¶ ཞ ¡·¡¶ ལུ ¡· - བྱང་ཆུབ་་་་་་་་གསུངས་པས་ ) སུམ་ཅུ་སོ་ལྔ་དྲུག་ཙམ་བྱུང་བ་ལ། སུམ་ཅུ་ཙམ་གྱིས་ཅུང་ཟད་ཅིག་ལ་མ་ཐར་བ་ལ་བཞི་པའི་ལམ་བསྟན་ནས་ཕྱི་ན་ཡར་ཤོག་གསུངས་ཏེ། སྐ་རགས་དང་འོག་གོས་མེད་པར་ན་བཟའ་རལ་གུ་ཐེར་མ་རྐྱང་པ་ཡང་ངེ་བ་ཞིག་གསོལ་ཏེ། ངོ་ཤེས་པ་རྒ་སྟོན་རྡོ་རྗེ་གྲགས་དང༌། དེ་མིན་བཞི་ཙམ་གྱིས་རྗེ་བཙུན་གྱི་ཞབས་ལ་སླེབ་ནས་གོས་རྐྱང་པ་རེ་དང་བཅས་འདུག དེ་ནས་ཐང་ཉག་དེའི་སྟེང་ནས་ས་ཕྱོགས་ཤིན་ཏུ་ཉམས་དགའ་བ་ཞིག་ཡོད་དོ་དགོངས་ནས་ཐང་ཉག་དེར་སླེབ་པ་དང་མནལ་སད་ནས། དེ་རྣམས་ཀྱི་དོན་བསམས་པས་ཁང་པའི་འོག་གི་དེ་རྣམས་སྲིད་པའི་རྒྱ་མཚོ་ཡིན་ཏེ་འོང༌། སྟེང་ན་འདུག་པ་དེ་རྣམས་སྤྱིར་འཁོར་ཙམ་དུ་འདུས་པ་ཡིན་སྙམ ༑ ལངས་ཏེ་འདུག་པ་དེ་རྣམས་དབང་བསྐུར་ཙམ་བྱས་པ་ཡིན་སེམས། གུང་ཐང་དུ་སོང་བ་དེ་རྣམས་འཁོར་བ་ལས་ཅུང་ཞིག་མི་ཐོན་ལ། རྦབ་ཏུ་ལྷུང་བ་དེ་ཁོས་ང་ལ་ཁྲོས་ནས་དམ་ཚིག་ཉམས་ཤིང་མ་ཤི་ཟེར་བ་དེ་ཁོ་ཤི་ཁར་དམ་ཚིག་གསོས་ནས་ངན་སོང་དུ་མི་ལྟུང་བ་ཡིན་སྙམ། ལམ་ཁར་ལུས་པ་དེ་རྣམས་ཀྱིས་ལམ་ལ་འབད་རྩོལ་ཅུང་ཟད་བྱས་པ་ཡིན་ཏེ་འོང༌། ལམ་གཉིས་ཀའི་ཁར་བདུན་ཅུ་ཙམ་ལས་པ་དེ་རྣམས་རྟོགས་པ་ཅུང་ཟད་དང་ལྡན་པ་ཡིན་པར་སེམས།

སུམ་ཅུ་ཙམ་གྱིས་ཅུང་ཟད་ཅིག་ལ་མ་ཐར་བ་དེ་རྣམས་སྔ་མ་བས་ཀྱང་རྟོགས་པ་ཆེ་བ་ཡིན་ཏེ་འོང། ངའི་ཟླ་ལ་སླེབ་པ་དེ་རྣམས་ཀྱིས་ཕ་རོལ་ཏུ་ཕྱིན་པ་ནས་བཤད་པའི་བཟོད་པ་ཙམ་ཐོབ་པ་ཡིན་ཏེ་འོང༌། སྟག་ལྟ་བུའི་ལུས་མ་སྤངས་པར་མཆོག་ཐོབ་པའི་སློབ་མ་མི་ཡོང་བར་དཔྱད། ཞུ་བྱས་ལྟ་བུའི་བཟོད་པ་ཐོབ་པ་ལྔ་དྲུག་ཙམ་ཡོང་བར་འདུག ང་རང་ཡང་དེ་དག་དང་མཉམ་པ་ཙམ་ཡོང་བར་འདུག་སྙམ་གསུང་ ༑ ཡང་དགུང་ལོ་དྲུག་ཅུ་རྩ་གཅིག་པའི་ཚེ། མང་མཁར་སླང་རར་དགུན་བཞུགས་པའི་དུས་སུ་ཐོ་རངས་མནལ་ལམ་དུ་ནམ་མཁའ་ལས་གདུགས་ཤིག་བརྐྱང་ནས་ས་ལ་སྐས་ཤིག་བཙུགས་ནས་འདུག་པ་ལ། མཁའ་འགྲོ་མ་ཡིན་སྙམ་པ་ཞིག་ན་རེ། སྐས་འདི་ལ་འཛེགས་ཤིག སྟེང་དུ་ཐོན་པ་དང་མཁའ་སྤྱོད་དུ་གདན་འདྲེན་པ་ཡིན་འདི་ག་ན་བསུ་བར་སླེབ་ཡོད་དེ་རོལ་མོའི་སྒྲ་དང་བཅས་པ་འདི་ཡིན་ཟེར་ནས་སྙན་ན་རོལ་མོའི་སྒྲ་གྲག་ཅིང་འདུག་པ་ལ། མཁའ་སྤྱོད་པ་ལ་ངས་ཁེ་ཆེ་རྒྱུ་མེད། ད་དུང་འདི་ན་དོན་ཆེ་བས་འདིར་སྡོད་གསུང་ངོ༌། །ཡང་ཕྱི་རོལ་ནེའུ་གསིང་ཞིག་གི་སྟེང་ན་གསེར་གྱི་ཀོར་ཀོར་འཕང་ལོ་ཙམ་ཞིག་འདུག་པ་ལ་འདིའི་སྟེང་དུ་གདན་ཐིངས་ལ་བཞུགས་ཤིག་གདན་བཏེག་ནས་མཁའ་སྤྱོད་དུ་འགྲོ་བ་ཡིན་ནོ་ཟེར་བ་ལ། ད་དུང་འདི་ན་དོན་ཆེ་བས་འདིར་སྡོད་གསུངས་པ་དང་མནལ་སད་དོ། །སྤྱིར་རྗེ་པ་ལ་མནལ་ལམ་གྱི་དུས་སུ་བླ་མ་རྣམས་དང་མཇལ་ཞིང༌། ཐེ་ཚོམ་དུ་མ་སེལ་བར་བྱས་པ་ཡིན་ཞིང༌། ཡང་དགུང་ལོ་དྲུག་ཅུ་རྩ་བདུན་པའི་དུས་ན་སྟོན་ཟླ་ ¡Ã ཐ་ཆུང་ ( ¡¶ ལུ ¡· ར་བ་ ) དབྱུག་པའི་ཚེས་དྲུག་འདས་པའི་ཐོ་རངས་མནལ་ལམ་དུ། བླ་མ་ཆེན་པོ་དང་མཇལ་ནས་དྲི་བ་དང༌། དེའི་ལམ་གྱི་ཐེ་ཚོམ་དུ་མ་སེལ་བར་མཛད་ནས་ཡང་བླ་མའི་ཞལ་ནས་ཁྱོད་ཀྱིས་བསམ་པ་ལ་ལོངས་སྐུ་དང་སྤྲུལ་སྐུ་གང་བཟང་གསུངས་པ་ལ། སྤྱིར་རྒྱལ་བ་ཁྱུ་མཆོག་ཅེས་བྱ་བ་གཞན་དོན་བྱེད་པ་ལ་སྤྲུལ་སྐུ་རང་གཙོ་བོར་སྣང་ཡང༌། ངོ་བོ་ལ་སངས་རྒྱས་གཅིག་གི་རྣམ་འཕྲུལ་ལ་བཟང་ངན་མེད་ལ།

གལ་ཏེ་བཟང་ངན་དུ་བལྟ་ན། སྤྲུལ་བྱེད་ལགས་པས་ལོངས་སྐུ་རང་བཟང་བ་མ་ལགས་སམ། ཞེས་ཞུས་པས་བུ་དེ་ཙུག་ཡིན་གྱི། ཁྱོད་ཀྱིས་གོ་འདུག་གསུངས་སོ། །ཡང་བླ་མའི་གཡས་ཕྱོགས་ན་ཀྱེའི་རྡོ་རྗེ་ལྷ་དགུའི་དཀྱིལ་འཁོར་སྤྲིན་ནམ་ན་བུན་ནམ། འཇའ་ཚོན་གྱི་རྣམ་པར་འདུག་པ་མཐོང་བ་དང༌། བླ་མའི་ཞལ་ནས་ཁྱོད་བཙུན་པ་གྱིས་གསུངས་པ་ལ། ད་བདག་ལོ་བདུན་ཅུ་ལ་སྣ་གཏད། མཁན་པོ་རན་པ་ན་ལོ་བརྒྱ་ཅུ་ཐོ་ཕྱིར་འགྲོ་བར་གདའ་བས། གཞན་དོན་བགྱིད་པར་རང་འཕྱིས་ནས་འཆི་བར་མི་གདའ་ཡི། མ་འཕྱིས་ཀྱང་མཁན་སློབ་རང་ཡང་མོས་པ་མི་རྙེད་པར་གདའ ༑ ཞེས་ཞུས་པས། བླ་མའི་གཡོན་ངོས་ན་སྤྲུལ་སྐུ་ཤཱཀྱ་ཐུབ་པ་ལ། ཉན་ཐོས་ཀུན་ཤེས་ཀཽཎྜིནྱ་ལ་སོགས་པ་ལྔ། ཤཱ་རིའི་བུ་དང༌། མཽང་གལ་གྱི་བུ་དང༌། ཀུན་དགའ་བོ་སྟེ་བརྒྱད་ཀྱིས་བསྐོར་བའང་སྤྲིན་ནམ་འཇམ་ཚོན་ལྟར་མཐོང་བ་དང་ ༑ དེར་བླ་མའི་ཞལ་ནས་སྡོམ་པ་ལེན་ན་འདི་ལ་བླངས་པས་ཆོག དེ་མིན་ན་འདི་ཙུག་བྱས་ཀྱང་ཆོག་པ་ཡིན་ཏེ་སྤྲུལ་སྐུ་འདི་དང་དགེས་རྡོར་ཞལ་བརྒྱད་པ་འདི་ངོ་བོ་གཅིག་ཡིན། ཉན་ཐོས་བརྒྱད་དང༌། ལྷ་མོ་བརྒྱད་ངོ་བོ་གཅིག་ཡིན། དགེ་སློང་མ་གྲགས་འཛིན་ས་སྤྱོད། སྒྲ་གཅན་འཛིན་མཁའ་སྤྱོད་མ་ཡིན་པས། ལྷ་དགུ་པོའི་དཀྱིལ་འཁོར་འདི་ཉིད་ལས་སྡོམ་པ་བླངས་ཀྱང་ཆོག་མོད་གསུངས་པས ༑ དེའང་དེ་ཙུག་གདའ་ཞེས་ཞུས་པས། བླ་མའི་ཞལ་ནས་འོ་ན་ཁྱོད་བླ་མ་དང་སངས་རྒྱས་ཞལ་མཐོང་བ་གང་བཟང་སྙམ་གསུངས་པས། དེ་དག་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་དངོས་མཐོང་ན་བཟང་ལགས་ཏེ། ད་ལྟ་ཞལ་མཐོང་བའི་སྐལ་བ་མི་གདའ་བ། ཞེས་བླ་མ་བཞུགས་བཞིན་དུ་ཞལ་མཇལ་བའི་སྐལ་བ་མི་གདའ་གསུང་བ་སྙམ་བྱེད་པ་ཞིག་བྱུང་ངོ༌། །དེ་ནས་བླ་མའི་ཞལ་ནས་ད་ཁོང་པ་གཉིས་ལ་ཁྱད་མེད་པས་བཙུན་པ་བྱེད་ནའང༌། མཁན་པོའི་བྱེད་ལུགས་ཤེས་པར་མི་འདུག་གམ་གསུངས་པས། གདའ་ཞེས་ཞུས་པས། འོ་ན་ཁྱོད་བཙུན་པ་བྱེད་ན་མཁན་པོ་གང་ལ་ཞུ།

དབང་བསྐུར་ཞུ་ན་གང་ལ་ཞུ་གསུང་བ་སྙམ་བྱེད་པས། བདག་བཙུན་པ་བྱེད་ན་མཁན་པོར་གྱུར་པ་དང༌། དབང་བསྐུར་ཞུ་བའི་བླ་མར་གྱུར་པ་ནི་བླ་ཆེན་ཉིད་ལགས་སོ་ཞེས་ཞུས་པས། དེ་དེ་བཞིན་ནོ་གསུངས་ནས། བླ་ཆེན་ཉིད་ལ་འཁོར་བྱང་སེམས་ཉེ་བའི་སྲས་བརྒྱད་འདུག་པ་སྙམ་བྱེད་པ་དང༌། དེའང་གཡས་གཡོན་གྱི་ལོངས་སྐུ་ལྷ་དགུ་དང༌། སྤྲུལ་སྐུ་ལྷ་དགུ། བླ་མ་ལ་ཐིམ་པར་མཐོང༌། བླ་མས་ཆོས་ཀྱི་སྒྲོ་འདོགས་མང་དུ་བཅད་ནས། རིགས་ཀྱི་བུ་ཆོས་ཐམས་ཅད་ཀྱི་དེ་ཁོ་ན་ཉིད་འདི་ལྟར་ཡིན་མོད་གསུངས་ནས་མི་སྣང་བར་གྱུར་པ་དང་མནལ་སད་དོ། །གཞན་ཡང་སློབ་དཔོན་རིན་པོ་ཆེ་དང་མཇལ་ནས་ལན་མང་དུ་ཆོས་ཞུས་པ་རྨིས་གསུང་ངོ༌། །རྗེ་བཙུན་ཆེན་པོའི་མནལ་ལམ་བྲིས་པའོ།། །།༄༅། །གསང་སྔགས་ནང་གི་ལྷུང་བཟེད་བརྟག་པ་བཞུགས། ། ༄༅། །དཔལ་ཧེ་རུ་ཀ་ལ་ཕྱག་འཚལ་ལོ། །རིན་པོ་ཆེའི་གཞལ་ཡས་ཁང་བརྟག་པ་ལ་སྤྱི་དོན་རྣམ་པ་བརྒྱད་དེ། བཅང་བའི་ཐབས་དང༌། མཚན་ཉིད་བསྟན་པ་དང༌། དབྱིབས་བསྟན་པ་དང༌། ཁ་དོག་དང༌། དུམ་བུའི་གྲངས་དང༌། རང་ས་དང༌། དགྲ་སའི་མཚམས་བཅད་པ་དང༌། རང་གཞན་གཉིས་ཀའི་ཚོགས་ཀྱི་མཚམས་རྣམ་པར་བཞག་པ་དང༌། བཟང་ངན་སོ་སོར་བརྟག་པའོ། །དང་པོ་ནི་ཐོད་པ་བཅད་ནས་བྱི་དོར་ལེགས་པར་བྱས་པ་ལ། ཆང་གི་ནང་དུ་ལེགས་པར་བཀྲུས་ལ། སྲང་ལ་བཅལ་ཏེ། དྲི་བཟང་གིས་བྱུགས་ལ། ཟས་སྣ་དང༌། འབྲུ་སྣ། རིན་པོ་ཆེ་སྣ་ལྔ། དྲི་བཟང་ལ་སོགས་པས་བཀང་སྟེ། ན་བཟའ་མང་པོ་གསོལ་ལ། རིན་པོ་ཆེའི་བུམ་པ་མགུལ་ཆིངས་དཀར་པོ་ཅན་ལ་གང་ཡང་རུང་བའི་གཟུངས་བཟླས་ལ། དེའི་སྟེང་དུ་ཐོད་པ་བཞག་ནས་མཚམས་བཅད་དེ། བུམ་པའི་གཟུངས་ཐག་ནས་བཟུང་ལ། སྔགས་འབུམ་ཚོ་དགུ་གྲངས་ཀྱི་བསྙེན་པའོ། །སྔགས་ནི། ཨོཾ་ཀ་པཱ་ལ་བོ་ངྷི་ཙིཏྟ་ཨོཾ་ཨཱཿཧཱུྃ། ཞེས་པའི་སྔགས་ཉིན་རེ་ལ་ལན་གསུམ་མམ་དགུ་བཟླ་ཞིང༌། ནམ་མཁའ་ལ་ལན་དགུ་སྤར་ཏེ། སངས་རྒྱས་ཐོད་ལ་ཕྱག་འཚལ་ལོ ༑ ༑ རིན་ཆེན་ཐོད་ལ་ཕྱག་འཚལ་ལོ། །གཞལ་ཡས་ཐོད་ལ་ཕྱག་འཚལ་ལོ།

། ནོར་བུ་ཐོད་ལ་ཕྱག་འཚལ་ལོ། །ཞེས་བསྟོད་པ་དུས་གསུམ་དུ་བྱས་ནས་དངོས་གྲུབ་ཞུ་བར་བསམ། དེ་ནས་བསྙེན་པ་སྐྱོལ་བ་དང༌། ཐོད་པ་སྲང་ལ་བཅལ་བ་དང་སྔར་བས་ལྕི་བར་སོང་ན། རིན་པོ་ཆེའི་གཞལ་ཡས་ཁང་ཞེས་ཀྱང་བྱ། ནོར་བུ་རིན་པོ་ཆེ་ཞེས་ཀྱང་བྱ་སྟེ། གཞན་ལ་མི་བསྟན་ནོ། །དེ་ཡང་དུས་དང་ཚེས་གྲངས་བཟང་པོ་ལ། དྲི་བཟང་གིས་བྱུགས་ལ་ན་བཟའ་གསོལ་ཞིང༌། གོང་བཞིན་སྔགས་བཟླས་ནམ་མཁའ་ལ་སྤར་ཞིང་བསྟོད་དོ། །གཉིས་པ་མཚན་ཉིད་བསྟན་པ་ནི། ལག་ཏུ་བླང་བའི་དུས་སུ། དགའ་ཡལ་བ། ཡིད་ཕྱིན་པ། ལྗིད་ཐོན་པ། དེ་གསུང་བྱུང་ན་ནོར་བུ་རིན་པོ་ཆེའི་མཚན་ཉིད་ཚང་བའོ། །གསུམ་པ་དབྱིབས་ནི། གཞལ་ཡས་ཁང་དེ་ལ་དབྱིབས་ཟླུམ་པོ་ནི་ཞི་བའོ། །གྲུ་བཞི་ནི་རྒྱས་པའོ། གྲུ་གསུམ་ནི་དྲག་པོའོ། །ཟླ་གམ་ནི་དབང་ངོ༌། །དབྱིབས་ལ་ངེས་པ་མེད་པས་སྐྱོན་ཡོན་གང་ཡང་མེད་དོ། །ཡོན་པོ་ནི་སྤང་བའོ། །བཞི་པ་ཁ་དོག་ནི་སེར་ཏེ་གསེར་འདྲ་བས་ས་ལེ་སྦྲམ་དང༌། ར་གན་དུ་ནོར་བའོ། །སྨུག་སྟེ་མཆོང་འདྲ་བས་ནོར་བུ་དང་ ༑ བྱི་རུར་ནོར་བའོ། །དཀར་ཏེ་དུང་འདྲ་བས་ལྕོག་རྒྱབ་དང༌། ཐལ་མདོག་དང་ ༑ དུང་དུ་ནོར་བའོ། །གཞན་ཡང་རིགས་ལྔའི་ཁ་དོག་ཏུ་ཡང་འོང་སྟེ། དེ་རྣམས་ལ་སྔོ་སྐྱ། བ་མོ་ཁ་ལ་སོགས་པ་སྐྱོན་མང་པོ་ཡང་སྲིད་པའོ། །རྒྱང་ན་བཀྱེད་པའི་དུས་སུ་བཀྲག་ཅིང་རྩུབ་པ་ངར་ཆེ་བ་དང༌། བཏུད་པའི་དུས་སུ་འཇམ་ལ་མཁྲེགས་པ་དང༌། མར་དཀར་ལ་ཡུངས་དཀར་བཏབ་པ་ལྟ་བུ་ཕྲ་མེར་བར་འདུག་པ་ནི་བཟང་པོའི་རྟགས་སོ། །རྒྱང་ན་བཀྱེད་པའི་དུས་སུ་འཇམ་ལ་འོད་ཆེ་བ

༑ བཏུད་པའི་དུས་སུ་རྩུབ་པ་དང༌། རྩོམ་པ་དང༌། མདངས་མེད་པ་དང༌། ཁ་དོག་གང་ཡང་རུང་བའི་ཐིག་ལེར་བྱུང་ན་ངན་པའོ། །གཞན་ཡང་འབར་འབུར་ཐམས་ཅད་ཕྱི་ན་ཡོད་ཅིང༌། ཀང་ཀུང་ཐམས་ཅད་ནང་ན་ཡོད་པ་དང༌། ཕྱི་སོ་གླང་པོའི་རྒྱབ་ཏུ་ཡོད་ན་བཟང་བའོ། །གླང་པོའི་རྒྱབ་ནི་གྲྀ་སྒང་བཞིན་དུ་ཡོད་ན་བསོད་ནམས་མི་བརྟན་པ་སྟེ། སོག་སྣ་སྲབ་པ་དང་མཚུངས་སོ། །གཞན་ཡང་དེ་ལས་བཟློག་པ་ནི། ཀང་ཀུང་ཐམས་ཅད་ཕྱི་ན་ཡོད་པ། འབར་འབུར་ཐམས་ཅད་ནང་ན་ཡོད་པ་དེ་ནི་ངན་པའི་མཚན་ཉིད་དོ། །ཕྱི་སོལ་འབར་འབུར་རང་ས་ན་ཡོད་པ། ནང་གི་ཀང་ཀུང་རང་ས་ན་ཡོད་པ་ནི་བཟང་བའོ། །དེ་ལས་བཟློག་པ་ནི་ངན་པའོ། །གླང་པོ་མཆེ་བ་ནི་མར་ཙིར་སའི་ཟ་ར་ཚགས་འདྲ་ན་བསོད་ནམས་རྐང་ཚུགས་པའི་རྟགས་སོ། །རང་སའི་ཕྱོགས་སུ་གྱེད་ན་བསོད་ནམས་རྒྱ་ཆེ་སྟེ་རང་གི་རྒྱུད་ལ་བྱང་ཆུབ་ཀྱི་སེམས་སྐྱེ་བའོ། །ནང་དུ་རུབ་ན་བསོད་ནམས་སྐྱེ་བུལ་བ་སྟེ་གཞན་དོན་མི་འགྲུབ་བོ། །ཐམས་ཅད་སོ་སོ་ན་ཡོད་ན་བསོད་ནམས་འབྲིང་སྟེ་བརྟན་པའོ། །གཞན་ཡང་རང་སའི་ཁ་ཁྱེར་ཐམས་ཅད་ཕྱི་སོར་གྱེད་ཅིང་མཐུག་པ་དང༌། དགྲ་ས་ཐམས་ཅད་སྲབ་ཅིང་ནང་དུ་རུབ་པ་ནི་བཟང་ངོ༌། །དེ་ལས་བཟློག་པ་ནི་ངན་པའོ། །གླང་པོ་ཆེའི་རྒྱབ་བཀལ་རྗེས་བྱུང་ན་གཞན་གྱིས་ཐུབ་ཆོད་བྱེད། དེ་ཡང་བར་ཆོད་ན་ཚུགས་པར་མི་འགྱུར་རོ། །གཞན་ཡང་དབྱིབས་ལེགས་པ་ལ་སོགས་པ་བྱུང་ན། ཡོན་ཏན་གཞན་མ་ཚང་ནའང་སྐྱོན་དུ་མི་འགྱུར་བར་བརྩིའོ། །ཕྱི་སོའི་རྣ་ལྟག་ཏུ་ལྷན་པ་བྱུང་ན་མི་གཞན་གྱིས་མགོ་འདོགས་པའོ ༑༑ དེ་ཡང་རང་སར་ཡོད་ན་རང་འདོགས་པའོ། །དགྲ་སར་ཡོད་ན་དགྲ་འདོགས ༑ མཚམས་ན་ཡོད་ན་གཉིས་ཀ་ལ་འདོགས་སོ། །རང་སའི་ཁ་ཁྱེར་ལ་ལྟ་བ་ངན་ན་འཁོར་གྱི་ནང་ནས་དགྲ་ལྡང་ཞིང་བོར་སྟོར་འོང༌། བུ་ཚ་དང༌། ནག་ཆགས་ཀྱི་ས་དང༌། མཆོད་གནས་ཀྱི་ས་ན་བྱུང་ནའང་དེ་ལྟར་ཤེས་པར་བྱའོ། ། རང་ལ་ཇི་བཞིན་དགྲ་ལ་དེ་བཞིན་ནོ། ཁ་ཁྱེར་ལ་རི་མོ་གཞུ་བདུངས་པ་འདྲ་བ་བྱུང་ན་རླུང་འདུ་བའོ།

།སྲིན་ཁུང་བྱུང་ན་ནད་མང་བའོ། །ཕྱི་སོའི་རང་སར་རྩ་རྗེས་ཤིང་རྗེས་མདུང་ཤིང་འདྲ་བ་བྱུང་ན་ཚེ་ཐུང་བའོ། །དགྲ་སར་བྱུང་ན་དགྲ་ཚེ་ཐུང་བའོ ༑ ༑ ཕྱི་སོའི་རང་སར་རྩ་རྗེས་དར་སྐུད་ཀྱིས་དྲུབས་པ་འདྲ་བ་བྱུང་ན་ཚེ་རིང་བའི་རྟགས་སོ། །དགྲ་སར་བྱུང་ན་དེ་བཞིན་ནོ། །དེ་རྣམས་ཕྱིའི་རྟགས་ཏེ་བཞི་པ་མདོག་གི་དུས་སུ་ཤེས་པར་བྱའོ། །ལྔ་པ་དུམ་བུའི་བརྟག་པ་ནི། དུམ་བུ་གཅིག་པ་རྒྱལ་རིགས་ཏེ། །གླིང་དང་ས་ལ་དབང་བ་དང༌། །ཐམས་ཅད་དབང་དུ་འགྱུར་བའོ ༑ ༑ མཆོག་ཏུ་དཀོན་པའི་ནོར་བུ་རིན་པོ་ཆེ་དུམ་བུ་གཅིག་པའོ། །དུམ་བུ་གཉིས་པ་རྗེའུ་རིགས་ཏེ། །རྒྱལ་པོའི་བྱ་བ་བྱེད་པས་ཁ་ཟས་འདུ་བར་བཤད་པ་ཡིན ༑ དུམ་བུ་གསུམ་པ་བྲམ་ཟེའི་རིགས་ཏེ། །རིག་སྔགས་འཆང་བའི་ཐོད་པ་ཡིན ༑ ༑ སྔགས་རྣམས་འགྲུབ་པར་འགྱུར་བ་ཡིན། །དུམ་བུ་བཞི་པ་དམངས་རིགས་ཏེ། །མི་རིགས་མང་པོའི་ཐོད་པས་ནི། །འཁོར་རྣམས་འདུ་བར་འགྱུར་བ་ཡིན ༑ ༑ དུམ་བུ་ལྔ་པ་གདོལ་བ་ཅན། ཁྲོ་གཏུམ་ཅན་གྱི་ཐོད་པ་ནི། །རྩོད་པ་རྒྱལ་བར་འགྱུར་བ་ཡིན། །དྲུག་པ་ལ་སོགས་ནད་རྣམས་འབྱུང༌། །ངན་པར་བཤད་པས་མཁས་པས་སྤང༌། །དྲག་སྔགས་ལ་སོགས་སེར་བ་དང༌། །དགྲ་བགེགས་བྱུར་སྲི་གནོན་པ་དང༌། །དུམ་བུ་དྲུག་པ་བདུན་དང་བརྒྱད། །དགུ་པ་མཚན་ངན་ཐོད་པ་ནི། །དམ་རྫས་ཡིན་པས་བཅང་བར་བྱ། །རིན་པོ་ཆེའི་མུ་ཏིག་ཚེམ་གྱིས་བཅད་པ་ནི། གླིང་སོ་སོར་བཅད་པ་ཡིན། །གླིང་གཅིག་པ་དང་གསུམ་ལ་སོགས།། ནས་གང་འབྲེལ་ན་གཅིག་ཏུ་འགྱུར། །བཞི་དང་ལྔ་སོགས་ཀྱང་དེ་བཞིན་དུ་ཤེས་པར་བྱའོ། །མུ་ཏིག་ཚེམ་ནི་ཤིན་ཏུ་ཞིབ་པར་བཅད་ན་བཟང་བའོ། །མུ་ཏིག་ཚེམ་རྩིང་བ་དང༌། མཐའ་མ་ནས་སོར་རེའི་བར་དུ་ཡོད་ཅིང་དཀྱིལ་དུ་མུ་ཏིག་ཚེམ་མེད་པར་སྲུབས་ཀྱིས་བཅད་པ་ནི་འབྲིང་ངོ༌། །མཐའ་དཀྱིལ་མེད་པར་མུ་ཏིག་ཚིམ་མེད་པར་སྲུབས་གཅིག་གིས་བཅད་པ་ནི་མཐའ་མ་སྟེ་སྐྱོན་དུ་མི་བལྟའོ། །དེ་ཡང་རང་ས་ན་མུ་ཏིག་ཚེམ་ཡོད་ཅིང༌།

དགྲ་ས་ན་སྲུབས་ཀྱིས་བཅད་པ་ནི་བཟང་བའོ ༑ ༑ དེ་ལས་བཟློག་པ་ནི་ངན་པའོ། །ད་ཡོན་ཏན་བརྒྱ་སྐྱོན་གཅིག་གི་འོག་ཏུ་སོང་བ་ནི། བྱུར་ཐོད་ཟླུམ་པོ་ཞེས་བྱ་བ་སྟེ། ཚངས་བུག་མེད་པའོ། །དེ་ནི་སྤང་བར་བྱའོ། །གཞན་ཡང་སྐྱོན་བརྒྱ་ཡོན་ཏན་གཅིག་གི་འོག་ཏུ་སོང་བ་ནི། སོག་པོ་སྣ་བཟང་བ་ཡིན། དེ་ལ་མཐུག་པ་ནི་བསོད་ནམས་མཐུག་པའོ། །རྣོ་བ་ནི་རིག་པ་གང་ལ་ཡང་ཐོགས་རྡུགས་མེད་པའོ། །རྒྱུན་རིང་བ་ནི་བསོད་ནམས་རྒྱུན་རིང་བའོ ༑ ༑ དྲུག་པ་རང་ས་དང་དགྲ་སའི་མཚམས་བཅད་པ་ནི། མདུན་རྒྱབ་ཕྱེད་ཕྱེད་དུ་མུ་ཏིག་ཚེམ་གྱིས་འཕྲེད་དུ་བཅད་པའོ། །ཕྱི་སོར་གཞུང་གི་མུ་ཏིག་ཚེམ་གྱིས་བཅད་པ་ལ་བརྩི། ནང་དུ་རྣ་བའི་ཐད་སོར་བརྩི། ཡང་ཁ་ཅིག་ན་རེ། ནང་དུ་མཐའ་མར་རྣ་བའི་ཐད་དུ་བརྩི་ལ། དཀྱིལ་དུ་ཤིང་ལོ་ཙམ་དུ་བརྩི་ཟེར་ཏེ། རིགས་པས་དཔྱད་དོ། །བདུན་པ་རང་གཞན་གཉིས་ཀའི་སོ་སོའི་མཚམས་རྣམ་པར་བཞག་པ་ནི། མཐོ་གང་ལས་ཆེ་བའི་ཐོད་པ་མཚན་ཉིད་དང་ལྡན་པ་ཞིག་བྱུང་ན ༑ ཚད་ལས་འདས་པ་སྟེ་ཤིན་ཏུ་དཀོན་ནོ། །མཐོ་གང་ནི་རབ་ཀྱི་ཚད་དོ། ། མཛུབ་གང་ནི་འབྲིང༌། མཁྱིད་གང་ནི་ཐ་མ་སྟེ། དེ་རྣམས་གང་ཡང་རུང་ན་མཚན་ཉིད་དང་ལྡན་ན་དངོས་གྲུབ་སྟེར་ནུས་སོ། །དེ་བས་ཆུང་ན་མཚན་ཉིད་དང་ལྡན་ཡང་དངོས་གྲུབ་རྟུལ་ལོ། །མཚན་ཉིད་དེ་རྣམས་དང་ལྡན་པའི་ཐོད་པ་ལ། རང་གཞན་གཉིས་ཀའི་ཆུར་སོར་བཅུ་བཞིའོ། །ཞེང་དུ་སོར་བདུན་ནོ། །དེ་ཡང་རང་གཞན་གཉིས་ཀའི་གཞུང་འཕྲེད་དུ་སོར་གང་བཅལ་བ་ཕ་མའི་ས། རང་གི་ཕ་མའི་ས་ནི་མདུན་རྒྱབ་ཏུ་སོར་བཞི། དེ་ལས་སོག་སྣ་ནས་སོར་དོ་བཅལ་བ་ཕའི་ས། དེ་ཡང་ཆ་གསུམ་དུ་བཏང་བ་ལ། ཆ་དང་པོ་སོག་སྣའི་རྩ་དབང་ཐང་གྀ་ས། གཉིས་པ་ནོར་གྱི་ས། གསུམ་པ་དུར་གྱི་ས། མའི་ས་སོར་དོ་ཆ་གསུམ་དུ་བཏང་བ་ལ་ཕའི་ས་བཞིན་དུ་ཤེས་པར་བྱའོ། །རང་སའི་སོག་སྣ་ནས་ལག་པ་གཡས་པའི་མཐེབ་ཆེན་གྱིས་སོག་སྣ་ནས་བཟུང་བའོ། །ནང་སྐོར་ནི་རང་ས་ཡིན་ལ་ཕྱི་སོ་ནི་བུ་ཚའི་ས་ཡིན།

རང་སའི་འཕྲེད་དུ་སོར་གསུམ་གྱེན་ཐུར་དུ་སོར་བདུན་ཡོད་པ་དེ ༑ དེ་ཡང་འཕྲེད་དུ་ཆ་ཆེན་གསུམ་དུ་བཅད་པའི་ཆ་ཆེན་དང་པོ་སོག་སྣའི་ཕུག་དེ་ལ་ཡང་གྱེན་ཐུར་དུ་སོར་རེ་རེ་ཆ་འབྲིང་གསུམ་དུ་བཅད་པ་ཡིན། ཆ་དང་པོ་སོག་སྣ་ཕྱོགས་དེ་ཡང་འཕྲེད་དུ་ཆ་ཆུང་གཉིས་སུ་བཅད་པའི་ཆ་ཆུང་དང་པོ་སོག་སྣའི་ཕུག་དེ་རང་གི་སྲོག་གི་ས་ཡིན། ཆ་ཆུང་གཉིས་པ་དེའི་འོག་མ་རང་གི་ལོངས་སྤྱོད་ཀྱི་ས་ཡིན། གྱེན་ཐུར་དུ་བཅད་པའི་ཆ་འབྲིང་བར་པ་སོར་གང་བ་དེ་ཡང་འཕྲེད་དུ་ཆ་ཆུང་གསུམ་དུ་བཏང་ལ། ཆ་ཆུང་དང་པོ་ཕུང་མ་དེ་རང་གི་ངོས་ཀྱི་ས། ཆ་ཆུང་བར་པ་འཁོར་གྱི་ནང་ནས་དབུལ་བ་འོང་བའི་ས། ཆ་ཆུང་ཐ་མ་འཁོར་གྱི་ནང་ནས་གནད་པའི་ས། ཆ་འབྲིང་ཐ་མ་ཁ་ཁྱེར་གྱི་སའི་མདུན་རྒྱབ་ཏུ་སོར་གང་བཅལ་བའི་ས་དེ། འཕྲེད་དུ་ཆ་ཆུང་གཉིས་སུ་བཏང་པའི་ཆ་ཆུང་དང་པོ་མཐུའི་ས། ཆ་ཆུང་ཐ་མ་སེར་བའི་ས། ཆ་ཆེན་གསུམ་དུ་བཏང་བའི་ཆ་ཆེན་བར་པ་ཞེང་དུ་སོར་གསུམ་ཡོད་པ་དེ་ཡང༌། ཞེང་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་རང་གི་ཕའི་ཕྱོགས་ཏེ་ནོར་ཕྱུགས་ཀྱི་ས། ཆ་འབྲིང་བར་པ་སྐམ་ཟོག་གྀ་ས། ཆ་འབྲིང་ཐ་མ་ཞིང་གི་ས། ཆ་ཆེན་གསུམ་དུ་བཏང་བའི་ཆ་ཆེན་ཐ་མ་འཕྲེད་དུ་སོར་གསུམ་ཡོད་པ་དེ་ཡང་ཆ་འབྲིང་གཉིས་སུ་བཏང་ལ། ཆ་འབྲིང་དང་པོ་རང་གི་མའི་ཕྱོགས་དེ་རང་གནས་པའི་ཁང་པའི་ས། ཆ་འབྲིང་གཉིས་པ་ཁ་ཁྱེར་གྱི་ཕྱོགས་དེ་ཕ་མེས་ཀྱི་ས། དེ་རྣམས་རང་ས་ཡིན་པས་དཔྲལ་བ་མདུན་དུ་བལྟས་ལ་བརྟགསོག་པོའི་སྣ་ནས་ལག་པ་གཡོན་གྱིས་བཟུང་བའི་མཐེ་བོང་ནང་སྐོར་ནི། རང་གི་བུ་ཚའི་ས་ཡིན་པས་འཕྲེད་དུ་བརྟག དེ་ཡང་མདུན་རྒྱབ་ཏུ་སོར་བདུན་ཡོད། འཕྲེད་དུ་སོར་གསུམ་ཡོད་པ་དེ། མདུན་རྒྱབ་ཏུ་ཆ་ཆེན་གསུམ་དུ་བཅད་ལ། ཆ་ཆེན་དང་པོ་སོག་སྣའི་ཕྱོགས་དེ་ཡང་འཕྲེད་དུ་ཆ་འབྲིང་གསུམ་དུ་བཅད་པ་དེ། ཆ་འབྲིང་དང་པོ་སོག་སྣའི་ཕུག་དེ་ཡང༌། འཕྲེད་དུ་ཆ་ཆུང་དང་པོ་མཆོད་གནས་བཀུར་བར་འོས་པ་ཡོན་ཏན་གྱི་ས།

ཆ་ཆུང་གཉིས་པ་ཡོན་ཏན་མེད་པའི་ས། བཀུར་བར་མི་འོས་པའི་ས། ཆ་འབྲིང་གཉིས་རང་གི་ཕའི་ཕྱོགས་ཀྱི་ས། དེའང་འཕྲེད་དུ་ཆ་ཆུང་གཉིས་སུ་བཅད་ལ། ཆ་ཆུང་དང་པོ་དེ་ཡང་གཉིས་སུ་བཅད་པ་དེའི་དང་པོ་ཡོན་བདག་མོས་པའི་ས། དེའི་གཉིས་པ་ཡོན་བདག་མི་མོས་ཏེ་གནོད་པའི་ས། ཆ་ཆུང་གཉིས་པ་དེ་ཡང་གཉིས་སུ་བཅད་དེ། དེའི་དང་པོ་ཡོན་བདག་གི་བུ་ཚ་མོས་པའི་ས། དེའི་གཉིས་པ་ཡོན་བདག་གི་བུ་ཚ་མི་མོས་པ་སྟེ་གནོད་པའི་ས། ཆ་འབྲིང་གསུམ་པ་རང་གི་བུ་སློབ་ཀྱི་ས། དེ་ཡང་ཆ་ཆུང་གཉིས་སུ་བྱ་སྟེ། ཆ་ཆུང་དང་པོ་བུ་སློབ་སྟེར་བའི་ས། ཆ་ཆུང་གཉིས་པ་བུ་སློབ་གནོད་པའི་ས། མདུན་རྒྱབ་ཏུ་ཆ་ཆེན་གསུམ་དུ་བཏང་བའི་ཆ་ཆེན་བར་མ་དེའང་འཕྲེད་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་བུད་མེད་རང་གི་ས། ཆ་འབྲིང་གཉིས་པ་བུད་མེད་ནོར་གྱི་ས། ཆ་འབྲིང་གསུམ་པ་དུར་ས། མདུན་རྒྱབ་ཏུ་ཆ་ཆེན་གསུམ་དུ་བཏང་བའི་ཆ་ཆེན་ཐ་མ་ཁ་ཁྱེར་གྱི་ཕྱོགས་དེ་ཡང་འཕྲེད་དུ་ཆ་འབྲིང་གསུམ་དུ་བཏང་ལ། ཆ་འབྲིང་དང་པོ་དེ་ཡང་འཕྲེད་དུ་ཆ་གསུམ་དུ་བཏང་བའི་ཆ་ཆུང་དང་པོ་བུ་ཚ་རང་གི་དབང་ཐང་གི་ས། ཆ་ཆུང་གཉིས་པ་བུ་ཚའི་དུར་ས། ཆ་འབྲིང་གཉིས་པ་བུ་ཚ་རང་གི་འཁོར་གྱི་ས་དེ་ཡང་ཆ་ཆུང་གཉིས་སུ་བཅད་ལ། དེའི་དང་པོ་བུ་ཚའི་འཁོར་གྱི་ནང་ནས་ཕན་པའི་ས། གཉིས་པ་བུ་ཚའི་འཁོར་གྱི་ནང་ནས་གནོད་པའི་ས། ཆ་འབྲིང་གསུམ་པ་བུ་ཚ་རང་གི་ནོར་ས། དགྲ་ས་ཕྱོགས་ཀྱི་ས་ལ་ཡང༌། དགྲ་རང་གི་སའི་ཆ་ཆེན་པོ་ལ། དགྲ་རང་གི་སྲོག་གི་ས་དང་ ༑ དགྲ་རང་གི་ལོངས་སྤྱོད་པའི་ས་ལས་མི་བརྩི། དགྲའི་བུ་ཚའི་ནོར་གྱི་ས་དང་ ༑ དགྲའི་བུ་ཚའི་འཁོར་གྱི་ས་གཉིས་རང་ཕྱོགས་ཀྱི་དེ་དང་བཟློག་ལ་བརྩི། དགྲ་སའི་ལྟག་པ་ནས་ལག་པ་གཡས་ཀྱི་མཐེ་བོང་ནས་བཟུང་ནས་དགྲ་རང་གི་ཟུར་ལ་བརྩི་བ་དང༌། ལག་པ་གཡོན་གྱི་མཐེ་བོང་ནས་དགྲའི་བུ་ཚའི་ཕྱོགས་འཕྲེད་དུ་བལྟ་ཞིང་བརྩི་བ་དང༌། དགྲའི་ཕ་མའི་ཕྱོགས་ལ་སོགས་པ་རྣམས་རང་གི་ཕྱོགས་དང་ཁྱད་པར་མེད་པར་གནས་པ་དང༌།

བལྟ་ཕྱོགས་དང་བཟང་ངན་ལ་སོགས་པ་རང་གི་ཕྱོགས་དང་ཁྱད་མེད་དུ་ཤེས་པར་བྱའོ། །བརྒྱད་པ་སོ་སོའི་བཟང་ངན་བརྟག་པ་ལ། རང་སྲོག་གི་ས་ནས་བྲུབ་ཁུང་དང་ཐུན་རྫས་ཡོད་ན་ནི་དགྲའི་མཐུ་འཇུག ཙག་རོ་ཡོད་ན་ན་ཚ་མང༌། སྲིན་ཁུང་ཡོད་ན་ཚེ་ཐུང༌། གྲོག་ཚང་རྗེས་ཡོད་ན་ལོངས་སྤྱོད་འཕེལ། རང་གི་ལོངས་སྤྱོད་ཀྱི་ས་ན་ཙག་རོ་ཡོད་ན་ནོར་སོགས་ལ་གང་སྟོངས་ཆེ། སྲིན་ཁུང་ཡོད་ན་རྐུན་མ་མང༌། རྩ་རྗེས་ཞགས་པ་འདྲ་བ་ཡོད་ན་རྟ་ལ་ཇག་པ་འོང༌། རྩ་རྗེས་མདུང་རྩེ་རྣོན་པོ་འདྲ་བ་བྱུང་ན་འཁོན་མང་བར་འོང༌། གཡུང་དྲུང་རིས་འདྲ་བ་བྱུང་ན་དངོས་གྲུབ་འགྲུབ། ནེའུ་ལེའི་རྐྱལ་པ་འདྲ་བ་བྱུང་ན་ཟོག་འཕེལ། གདུགས་འདྲ་བ་བྱུང་ན་འཁོར་འདུ། ཁྲི་འདྲ་བ་བྱུང་ན་གཞན་གྱིས་བཀུར། རྒྱལ་མཚན་འདྲ་བ་བྱུང་ན་སྙན་གྲགས་ཐོབ། གྲོག་རྗེས་འདྲ་བ་བྱུང་ན་ཟོག་བརྟན་པར་འོང༌། རང་གི་ཆོས་ཀྱི་ས་ན་སྲིན་ཁུང་བྱུང་ན་ཆོས་ལ་བར་ཆད་མང༌། ཙག་རོ་བྱུང་ན་འཁོར་གྱི་སློབ་མ་ཆོས་འགོ་མི་ཐོན། རྩ་རིས་ཅན་ཏེ་སྒོམ་བྱེད་པ་འདྲ་བ་བྱུང་ན་གྲུབ་པ་ཐོབ། པུ་སྟིའི་གཟུགས་འདྲ་བ་བྱུང་ན་ཉན་བཤད་འཕེལ། འཁོར་གྱི་ནང་ན་སྟེར་བའི་ས་ལ་རྩ་རིས་ཞགས་པ་བསྡོགས་པ་འདྲ་བ་བྱུང་ན་རྟ་སྟེར་བའོ། །ཟངས་ནང་དུ་ཐུམ་བུ་བཅུག་པ་འདྲ་བ་བྱུང་ན་བཟའ་བཏུང་སྟེར། རྒྱ་མས་སྲང་ལ་བཅལ་བ་འདྲ་བ་བྱུང་ན་གསེར་དངུལ་སྟེར ༑ བྲེ་འདྲ་བ་བྱུང་ན་འབྲུ་སྟེར། བཟང་ངན་གྱི་རྟགས་གཞན་བྱུང་ཡང་སྐྱོན་མེད་དོ། །འཁོར་གྱི་ནང་ནས་གནོད་པའི་ས་ནི། རྩ་རིས་ཞགས་པ་བསྡོགས་པ་འདྲ་བ་བྱུང་ན་རྟ་རྣམས་རྐུ། ཟངས་ནང་དུ་ཐུམ་བུ་བཅུག་པ་འདྲ་བ་བྱུང་ན་ཧུབ་འཐུང་གིན་དྲིན་མེད་ཟེར་བ་འོང༌། རྒྱ་མས་སྲང་ལ་བཅལ་བ་འདྲ་བ་བྱུང་བ་དང༌། བྲེ་བཟུང་བ་འདྲ་བ་བྱུང་ན་གསེར་དངུལ་འབྲུ་ལ་རྟག་ཏུ་རྐུན་མ་འོང༌། རང་གི་མཐུའི་ས་ན་ཙག་རོ་དང༌། བྲུབ་ཁུང་དང༌། སྲིན་ཁུང་རྩེ་གསུམ་ལ་སོགས་པ་ངན་པའི་རྟགས་ཚང་ན།

རང་གི་མཐུ་མྱུར་དུ་འགྲུབ་སྟེ། དགྲ་བོ་ཐམས་ཅད་འཆི་བས། དགྲ་ས་ན་ངན་རྟགས་ཚང་བ་རང་ལ་བཟང་ལ། དགྲ་ལ་ངན་པ་ཡིན། དེ་ལས་བཟློག་པ་གཡུང་དྲུང༌། རྒྱལ་མཚན། གྲོག་རྗེས་ལ་སོགས་བཟང་རྟགས་གང་ཡང་རུང་བ་བྱུང་ན། རང་ལ་དགྲའི་མཐུས་མི་ཚུགས། ཁྱད་པར་དུ་འཁོར་ལོའི་གཟུགས་བྱུང་ན་རང་ལ་དགྲའི་མཐུས་མི་ཚུགས་པས། མཐུ་བྱས་ཚད་ཁོ་རང་ལ་ལྡོག་པ་ཡིན་པས། འདི་བརྟག་པ་ནི་གཞན་མེད་དོ། །སེར་བའི་ས་ན་རྩ་རིས་ཞིང་གི་གཟུགས་འདྲ་བ་བྱུང་བ་དང༌། ཟོར་བའི་གཟུགས་འདྲ་བ་བྱུང་ན་སེར་བ་བསྲུང་མི་དགོས་པར་རང་ཆས་སུ་འོང༌། གཞན་ཡང་ཐུན་རྗེས་དང༌། ཙག་རོ་དང༌། བྲུབ་ཁུང་ཕུར་པ་ལ་སོགས་པ་ངན་རྟགས་ཐམས་ཅད་བྱུང་ན་སེར་བ་མྱུར་དུ་འགྲུབ། བཟང་རྟགས་ཐམས་ཅད་བྱུང་ན་སེར་བ་འགྲུབ་དཀའོ། །རང་གི་ནོར་ཕྱུགས་ཀྱི་ས་ན་རྩ་རིས་གྲི་འདྲ་བ་དང༌། ཞགས་པ་བསྡོགས་པ་འདྲ་བ་དང༌། མདའ་གཞུའི་གཟུགས་འདྲ་བ་དང༌། ཁོག་པོ་ཟླུམ་པོ་འདྲ་བ་དང༌། གཡང་གཞི་བཏིང་བ་འདྲ་བ་བྱུང་ན་ནོར་ཕྱུགས་མི་འཕེལ་ཞིང་གོད་ཁར་འགྲོ། ངན་རྟགས་གཞན་གང་བྱུང་ཡང་སྐྱོན་མེད། རྩ་རིས་གྲོག་འདྲ་བ་དང༌། ཁོག་པ་ཟླུམ་པོ་འདྲ་བ་དང༌། ཞོ་ཟེའུ་འདྲ་བ་དང༌། རྐྱལ་པ་ཕུས་བཀང་བ་འདྲ་བ་དང༌། གདང་བྲེས་པ་འདྲ་བ་དང༌། ར་བ་བསྐོར་བ་འདྲ་བ་དང༌། དེ་འདྲ་བྱུང་ན་ནོར་ཕྱུགས་འཕེལ་ཞིངཕན་ཐོགས། བཟང་རྟགས་གཞན་ཚང་ཡང་ཡོན་ཏན་མི་འབྱུང༌། ཟོག་གི་ས་ན་རྩ་རིས་བུང་བའི་གཟུགས་འདྲ་བ་དང༌། འབྲས་སྤུངས་པ་འདྲ་བ་དང༌། གཡུང་དྲུང་འཁྱིལ་བ་འདྲ་བ་དང༌། མུ་ཏིག་གི་ཕྲེང་བ་འདྲ་བ་བྱུང་ན་ཟོག་ཐམས་ཅད་འཕེལ་བར་འགྱུར་རོ།། འདིའི་སྐབས་སུ་ངན་རྟགས་ལ་རྩ་རིས་གཤིན་རྗེའི་མདུང་ཤིང་འདྲ་བ་བྱུང་ན་ཟོག་ལ་ངན། གཞན་ངན་རྟགས་བྱུང་ཡང་སྐྱོན་མེད། རང་གི་ཞིང་གི་ས་ན་རྩ་རིས་བྲུབ་ཁུང་འདྲ་བའི་ནང་ན་རྒྱལ་པོ་རྐང་ཐང་རྨོག་གྱོན་པ་འདྲ་བ་བྱུང་ན་དགྲས་བསྒྲུབ་མི་ནུས་པར་རང་གི་ཞིང་ལ་སེར་བ་འོང༌། རྩ་རིས་ཚེག་འདྲ་བ་བྱུང་ན་ས་བོན་མཐའ་ནས་སྐམ།

གཤིན་རྗེའི་མདུང་ཤིང་འདྲ་བ་བྱུང་ན་ཤྭ་འབྲུག་གིས་ཁྱེར། ཚེག་རོ་བྱུང་ན་སད་ཀྱིས་ཁྱེར། སྲིན་ཁུང་བྱུང་ན་སྲིན་གྱིས་ཁྱེར། ཟོར་བ་བྱུང་ན་མྱུར་དུ་མི་ལ་འཆོར། གཞན་ངན་རྟགས་གང་ཡང་སྐྱོན་མེད། བཟང་བའི་རྟགས་ལ་རུས་པ་འབྲང་ཆུང་ལ་བྲག་བཙུགས་པ་འདྲ་བ་དང༌། ཡུར་དུ་ཆུ་དྲངས་ནས་ཞིང་ལ་སླེབ་པ་འདྲ་བ་དང༌། སྙེ་མའི་གཟུགས་འདྲ་བ་བྱུང་ན་བཟང་ངོ༌། །བཟང་རྟགས་གཞན་གང་བྱུང་ཡང་ཡོན་ཏན་མེད་དོ། །རང་གནས་པའི་ཁང་པའི་ས་ན་ཚེག་རོ་དང་སྲིན་ཁུང་བྱུང་ན། ཚེ་ཐུང་ཞིང་ཁང་པ་སྟོང༌། གཞན་ངན་པའི་རྟགས་ནི ༑ གཅན་གཟན་གྱིས་བྲད་པའི་རྗེས་འདྲ་བ་དང༌། གཤིན་རྗེའི་མདུང་ཤིང་འདྲ་བ་དང༌། བྱ་རོག་གི་རྗེས་འདྲ་བ་དང༌། བྲུབ་ཁུང་འདྲ་བ་དང༌། ཡུགས་ས་མོའི་མགོ་འདྲ་བ་ལ་སོགས་པ་ཀུན་ཏུ་བྱུང་ན། ཕྱོགས་ཀུན་ཏུ་ངན་ནོ། །གཞན་ཡང་བཟང་བའི་རྟགས་ནི། རྩ་རིས་གླང་པོ་ཆེའི་མཁལ་ཁུང་འདྲ་བ་དང༌། གཞོང་པ་མར་ཁུས་བཀང་བ་འདྲ་བ་དང༌། ནམ་མཁའ་ལ་དར་ཕྱར་བ་འདྲ་བ་དང༌། མཁར་ལ་བ་གམ་ཐོགས་པ་འདྲ་བ་དང༌། འབྲས་ཕུང་ལ་བྲེ་བཙུགས་པ་འདྲ་བ་དང༌། དེ་འདྲ་བྱུང་ན་བཟང་བའི་རྟགས་ཡིན། ཕ་མེས་ཀྱི་དུར་ས་ནས་ཤིང་སྐམ་ཡལ་ག་ཆག་པ་འདྲ་བ་བྱུང་ན་དུར་ས་མ་བདེ། མཆོད་རྟེན་གྱི་གདུགས་ཕུག་པ་འདྲ་བ་བྱུང་ན་ཕ་མེས་ཀྱི་དུར་ས་མ་བདེ། ངན་རྟགས་དེ་གཉིས་ཡོད་ཀྱང་ཤིང་ལོའི་རྩ་བ་དུར་ས་ན་ཟུག་ན་དེས་ཐུབ། ངན་རྟགས་གཞན་ཡོད་ཀྱང་སྐྱོན་མེད། བཟང་རྟགས་ཤིང་ལོས་ས་སྟོང་རྩའི་ཡལ་ག་དུར་ས་བསྐོར་ན་ཕ་མེས་ཀྱི་དུར་ས་བདེ། རི་མོ་འབྲང་རྒྱས་དང་ལྷ་བཤོས་ཀྱི་གཟུགས་འདྲ་བ་བྱུང་ན། ཕ་མེས་དུར་ས་བདེ་བས་བུ་ཚ་འཕེལ་ཞིང་ཟས་ཟོག་ལ་དགའ། རི་མོ་མདའ་ལ་དར་བཏགས་པ་འདྲ་བ་དང་

༑ རྒྱལ་མཚན་འདྲ་བ་དང༌། དེ་འདྲ་ཡོད་ན་ཕ་མེས་ཀྱིས་སྲུང་སྐྱོབ་བྱེད་པས་ཤིན་ཏུ་བཟང་ངོ༌། །སྔར་རྟགས་རང་གི་ས་དང༌། ད་རྟགས་ཕ་མའི་ས་དང༌། བུ་ཚའི་ས་དང༌། དགྲའི་ས་དང༌། དེ་རྣམས་ཐམས་ཅད་ལ་བཟང་ངན་མཉམ་པོར་བྱུང་ན་མཉམ་པོར་བརྩི། ངན་པ་མང་ན་ངན་པར་བརྩི། བཟང་རྟགས་མང་ན་བཟང་བར་བརྩིའོ། །བཟང་ངན་གང་ཡང་མེད་ན་སྐྱོན་ཡོན་གང་ཡང་མེད། རང་གི་བུ་ཚའི་ཕྱོགས་དེ་ལ་ཡང་མདུན་རྒྱབ་ཏུ་སོར་བདུན། ཞེང་དུ་སོར་གསུམ་ཡོད་པ་དེ་ཡང༌། མདུན་རྒྱབ་ཏུ་ཆ་ཆེན་གསུམ་དུ་བཏང་ལ། ཆ་ཆེན་དང་པོ་སོག་སྣའི་ཕྱོགས་ཀྱིས་མཆོད་གནས་ཡོན་ཏན་ཡོད་པ་བཀུར་བར་འོས་པའི་ས་ན་བཟང་ངན་བསྟན་པ་ནི། རང་ས་ཕྱོགས་ཀྱི་ས་དང་མཚུངས། ཡོན་ཏན་མེད་པ་བཀུར་བ་མི་འོས ༑ རི་མོ་རྩེ་གསུམ་འདྲ་བ་བྱུང་ན། རྩ་རིས་རོ་གཏུམས་པ་འདྲ་བ་བྱུང་ན། ཙག་རོ་དང་སྲིན་ཁུང་ཡོད་ན་འཁོར་རང་ཚེ་ཐུང་བས་བཀུར་བར་མི་འོས། རི་མོ་རྩེ་གསུམ་འདྲ་བ་བྱུང་ན་རང་གི་སྲོག་ལ་གཟན་པས་བཀུར་བར་མི་འོས། རི་མོ་བྲུབ་ཁུང་འདྲ་བ་བྱུང་ན་མཆོད་གནས་ཀྱིས་དགྲ་ལ་མཐུ་བྱས་ཀྱང་ཁོ་རང་ལ་ཚུར་ལ་ལྡོག་པས་བཀུར་བར་མི་འོས། ངན་རྟགས་གཞན་རྣམས་ཡོད་ཀྱང་སྐྱོན་མེད། བཟང་རྟགས་རྣམས་ཚང་ཡང་དངོས་གྲུབ་མི་འབྱུང་ངོ༌། །ཡོན་བདག་མོས་པའི་ས་དང་ ༑ ཡོན་བདག་བུ་ཚ་མོས་པའི་ས་གཉིས་ནི། རང་གི་འཁོར་གྱི་ནང་ནས་སྟེར་བའི་ས་དང་མཚུངས། ཡོན་བདག་གི་དང་ཡོན་བདག་གི་བུ་ཚ་མི་མོས་ཏེ་གནོད་པའི་ས་ན། རང་སའི་འཁོར་གྱི་ནང་ནས་གནོད་པ་རྣམས་དང་མཚུངས། བུ་སློབ་ཀྱིས་ཕན་འདོགས་པའི་ས་ནི། རང་སའི་འཁོར་གྱི་ནང་ནས་སྟེར་བ་དང་མཚུངས། བུ་སློབ་ཀྱི་སའི་གནོད་པ་ནི་རང་སའི་འཁོར་གྱི་ནང་ནས་གནོད་པའི་ས་དང་མཚུངས་སོ། །ནག་ཆགས་རང་གི་སའི་བཟང་ངན་ནི། རང་སའི་འབྲོག་གི་ས་དང་ ༑ ལོངས་སྤྱོད་ཀྱི་ས་དང་མཚུངས། ནོར་གྱི་ས་ནི་རང་སའི་ནོར་ཕྱུགས་ཀྱི་ས་དང་ ༑ ཟོག་གི་ས་དང༌། ཞིང་གི་ས་དང་མཚུངས་སོ། །དུར་སའི་བཟང་ངན་ནི་རང་གནས་པའི་ཁང་པའི་ས་དང༌།

ཕ་མེས་ཀྱི་དུར་ས་དང་མཚུངས་སོ། །བུ་ཚ་རང་གི་དབང་ཐང་གི་ས་ནི། རང་སའི་སྲོག་གི་ས་དང༌། ལོངས་སྤྱོད་ཀྱི་ས་དང་མཚུངས་སོ ༑ ༑ བུ་ཚའི་དུར་ས་ནི་རང་སའི་ཁང་པ་དང༌། ཕ་མེས་ཀྱི་དུར་ས་གཉིས་མཚུངས་སོ། །བུ་ཚ་རང་གི་འཁོར་གྱི་ནང་ཕན་པའི་ས་ནི་རང་སའི་འཁོར་གྱི་ནང་ནས་སྟེར་བའི་ས་དང་མཚུངས། བུ་ཚའི་འཁོར་གྱི་ནང་ནས་གནོད་པའི་ས་ནི་རང་སའི་འཁོར་གྱི་ནང་ནས་གནོད་པའི་ས་དང་མཚུངས་སོ། །བུ་ཚའི་ནོར་ས་ནི་རང་སའི་ནོར་ཕྱུགས་ཀྱི་ས་དང༌། ཟོག་གི་ས་དང༌། ཞིང་གི་ས་དང་གསུམ་དུ་མཚུངས། རང་གི་ཕའི་དབང་ཐང་གི་ས་ནི། རང་སའི་སྲོག་གི་ས་དང༌། ལོངས་སྤྱོད་ཀྱི་ས་དང་མཚུངས། ནོར་ས་ནི་རང་སའི་ནོར་ས་གསུམ་དང་མཚུངས། དུར་ས་ནི་རང་སའི་ཁང་ས་དང༌། ཕ་མེས་ཀྱི་དུར་ས་དང་མཚུངས། མའི་ས་ལའང་ཕའི་ས་དང་མཚུངས ༑ རང་སའི་བཟང་ངན་ཇི་ལྟ་བར་དགྲ་སར་ཡང་དེ་བཞིན་དུ་ཤེས་པར་བྱའོ ༑ ༑ འདོད་འཇོ་དང༌། རིན་པོ་ཆེ་དང༌། མཚོ་མོ་དང༌། གཞོང་བུ་དང་དེ་ལ་སོགས་པ་རྣམས་ནི། རང་སར་མང་ན་བཟང་རབ། གཞན་གཉིས་ཀྱང་ཕྱེད་མར་ཡོད་ན་བཟང་འབྲིང༌། དགྲ་སར་མང་ན་བཟང་ཐ། དེ་ཡང་རང་ས་ནས་འདོད་འཇོ་ལ་སོགས་པ་རང་སའི་ཤིང་ལོའི་ཡལ་གས་རང་ཕྱོགས་བསྐོར་ན་བཟང་འབྲིང་ ༑ དགྲ་སའི་ཤིང་ལོ་རང་སའི་གྲོག་ཤུལ་དང༌། འབྲས་ཕུང་དང༌། འདོད་འཇོ་ལ་སོགས་པས་རང་སའི་ཤིང་ལོའི་ཡལ་གས་རང་ཕྱོགས་བསྐོར་ན་བཟང་འབྲིང་ ༑ དགྲ་སའི་ཤིང་ལོ་རང་སའི་གྲོག་ཤུལ་དང༌། འབྲས་ཕུང་དང༌། འདོད་འཇོ་ལ་སོགས་པས་བསྐོར་ན་བཟང་ཐ། དགྲ་སའི་འདོད་འཇོ་ལ་སོགས་པ། རང་སའི་ཤིང་ལོས་བསྐོར་ན་དེ་ཡང་བཟང་འབྲིང༌། དགྲ་སའི་འདོད་འཇོ་ལ་སོགས་པ་དགྲ་སའི་ཤིང་ལོས་བསྐོར་ན་བཟང་ཐ། རུས་པའི་འབུར་ཡོད་ན་འབྲས་ཕུང་ཞེས་བྱ་སྟེ། རང་ས་དང་དགྲ་ས་གཉིས་ཀ་མང་ཉུང་གང་ན་ཡོད་དང༌། ཤིང་ལོ་གང་ཕྱོགས་སུ་བསྐོར་བ་ལ་སོགས་པ་རྣམས་ནི། འདོད་འཇོ་དང་གྲོག་ཤུལ་ལ་སོགས་པ། ཤིང་ལོས་གང་ཕྱོགས་བསྐོར་བ་རྣམས་ནི་བཟང་འབྲིང༌།

དེ་རྣམས་དང་མཐུན་པར་ཤེས་པར་བྱའོ། །གཞན་ཡང་ཤིང་ལོ་རྣམས་ནི་དགྲ་སའི་ཤིང་ལོ་རྣམས་ནི་དགྲ་ས་རང་དུ་ཟུག་ན་བཟང་རབ། རང་སར་ཟུག་ཀྱང་རྩེ་མོ་དགྲ་སར་ཟུག་ན་བཟང་འབྲིང༌། དགྲ་སའི་ཤིང་ལོ་རང་སར་ཟུག་ན་བཟང་ཐ། རང་སའི་ཤིང་ལོ་དགྲ་སར་ཟུག་ན་བཟང་རབ། དགྲ་སར་ཟུག་ཀྱང་རང་སར་རྩེ་མོ་གུག་ཀྱང་བཟང་འབྲིང༌། དགྲ་སར་ཕར་ལ་ཟུག་པ་བཟང་ཐ། གཞན་ཡང་ཤིང་ལོ་ཞེས་བྱ་བ་ནི་རིང་པོར་སྐྱེས་ན། མཐོན་པོར་སྐྱེས་པའི་རྩེ་མོ་ཞེས་བྱ་སྟེ། གོང་དུ་མ་ཤོར་ཡལ་ག་མང་པོར་གྱེས་ན། མང་པོར་སྐྱེས་པའི་ཡལ་ག་ཞེས་བྱ་སྟེ། མི་མང་པོར་འོང་ ༑ སྡོང་པོའི་རྩ་བ་སྦོམ་ན་སྦོམ་པོར་སྐྱེས་པའི་རྩ་བ་ཞེས་བྱ་སྟེ། མི་ཆེ་བ་གདོང་དྲག་པར་འོང༌། རང་ས་བྱ་རོག་རྗེས་དང་རྩེ་གསུམ་གཉིས་ནི། ཤིང་ལོའི་གསེབ་ན་ཡོད་ན་མི་སྐྱོན། སྡོང་པོའི་ཡལ་ག་མེད་ཅིང་སྐམ་པོ་འདྲ་ན། བནྡེ་ཡིན་ན་འཁོར་མི་འཕེལ། མི་ཆོས་པ་ཡིན་ན་རབས་ཆད། རང་སའི་ཤིང་ལོ་དགྲ་སར་ཟུག་པ་དང༌། དགྲ་སའི་ཤིང་ལོ་རང་སར་ཟུག་པ་དང་གཉིས་མགོ་འཛིངས་ན་དགྲ་དང་རང་གཉིས་རྒྱུན་པར་འཐབ་རྩོད་དང༌། སྦོད་གཏོང་མི་མཐུན་པ་མང་པོ་འོང་ ༑ དགྲ་སའི་ཤིང་ལོ་སྲབ་ཅིང་རང་སའི་ཤིང་ལོ་མཐུག་ན་བཟང༌། རང་ས་དང་དགྲ་སའི་མཚམས་སུ་རྩ་རིས་དྲིལ་བ་དང༌། གཡུང་དྲུང་རིས་འདྲ་བ་དང༌། མཐོ་རིས་རྩེ་ལྔ་འདྲ་བ་བྱུང་ན། ཕན་ཚུན་དུ་དབྱེ་ན་མི་ཚུད་ཅིང་དགྲ་དང་འདུམ་པར་འདོད། ལར་ངན་རྟགས་ཐམས་ཅད་མེད་ན་བཟང༌། ཡོད་ཀྱང་དགྲ་སར་བྱུང་ན་བཟང༌། དེ་རྣམས་ལ་ལྷག་པ་སོ་སོའི་བཟང་ངན་བརྟག་ཐབས་འདི་ན་བཤད་པ་ལས་མ་འདུས་པ་མེད། ཕྱོགས་བརྟག་པ་ལ་རོ་ཁ་བྱང་ཤར་དུ་ལྟས་ན་གླིང་ལ་དབང་བ་རྒྱལ་རིགས་ཏེ། དུམ་བུ་གཅིག་པ་དབང་དུ་འདུ་བ་འོང༌། ཁ་ཤར་དང་ལྷོ་མཚམས་སུ་བལྟས་ན་རྗེའུ་རིགས་ཏེ། དུམ་བུ་གཉིས་པ་ཁ་ཟས་འདུ་བ་ཞིག་འོང༌། ལྷོ་དང་ནུབ་ཏུ་བལྟས་ན་རིག་སྔགས་འཆང་བ་བྲམ་ཟེའི་རིགས་ཏེ། དུམ་བུ་གསུམ་པ་སྔགས་རྣམས་འགྲུབ་པ་ཞིག་འོང༌།

ནུབ་ཕྱོགས་དང་ནུབ་བྱང་དུ་བལྟས་ན་དམངས་རིགས་ཏེ་དུམ་བུ་བཞི་པ། འཁོར་འདུ་བ་ཞིག་འོང༌། བྱང་ཕྱོགས་སུ་བལྟས་ན་གདོལ་པ་ཅན་ཏེ་དུམ་བུ་ལྔ་པ་རྩོད་པ་ལས་རྒྱལ་བ་ཞིག་འོང༌། གན་རྐྱལ་དུ་ཁ་གནམ་དུ་བལྟས་ནས་ཁ་གདངས་པ་ཞིག་བྱུང་ན། དུམ་བུ་དྲུག་པ་མཚན་ངན་ཐོད་པ་སྟེ། སྦ་བའི་མནན་པ་བྱེད་པའི་ཐོད་པ་ཞིག་འོང༌། ཁ་སྦུབ་ཏུ་ཁ་ས་ལ་བལྟས་པ་ཞིག་བྱུང་ན། དུམ་བུ་བདུན་པ་མཚན་ངན་ཐོད་པ་གཏད་བྱ་བ་ཞིག་འོང༌། ཁ་ཕྱོགས་གར་བལྟས་ཀྱང་སྤྱི་གཙུག་ཏུ་བྱུང་ན་དུམ་བུ་བརྒྱད་པ་དང་དགུ་པ་ལ་སོགས་པ་མཚན་ངན་ཐོད་པ་དྲག་ལས་བྱ་བའི་ཐོད་པ་ཞིག་འོང༌། དེ་རྣམས་ནི་མནན་པ་སྦ་བ་དང༌། སེར་གཏད་དུ་བྱ་བ་དང༌། དྲག་ལས་རྩུབ་པོ་ལ་སོགས་པར་བཟང༌། བཅང་པའི་ཐོད་པར་ངན་པས་མཆོད་རྟེན་ལ་སོགས་པར་བཅོལ་ལོ། །ནོར་བུ་རིན་པོ་ཆེའི་གཞལ་ཡས་ཁང་གི་དམར་ཁྲིད་འདི་དཔལ་ལྡན་ས་སྐྱའི་དགོན་པར་ཤཱཀྱའི་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་ལ་ཞུས་པ་འདི་ཡོངས་སུ་རྫོགས་སོ། །ཨིཐི།། །།༄༅། །ག་རིང་རྒྱལ་པོ་ལ་རྩིས་བསྡུར་དུ་བཏང་བའི་ཡི་གེ་བཞུགས། ། ༄༅། །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །དཔལ་ལྡན་ས་སྐྱ་པའི་བརྒྱུད་པ་ནི། མིའི་དབང་པོ་ཁྲི་སྲོང་ལྡེའུ་བཙན་ཞེས་བྱ་བ་བོད་ཀྱི་རྒྱལ་པོ་དེའི་མཆོད་གནས་སུ་གྱུར་ལ། མཁས་པ་ཆེན་པོ་བོངྷི་ས་ཏྭའི་སློབ་མར་གྱུར་ཅིང་ ༑ ས་ཡི་བདག་པོ་ཉིད་ཀྱིས་རྒྱུན་དུ་མཆོད་པའི་སད་མི་མི་བདུན་ལས་གཞོན་པ་གསུམ་དུ་གྲགས་པའི་ནང་ནས། ཡོན་ཏན་དཔག་ཏུ་མེད་པ་དང་ལྡན་ཞིང་ཚུལ་ཁྲིམས་དྲི་མ་མེད་ལ། མངོན་པར་ཤེས་པ་མངའ་ཞིང་རྫུ་འཕྲུལ་ཐོགས་པ་མེད་པ་དང་ལྡན་པ། འཁོན་ཀླུའི་དབང་པོའི་བསྲུང་བ་ཞེས་བྱའོ། །དེའི་གཅུང་རྡོ་རྗེ་རིན་ཆེན ༑ དེའི་སྲས་ཤེས་རབ་ཡོན་ཏན། དེའི་སྲས་ཚུལ་ཁྲིམས་རྒྱལ་པོ། །དེའི་སྲས་རྡོ་རྗེ་གཙུག་གཏོར། དེའི་གཅུང་དགེ་སྐྱབས། དེའི་སྲས་དགེ་མཐོང༌། དེའི་གཅུང་བལ་པོ། །དེའི་སྲས་ཤཱཀྱ་བློ་གྲོས།

དེའི་སྲས་ཤེས་རབ་ཚུལ་ཁྲིམས་སོ། །དེའི་གཅུང་དཀོན་མཆོག་རྒྱལ་པོ་ཤིང་ཕོ་ཁྱི་ལོ་པ། རེ་དགུ་པ་ཆུ་ཕོ་རྟའི་ལོའི་དབྱུ་གུའི་ཟླ་བའི་བཅུ་བཞི་ལ་འདས། དེའི་སྲས་བླ་ཆེན་ཆུ་ཕོ་སྤྲེའུ་རེ་བདུན་པ་ས་ཕོ་སྟག་གི་དབྱུ་གུའི་བཅུ་བཞི་ལ་འདས། དེའི་སྲས་དང་པོ་དེ་རྒྱ་གར་དུ་གཤེགས། དེའི་གཅུང་སློབ་དཔོན་རིན་པོ་ཆེ་ཆུ་ཕོ་ཁྱི་ཞེ་གཅིག་པ། ཆུ་ཕོ་སྟག་གི་ལོའི་སྨལ་པོ་ཟླ་བའི་ཚེས་བཅུ་གཅིག་སྐར་མ་དབྱུག་པ་ལ་འདས། དེའི་ཡང་ཕྱི་མོ་ལུག ཕྱི་མོ་གླང་མ་གཅིག་ཕག་རེ་དགུ་མ། མེ་ལུག་གི་ནམ་ཐོངས་ཀྱི་ཉེ་ཤུ་བརྒྱད་ལ་འདས། ཁོ་བོ་མེ་མོ་ཡོས་བུ་ལོ་པ་སྨལ་པོའི་ཚེས་བཅོ་བརྒྱད་ཀྱི་སྐར་མ་རྒྱལ་གྱི་ཉི་མ་དྲོས་པ་ལ་སྐྱེས་སྐད། ད་ལྟ་དྲུག་ཅུ་པ་ཡིན། ཁོ་བོའི་ནུ་བོ་ལྕགས་པོ་རྟ་སྨིན་དྲུག་གི་ཉི་ཤུ་ལྔ ༑ སྐར་མ་བྱ་མའི་ཉི་མ་དྲོས་པ་ལ་སྐྱེས། ན་ནིང་ལྔ་བཅུ་ང་བཞི་པ། ཆུ་ཕག་ལྡི་སོགས་ཀྱིས་ཉི་ཤུ་གཅིག་ལ་འདས། །དེའི་བུད་མེད་ལོ་ཉི་ཤུ་རྩ་དྲུག་མེ་ལུག་གི་ལྡྀ་སོགས་ཀྱིས་ཚེས་གསུམ་ལ་འདས། ཁོ་བོའི་རྩིས་སྔར་བརྗོད་ཟིན་ཏོ།། །།ཁོ་བོའི་ཚ་བོ་གཉིས་ཆེ་བ་ནི་ཆུ་ཕོ་སྟག་གི་ལོ་ཁྲ་ཟླ་བའི་ཉི་ཤུ་དྲུག་བྱ་ཞུན་གི་ཉི་མ་ཤར་ཙམ་ན་སྐྱེས། ཆུང་བ་ཤིང་འབྲུག་བྱ་སྦོའི་ཉི་མ་ཤར་ནས་བག་ཙམ་ཞིག་ན་སྐྱེས། འདི་གཉིས་ཀྱི་རྩིས་ཤིན་ཏུ་ཞིབ་པར་བྱ། ཆུང་བ་དེ་ཁྱིམ་བྱེད་ན་སྲིད་ཇི་ཙམ་འཛིན། བུད་མེད་གང་གི་ལོ་མ་བཟང༌།ཕ་མེ་སྟག་ལོ།མ་ཤིང་ཕོ་སྤྲེལ་ལོ་མ་ལ་བུ་མོ་ས་སྤྲཻལ་མ། ད་ལྟ་ལོ་བཅུ་དགུ་ལོན་པ་ཞིག་ཡོད། དེ་ཁོ་ན་ཕྱོགས་ཀུན་ཏུ་ལེགས་པས། དེ་བསླང་བའི་དུས་དང་བཅོས་ཐབས་རྣམས་དགོས་སོ། ། སྤྱིར་མི་བཞི་ལྔ་ཙམ་ལས་མ་བྱུང༌། ཕལ་ཆེར་རེ་རེ་གཉིས་གཉིས་ཙམ་ལས་མ་བྱུང་བས། སྔར་བཞིན་ཉུང་བ་རང་ལེགས་སམ། མང་བ་ལེགས་ན་ཐབས་ཅི་ལྟ་བ་ཡོད ༑ ལན་བསྐུར། ད་ལྟ་དེ་གཉིས་ཀྱི་སྲིང་མོ། མ་མི་གཅིག་པའི་བཙུན་མ་གཅིག་ན་ཡོད་པས་དེ་ཅི་འདྲ།

སྤྱིར་ངེད་དཔོན་གཡོག་རྣམས་ལ་འདྲེ་གང་གནོད། གཞི་ལ་གནས་པའི་ཀླུ་རྣམས་མི་ཁྲོའམ། སྟག་གི་ཀླུ་དང༌། དཀོན་ཁང་གི་ཀླུ་དང༌། ཕ་བོང་ནག་པོའི་ཀླུ་དང༌། དེ་རྣམས་མི་ཁྲོའམ། ཁྲོས་ན་ཇུག་བཅོས། སྤྱིར་གཙུག་ལག་ཁང་བཀྲ་ཤིས་ཤིང་ཆོས་བྱཻད་པས་གང་བར་འོང་ངམ། ན་ནིང་དཀོན་མཆོག་གི་གཡག་ཤི་བ་ཅེས་ཉེས། སྦོད་གཏོང་གི་གནོད་པ་མེད་དམ། གྲྭ་པ་ལ་ཤི་ཆད་བྱུང་བ་དེ་ཅིས་ཉེས། འདྲེ་གང་ཡིན། ཆོས་སྐྱོང་རྙིང་པ་རྣམས་ལ་མཐུ་བག་ཙམ་ཞིག་འགྱེད་པར་བྱུང་བ་དེའི་རྒྱུ་ཅི་ཡིན། ཆོས་སྐྱོང་གསར་པ་འདྲ་དེ་ལ་བརྟགས་ན་ཅི་འདྲ། གཡས་རུའི་འཁྲུག་པ་ཇུག་འོང༌། སོང་ཕོད་འདིའི་ལོ་གཞུག་ལ་ཁོང་ཕ་སྤུན་གཉིས་གུང་ཐང་དུ་ཕྱིན་ན་ཉེས་པ་མེད་དམ། གལ་ཏེ་ཉེས་པ་ཡོད་ན་བཅོས་ཐབས་དགོས། ལྟག་ཏུ་ཀླུ་ཁང་གཅིག་དང་རང་སྡོད་པའི་ཁང་པ་ཞིག་བྱས་ན་ཉེས་པ་མེད་དམ། ཡང་སྟག་རྡོག་ལྷ་ཁང་ལེགས་པར་བཟུང་ན་གནས་གཞི་ཆེ་ཞིང༌། དགེ་འདུན་མང་པོའི་གསོལ་བ་དང༌། བཀྲ་ཤིས་པར་འོང་ངམ། གནོད་བྱེད་ཡོད་ན་ཅི་འདྲའི་ཐབས་བྱ། བཅོས་ཐབས་ཅི་ཡོད། རུ་མཚམས་ཀྱི་ཆོས་སྐྱོང་གང་ཡིན། ཇི་ལྟར་མཆོད། བཟུང་ན་བཀྲ་ཤིས་པར་འོང་ངམ། མང་ཡུལ་ཚོང་དུས་ཀྱི་ལྷ་ཁང་གཉིས་ཁང་པ་དེར་བརྩིགས་ནས་གཅིག་ཏུ་བྱས་ན་བཟང་ངམ། ཡང་བླ་ཆེན་ཡན་ཆད་ཕ་མེས་དགུ་བརྒྱུད་ཀྱི་མཚན་ཐོན་ཚད་ལོ་གྲངས་དུ་ཐུབ། བསོད་ནམས་ཅི་ཙམ་བྱུང༌། ཁོ་བོའི་བློ་ལ་ཡོད་པ་དང་མཐུན་ན་ངོ་མཚར་ཆེའོ། །རྒྱལ་ཆེན་གྱིས་ཐམས་ཅད་ཤེས་པ་ཞིག་འདུག་ཟེར་བས་འདི་རྣམས་ནི་ཤིན་ཏུ་གལ་ཆེ། གཅིག་ཀྱང་མ་ལུས་པར་གྱིས་ལ་ལན་རྣམས་ཡི་གེ་ཞིབ་མོ་བསྐུར་བར་ཞུ། ཡང་ལྕགས་རི་ཞིག་བྱས་ན་ཇུག་འོང་ལྟོས། ཞེས་བྱ་བ་འདི་བླ་མ་རྗེ་བཙུན་པས། ག་རིང་རྒྱལ་པོ་ལ་རྩིས་བསྡུར་དུ་བཏང་བའི་གསུང་ཡིག་ཡིན། ཡི་གེ་འདིའི་ཁ་བྱང་ལ། རྩིས་ཀྱིས་ཟམ་པ་ལ་ཐོན་ནས་འགྲོ་ཁུ་ལེ་སྲིང་མོའི་འཕྲང་བྱ་བ་ན་སྟོན་པ་ལྷ་རྒོད་བྱ་བ་ཡོད་ཅེས་བྱ་བ་བྲིས་ནས་བསྐུར་སྐད་དོ།།

།། ༈ ཡོན་སྦྱོར་བའི་གཟུངས། ། ན་མཿས་མནྟ་པྲ་བྷ་རཱ་ཛཱ་ཡ་ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུངྔྷཱ་ཡ། ན་མོ་མཉྫུ་ཤྲཱྀ་ཡེ་ཀུ་མ་ར་ངྷཱུ་ཏཱ་ཡ་བོ་དྷི་ས་ཏྭཱ་ཡ་མ་ཧཱ་ས་ཏྭཱ་ཡ་མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་ནི་རཱ་ལམྦྷེ། ནི་རཱ་བྷཱ་སེ། ཛ་ཡེ། ཛ་ཡ་ལབྡྷེ། མ་ཧཱ་མ་ཏེ། དཀྵེ་དཀྵི་ཎི་མེ་པ་རི་ཤོ་ངྷ་ཡ་སྭཱ་ཧཱ།། །། རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་གསུམ་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 638PAGE 639