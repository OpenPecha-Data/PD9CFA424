༄༅། །དཔལ་ཡང་དག་པར་སྦྱོར་བའི་རྒྱུད་ཕྱི་མའི་རྣམ་པར་བཤད་པ་བཞུགས། །

༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །བརྟག་པ་བཅུ་གཅིག་པ་རྒྱུད་ཕྱི་མར་མིང་བཏགས་ཏེ། གོང་གི་བརྟག་པ་བཅུ་པོ་དེ་དག་དང་འབྲེལ ༑ རྒྱུད་སྡེ་གཞན་གྱི་ཡང་སྐབས་སྐབས་ཀྱི་དོན་མི་གསལ་བ་གསལ་ཞིང༌། སྐབས་སྐབས་སུ་མ་ཚང་བ་ཁ་བསྐང་བ་དང༌། སྐབས་སྐབས་སུ་ཚིག་དོན་རྣམ་པར་ཕྱེ་སྟེ་བཤད་པས་རྒྱུད་ཕྱི་མའོ། །ཡང་བརྟག་པ་བཅུ་པའི་རྗེས་ཐོག་བར་མ་ཆད་པར་གསུངས་པས་ཀྱང་རྒྱུད་ཕྱི་མ་ཞེས་བྱའོ། །དོན་ནི་བཤད་པའི་རྒྱུད་ཅེས་བྱ་བའི་མིང་ཅན་ལས་མ་འདས་པར་བཞེད་དོ། །དེའི་དོན་དང་པོ། ཐིག་ལེར་ཐིག་ལེ་དག་གི་དོན། །ཞེས་བྱ་བ་རྐང་པ་གཉིས་ཀྱིས་དྲི་བའི་ཚིག་ཏུ་སྦྱར་ལ། བརྟག་པ་བཅུ་པོས་བརྗོད་པར་བྱ་བའི་དོན། གཙོ་བོར་བདག་བྱིན་གྱིས་བརླབ་པའི་རིམ་པ་དང༌། དེ་ལ་བརྟེན་ནས་བྱུང་བའི་རང་བྱུང་གི་ཡེ་ཤེས་ཆེན་པོ་ཡིན་ཞིང་ ༑ དེ་ལ་རྗོད་བྱེད་ཀྱི་སྒྲ་བརྟག་པ་དྲུག་པའི་དཔྱྀད་ཀྱི་ཐིག་ལེར་གསུངས་པ་དེའི་དོན་དྲི་བ་ནི། ཐིག་ལེར་ཐིག་ལེ་དག་གི་དོན། །ཞེས་བྱ་བ་གསུངས་ཏེ། དོན་དམ་པ་བྱང་ཆུབ་ཀྱི་སེམས་ཀྱི་མཚན་ཉིད་རང་བྱུང་གི་ཡེ་ཤེས་ཆོས་ཀྱི་སྐུ་དེ་ལ། ཅིའི་ཕྱིར་རང་བྱུང་གི་ཡེ་ཤེས་ཞེས་བྱ་བ་ཡན་ལག་གི་དོན་དྲི་བ་ཡིན་ཞིང༌། དེ་ཉིད་དང་འབྲེལ་བ་ཅན་དུ་བྱས་ནས། མཁའ་འགྲོ་མ་རྡོ་རྗེ་གུར་གྱི་ལེའུ་དང་པོ་ལས ༑ མཐར་ཐུག་འབྲས་བུ་ཆོས་ཀྱི་སྐུ་ལ། འདི་ནི་རང་བྱུང་བཅོམ་ལྡན་འདས།། ལྷ་ཡི་བདག་པོ་གཅིག་པུ་ཉིད། །ཅེས་གསུངས་པ་དང་སྦྱར་ཏེ། དོན་གཅིག་ལ་སྒྲ་དུ་མ་འཇུག་པ་ཡན་ལག་གི་དོན་དང་སྦྱར་ནས་དྲི་ཞིང་ལན་གདབ་པ་དང་འབྲེལ་བ་ཡང༌། བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། ། ཞེས་བྱ་བ་ལ་སོགས་པ་གསུངས་པ། བརྗོད་བྱའི་དོན་མཐར་ཐུག་ཏུ་བཤད་པར་མ་ཟད། སྒྲ་དེ་ཉིད་རང་བྱུང་གི་ཡེ་ཤེས་སུ་ཡན་ལག་གི་དོན་གྱིས་བཤད་པ་དྲི་བ་དང་ ༑ ལན་གྱི་ཚུལ་གྱིས་སོ། །མདོ་རྒྱས་གཉིས་དྲིས་ལན་བཞི་ལས། ཆོས་བཅུར་རང་བྱུང་གི་ཡེ་ཤེས་དེ་ལ་ཡན་ལག་གི་དོན་གྱིས་བཤད་པ་སྟེ།

དེ་ཡང་བཅུ་པའི་དང་པོར་ནི། ཕྱག་རྒྱ་ལ་མ་བརྟེན་པར་སྒྲུབ་པ་པོ་བདག་ཉིད་ཀྱི་ལྟེ་བའི་གནས་སུ་བདག་ཉིད་ཀྱིས་ཙཎྜཱ་ལཱི་བསྒོམས་པའི་རྟེན་འབྲེལ་ཙམ་ལས་རང་བྱུང་གི་ཡེ་ཤེས་འབྱུང་བས་ན། རང་བྱུང་སྟེ་དང་པོའོ། །ལྟེ་བར་མྱོང་བའི་རང་བྱུང་དེ་ཉིད་ཀྱིས་མི་མཐུན་པའི་ཕྱོགས་མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང༌། ཟག་པ་མེད་པའི་ཡེ་ཤེས་ཀྱི་བདེ་བ་ཆེན་པོའི་སྐལ་བ་དང་ལྡན་པས་བཅོམ་ལྡན་འདས་ཏེ་གཉིས་པའོ། །གཅིག་པུ་ཞེས་བྱ་བ་ནི་མཚན་མ་དང་རྣམ་རྟོག་གི་ཟླ་དང་བྲལ་བ་སྟེ། དེ་དང་མ་འགྲོགས་ཤིང་རང་བྱུང་གི་ཡེ་ཤེས་གཅིག་པུ་ཞེས་བྱ་བ་སྟེ་གསུམ་པའོ། །ལྷག་པའི་ལྷ་ཞེས་བྱ་བ་ནི། ལྟེ་བར་གཞིར་གནས་པའི་བྱང་ཆུབ་ཀྱི་སེམས་ཀྱི་སྟེང་དུ་ཡང༌། བདག་བྱིན་གྱིས་བརླབ་པའི་རིམ་པའི་སྟོབས་ཀྱིས། རྩ་ཐམས་ཅད་ཀྱི་ཁམས་དྭངས་མ་ཡས་བྱོན་ཏེ། ལྟེ་བའི་གནས་སུ་འདྲེས་ནས། སྔ་མའི་སྟེང་དུ་ཁམས་དགུ་འདྲེས་པས། ལྷག་པར་སོན་པའི་ཕྱིར་ལྷག་པ་སྟེ། མདོར་ན་བརྟག་པ་དྲུག་པའི་དང་པོ་ལས་གསུངས་པ་ཁམས་བཅུ་དྲུག་གི་དྭངས་མའམ། ཁམས་དགུའི་དྭངས་མའམ། ཁམས་བདུད་རྩི་ལྔའི་དྭངས་མ་སྟེ། རྟེན་བྱང་ཆུབ་ཀྱི་སེམས་ལ་བྱ་སྟེ་བཞི་པའོ། །ལྷ་ཞེས་བྱ་བ་ནི་རྟེན་དེ་ལ་བརྟེན་པའི་རང་བྱུང་གི་ཡེ་ཤེས་དེ་ལ་གསལ་ལ་རྟོག་པ་མེད་པས་ལྷ་སྟེ། ལུས་ལས་བྱུང་ཞིང་བྱིན་གྱིས་བརླབ་པའི་ཕྱིར། བདེ་བ་ལ་རོལ་པའི་དོན་གྱིས་ན་ལྷ་ཞེས་བྱ་སྟེ། དཔལ་བརྟག་པ་གཉིས་པའི་ལེའུ་ལྔ་པར་གསུངས་པའི་ཡན་ལག་གི་དོན་གྱིས་འདིར་བཤད་པར་བཞེད་ལ། ཕྱི་མའི་མདོ་འདིའི་ཚིག་ཉིད་ནི་གུར་གྱི་ལེའུ་དང་པོར་སྦྱར་བ་ཡིན་ཏེ་ལྔ་པའོ། །དེ་ལྟར་བརྗོད་བྱའི་དོན་རང་བྱུང་གི་ཡེ་ཤེས་གཅིག་ལ། དེ་ཡན་ཆད་དུ་རྗོད་བྱེད་ཀྱི་སྒྲ་ལྔས་འཇུག་པར་མ་ཟད། བརྟག་པ་དང་པོའི་གསུམ་པའི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག གསང་བ་མཆོག་གི་དགྱེས་པ་ན། ། ཞེས་བྱ་བ་ལ་སོགས་པ་ཚིག་ལྔས་ཀྱང༌།

དོན་རང་བྱུང་གི་ཡེ་ཤེས་དེ་ཉིད་ལ་ཡན་ལག་གི་དོན་དང་བཅས་ཏེ། མིང་གིས་གདགས་པར་བཞེད་ན། ཅིའི་ཕྱིར་གསང་བ་ཞེས་བྱ་ཞེ་ན། གསང་བའི་སྒྲས་ནི་ཀླ་ཀློའི་སྐད། །ཅེས་བྱ་བ་ལ་སོགས་པ་གསུངས་ཏེ། རྟེན་དང་བརྟེན་པའི་བྱང་ཆུབ་ཀྱི་སེམས་རང་བྱུང་གི་ཡེ་ཤེས་དེ་ལ། ཙཎྜཱ་ལཱི་འབར་བ་ལ་སོགས་པའི་ཐབས་ཀྱིས་རྟོགས་པར་འགྱུར་རོ། །གཞན་ཕ་རོལ་ཏུ་ཕྱིན་པའི་སྒྲ་དང་ཚད་མ་ལ་སོགས་པས་རྟོགས་པར་མི་འགྱུར་བའི་ཕྱིར། རྟོགས་པར་དཀའ་བ་ལ་དགོངས་ནས། ཀླ་ཀློའི་སྐད་དང་འདྲ་བར་གསུངས་པའ།ོ། གཉིས་པ་ནི་དོན་རང་བྱུང་གི་ཡེ་ཤེས་དེ་ཉིད་ཉམས་སུ་མྱོང་བཞིན་དུ་བརྗོད་པར་མི་ནུས་པའི་ཕྱིར། གཞན་ཡང་གསང་བ་སྟེ་དྲུག་པའོ། །ཅིའི་ཕྱིར་མཆོག་ཅེས་བྱ་ཞེ་ན། འཇིག་རྟེན་པའི་ཟག་པ་དང་བཅས་པའི་བདེ་བ་ལས་མཆོག་ཏུ་གྱུར་པའི་ཕྱིར ༑ རང་བྱུང་ལམ་གྱི་ཉམས་སུ་མྱོང་བ་དེ་ཟག་པ་མེད་པའི་བདེ་བ་ལས་གྲུབ་པ་ཡིན་པ་ལ་དགོངས་ནས་མཆོག་ཅེས་བྱ་སྟེ། བདུན་པའོ། །ཅིའི་ཕྱིར་དགྱེས་པ་ཞེས་བྱ་ཞེ་ན། འཇིག་རྟེན་པའི་སོ་སོ་སྐྱེ་བོའི་འདོད་པའི་ཡོན་ཏན་ཟག་པ་དང་བཅས་པའི་བདེ་བ་དང༌། དེ་དང་ཆ་མཐུན་གྱི་ཟག་མེད་ཀྱི་བདེ་བ་དངོས་རང་བྱུང་གི་ཡེ་ཤེས་མ་ཡིན་གྱི། དཔེ་ཙམ་ཡིན་པས་རང་བྱུང་གི་ཡེ་ཤེས་དེས། སྨོད་ཅིང་སྤོང་བར་བྱེད་པའི་ཕྱིར་དགག་པའི་ངོས་ནས་དགྱེས་པ་ཞེས་བྱ་སྟེ་བརྒྱད་པའ།ོ། ཅིའི་ཕྱིར་ཐམས་ཅད་ཀྱི་བདག་ཉིད་ཅེས་བྱ་ཞེ་ན། འཁོར་འདས་སྣོད་བཅུད་ལ་སོགས་པའི་ཆོས་ཅན་ཐམས་ཅད་ལ་ཁྱབ་པའི་དོན། རང་བྱུང་གི་ཡེ་ཤེས་དེ་ཉིད་ཀྱི་བདག་ཉིད་ཀྱང་ཙཎྜཱ་ལཱི་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས་སུ་རོ་གཅིག་པའི་ཕྱིར་ཐམས་ཅད་ཀྱི་བདག་ཉིད་ཅེས་བྱ་སྟེ་དགུ་པའོ། །ཅིའི་ཕྱིར་རྟག་ཏུ་བཞུགས་པ་ཞེས་བྱ་ཞེ་ན། རང་བྱུང་གི་ཡེ་ཤེས་དེ་ཉིད་མཚོན་བྱ་དང་མཚོན་བྱེད་གཉིས་རོ་གཅིག་ཏུ་མྱོང་བའི་དུས་སུ། ཟག་པ་མེད་པའི་འདུས་མ་བྱས་ཀྱི་ངོ་བོ་ཡིན་པའི་ཕྱིར།

དུས་སམ་གནས་སྐབས་ཐམས་ཅད་དུ་འདུས་བྱས་ཀྱི་རྐྱེན་གྱིས་མི་འགྱུར་བར་རྟག་པ་ཞེས་བྱ་སྟེ་བཅུ་པའོ། །དེ་ལྟར་བརྗོད་བྱ་རང་བྱུང་གི་ཡེ་ཤེས་ཆོས་ཀྱི་སྐུ་གཅིག་ལ་རྣམ་གྲངས་ཀྱི་ཚུལ་གྱིས། རྗོད་བྱེད་ཀྱི་སྒྲ་བཅུ་བརྗོད་པ་ནི་ཡན་ལག་གི་དོན་དུ་སྦས་པའི་དོན་དུ་བཤད་པ་ཞེས་བྱ་བ་ཡིན་ཏེ། དོན་དམ་པ་བྱང་ཆུབ་ཀྱི་སེམས་ཀྱི་མཚན་ཉིད་དེ་ཁོ་ནའི་ཁོངས་སུ་བསྡུ་བའོ། །འོ་ན་སྐབས་འདི་ལ། སངས་རྒྱས་ཀུན་དང་མཉམ་སྦྱོར་བ། །ཞེས་བྱ་བའི་སྒྲ་དང༌། མཁའ་འགྲོ་མ་ཡི་དྲ་བ་སྡོམ། །ཞེས་བྱ་བའི་སྒྲ་ཡང་དང་པོའི་གསུམ་པར་གསུངས་པས ༑ དེ་ཉིད་རྗོད་བྱེད་ཀྱི་སྒྲས་ཀྱང་བརྟགས་པར་རིགས་སོ་སྙམ་པ་ལ། དེ་ནི་རིགས་པ་མ་ཡིན་ཏེ། གཞན་དུ་ཞེས་བྱ་བའི་གཞུང་དང་པོར་བྱས་ནས། ཚིག་གཉིས་པོ་དེ་འབྲས་བུའི་རྒྱུད་དང་སྦྱར་བ་ཡིན་གྱི། ཐབས་རྒྱུད་རང་བྱུང་གི་ཡེ་ཤེས་ལ་སྐབས་འདིར་མི་སྦྱར་བའི་དོན་ཏོ། །དེ་ལྟར་ན་མདོ་རྒྱས་གཉིས་ལ་དྲིས་ལན་བཞིར་གནས་ཀྱང༌། ཡན་ལག་གི་དོན་གསང་བ་སྤོང་བ་བཅུས་ཁོང་དུ་ཆུད་པར་བྱའོ། །བཞུགས་པའི་དོན་ལ་ཀླན་ཀ་སྤང་བ། གང་ཚེ་ཞེས་བྱ་བ་ལ་སོགས་པ་དྲི་བ་གསུངས་ཏེ། དེ་ཡང་དོན་ནི་འདི་སྐད་དུ་སྟོན་པ་ཡིན་ཏེ། ཐམས་ཅད་བདག་ཉིད་རྟག་ཏུ་བཞུགས། །ཞེས་བྱ་བ་ལས་འཕྲོས་ནས་གོང་དུ་རང་བྱུང་གི་ཡེ་ཤེས་ཕྱི་ནང་སྣོད་བཅུད་ཐམས་ཅད་ལ་ཁྱབ་པར་གསུངས་པས། དེ་ལྟར་ཡིན་ན་ཆོས་ཅན་གཟུགས་ལ་སོགས་པ་མིག་གི་རྣམ་པར་ཤེས་པ་ལ་སོགས་པས་མྱོང་ཞིང་ ༑ རིག་པའི་དུས་སུ་དེ་ལ་དེ་ཡོད་པའི་ཆོས་ཉིད་བཞི་ཡོད་པར་རིགས་པ་ལས ༑ དེ་ལས་བཟློག་སྟེ་ཁ་དོག་དང་དབྱིབས་ཀྱི་བདག་ཉིད་ཆོས་ཅན་མྱོང་བས་དེའི་ཆོས་ཉིད་ཅེས་པའི་དོན། དངོས་པོ་ལ་མ་གྲུབ་ཅིང་མིང་གིས་བཏགས་པ་འགལ་བའོ། །ལན་ནི་གསང་བ་འདི་ནི་ཇི་ལྟ་བུ། །ཞེས་བྱ་བ་ལ་སོགས་པ་གསུངས་ཏེ། དེ་ཡང་དོན་ནི་འདི་སྐད་སྟོན་པ་ཡིན་ཏེ། དོན་རང་བྱུང་གི་ཡེ་ཤེས་ནི་རང་གི་ངོ་བོ་གང་ལྟར་ཡང་མ་གྲུབ་པའི་ཕྱིར།

ཕར་ལ་མཚན་མ་དང་རྣམ་པར་རྟོག་པ་གང་ལ་ཡང་མི་རེག་པ། ཚུར་ཡང་གང་གིས་ཀྱང་རེག་པར་མི་ནུས་པས། ཤེས་བརྗོད་ཐམས་ཅད་ཀྱི་ཡུལ་ལས་འདས་པའི་ཕྱིར། མིག་གི་རྣམ་པར་ཤེས་པ་ལ་སོགས་པའི་ཡུལ་དུ་བྱ་བར་མི་ནུས་པ་དེ་བས་ན་འགལ་བ་མེད་དོ། །འོ་ན་ཐམས་ཅད་ལ་ཁྱབ་པར་ཇི་ལྟར་རིགས་ཤེ་ན། དེ་ནི་སྣང་ལུགས་ཀྱི་དབང་དུ་བྱས་ན་ཐམས་ཅད་ལ་ཁྱབ་ཅེས་པ་ཡིན་ཏེ་རྒྱ་མཚོ་དང་རླབས་བཞིན་དེ་ལས་བྱུང་བའི་ཚུལ་གྱིས་ཁྱབ་པའོ། །དེ་བས་ན་ཐམས་ཅད་ལ་ཁྱབ་པ་དང༌། རྟོགས་པར་མི་ནུས་པ་འགལ་བ་མེད་པ་ཁོ་ནའོ། །ད་ནི་དྲི་བ་དྲུག་ཅུ་རྩ་བཞིའི་མདོ་དང༌། ལན་རྒྱས་པ་གཉིས་ཀྱིས་བརྟག་པ་བཅུ་པོ་མཐའ་དག་གི མི་གསལ་བ་གསལ་བ་ལ་སོགས་པའི་དབང་དུ་བྱས་ཏེ་དྲི་བ་དང་ལན་གཉིས་སུ་སྦྱར་བ་ཁོང་དུ་ཆུད་པར་བྱེད་པ་ལས ༑ དེ་ཡང་བརྟག་པ་དང་པོའི་རབ་ཏུ་བྱེད་པ་གསུམ་པར། རྣལ་འབྱོར་མའི་རྒྱུད་ཀྱི་གླིང་གཞིའི་ཚིག་རྗོད་བྱེད་ ( ¡¶ ཞ ¡· + ཀྱི་ ) སྒྲ་ཤིན་ཏུ་ཡང་བྱིན་ཆེ་ཞིང༌། རྡོ་རྗེའི་ཚིག་རྐང་དུ་གྱུར་པ། རྩའི་མདོར་དེའི་ཚིག་དོན་གཉིས་ཀ་རྣལ་འབྱོར་གྱི་གླེང་གཞི་ལྟར་རྣམ་པར་མ་ཕྱེ་བའི་ཕྱིར། འདིར་ཚིག་དོན་རྣམ་པར་ཕྱེ་སྟེ་བཤད་པར་བཞེད་ནས། དེ་ལ་གསང་བ་ཇི་ལྟ་བུ། །ཞེས་བྱ་བ་ལ་སོགས་པའི། དྲི་བ་བཅུ་བདུན་གྱིས་འཁྲུས་ཀྱི་ཚུལ་དུ་དྲི་ཞིང་ལན་ནི་རྩའི་མདོ་བཞིན་ཕྱོགས་གཅིག་ཏུ་ལན་གདབ་བོ། །རང་གི་བློས་ཞིབ་ཏུ་ཕྱེ་ན་འཕྲོས་དང་བཅས་ཏེ། དྲི་བ་ཉི་ཤུ་རྩ་བཞིའི་ལན་དུའང་འགྱུར་སྙམ་དུའང་བསམས་ཏེ། འོན་ཀྱང་དམ་པའི་གསུང་སྒྲོས་མ་ཡིན་པའི་ཕྱིར། ལན་གྱི་སྐབས་སུ་ཞིབ་ཏུ་ཡི་གེར་དགོད་པར་མི་བྱའོ། །དེ་ལས་དང་པོར་དྲི་བ་ནི། དང་པོར་བླངས་ལ། གསང་བ་ཇི་ལྟ་བུ། ཐམས་ཅད་རྟག་ཏུ་བཞུགས། སངས་རྒྱས་ཀུན་གྱི་ངེས་དོན། མཉམ་པར་སྦྱོར་བ་ཅི་ཞེས་མཁའ་འགྲོ་མའི་མིང་དྲ་བ་ཇི་ལྟ་བུ། སྡོམ་པ་ཅི་ཞིག བུད་མེད་སྒྱུ་མ། ཀླ་ཀློ་ཅི་གསུངས། རྣལ་འབྱོར་ཉིད་ལ་མཉམ་གཞག

རྗེས་ལ་ཕྱི་རོལ་ཇི་ལྟར། བདག་དང་བདག་གི་ཇི་ལྟར། སེམས་དང་སེམས་བྱུང་ཅི་ཞིག སེམས་ཀྱི་ངོ་བོ་ཡེ་ཤེས། དེ་བཞིན་རྣམ་པར་ཤེས་པ། རྒྱུ་དང་འབྲས་བུ་དངོས་པོ། ཆོས་དང་ཆོས་ཅན་དྲི་བ། ཆུ་བོའི་རྒྱུན་ནི་ཅི་རིགས། རྒྱ་མཚོ་ཉིད་དང་ཁྱད་པར། དེ་ ( ¡¶ ལུ ¡· སྣ་ ) ཚོགས་མང་པོ་དྲི་བ། རྡོ་རྗེ་སེམས་དཔའ་བདེ་ཆེན། ཆོས་ཀྱི་སྐུ་ནི་ཇི་ལྟར། ལོངས་སྤྱོད་རྫོགས་སྐུ་ཅི་ཞིག སྤྲུལ་པའི་སྐུ་ནི་གང་ཞིག དེ་ལྟར་དྲི་བ་ཉི་ཤུ་རྩ་བཞིར་སྣང་ལ། དང་པོ་བཀའ་སྒྲཽས་བཅུ་བདུན་ལས་མི་གསུང་ངོ༌། །དང་པོའི་བཀའ་གདམས་ཀྱིས་ནི། རྣལ་འབྱོར་ཉིད་ལ་མཉམ་གཞག་གི་དྲི་བ་གཉིས། སྐུ་གསུམ་གྱི་དྲི་བ་གསུམ་སྟེ་ལྔ། ཀླ་ཀློ་ཁྱོད་ཀྱིས་བཤད་པ་ཉིད་ཀྱི་དྲི་བ་དང་དྲུག སངས་རྒྱས་ཀུན་གྱི་ངེས་དོན་ཅི།། ཞེས་པ་དང་བདུན། དང་པོའི་གསུམ་པར་དྲི་བ་མི་བཞེད་དེ། །དེ་ལྟར་ན་བཅུ་བདུན་དུ་བཞེད་དོ། །དེ་ལ་དང་པོའི་གསང་བའི་ལན་མཐར་ཐུག་ཁོ་ནར་བཤད་པ་གཙོ་བོ་ཡིན་ཡང་རྒྱུད་ཕྱི་མའི་བཤད་པས་གཞིར་གསུངས་ཏེ། སྦས་པའི་དོན་རང་བྱིན་གྱིས་བརླབ་པའི་སྦས་པ་ལྟར་བཤད་ན། སྙིང་ག་ཆོས་ཀྱི་ ¡Ã འཁོར་ལོའི་ཡི་གེ་ ( ¡¶ ཞ ¡· - འཁོར་ལོའི་ཡི་གེ་ ) ལ་ཧཱུྃ་རླུང་སེམས་འདྲེས་པའི་ཐིག་ལེ་དེ་གསང་རྒྱུ་ཡིན་ལ། དེ་སྦེད་པར་བྱེད་པ་ནི་འོད་ཀྱི་རི་མོ་བདུན་ནོ། །དེ་སྣོད་མ་ཡིན་པ་རྣམས་ལ་གསང་བའོ། །དོན་གསང་བ་ནི་དེ་ལ་བརྟེན་ནས་སྐྱེས་པའི་རང་བྱུང་གི་ཡེ་ཤེས། མྱོང་བཞིན་དུ་བརྗོད་པར་མི་ནུས་པ་ལ་བྱ་སྟེ། བརྒྱད་པ་བརྗོད་དུ་མེད་པའི་མཚན་ཉིད་ཅེས་བྱ་བས་བསྟན་ཏོ། །དཀྱིལ་འཁོར་འཁོར་ལོའི་ཐབས་ལྟར་བཤད་ན། གསང་བར་བྱ་རྒྱུ་ནི་ཤེས་རབ་ཡེ་ཤེས་ཀྱི་དབང་ཡིན་ལ། ཡུལ་གང་ལ་གསང་ཞེ་ན། རིག་པའི་དབང་ལྔ། དྲུག་པ་རྫོགས་པའི་སངས་རྒྱས་དང་དྲུག ། བུམ་པའི་དབང་དང་བདུན་ལ་གསང་བར་མ་ཟད། གསང་དབང་གཉིས་ལས་ཀྱང་ཆེས་མཆོག་ཏུ་གྱུར་པ་ཤེས་རབ་ཡེ་ཤེས་ཀྱི་དབང་གསང་བ་ཞེས་བྱ་བའོ།

། འདི་ཡང་དབང་དེ་དག་མ་ཐོབ་པའི་རྟེན་གྱི་གང་ཟག་དེ་ལ་ཡུལ་མ་ཡིན་པས་བརྗོད་པར་མི་བྱ་སྟེ་སྒྲ་གསང་བའོ། །དོན་གསང་བ་ནི་དབང་གསུམ་པའི་དུས་སུ་ཉམས་སུ་མྱོང་བའི་ལྷན་ཅིག་སྐྱེས་པའི་ཡེ་ཤེས་མྱོང་བཞིན་དུ་བརྗོད་པར་མི་ནུས་པའི་ཕྱིར་གསང་བ་སྟེ། མདོ་ལས། བརྒྱད་པ་ནི་བརྗོད་དུ་མེད་པའི་དོན་ཡིན་ན།ོ། དེ་ལྟར་དམ་པའི་གསུང་སྒྲོས་ཀྱིས་བཤད་པ། རྣམ་པར་སྦྱར་བ་གཉིས་མཛད་ཀྱང་ ༑ མདོ་ལས་ཀྱང་གཉིས་ཀ་གསལ་བར་གྲུབ་པ་མེད་དོ། །མཐར་ཐུག་ཏུ་བཤད་ན་བཤད་པ་གཉིས་ཏེ། བཞུགས་པ་པོ་ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པ་དེ་ལ་གསང་བ་ཞེས་བྱ་སྟེ། ཡུལ་གང་ལ་གསང་ན། ས་བཅུའི་བྱང་ཆུབ་སེམས་དཔའ་ལ་སོགས་པའི་ཡང་ཡུལ་མ་ཡིན་པའི་ཕྱིར་གསང་བའོ།། ཡང་མཐར་ཐུག་གི་དབང་དུ་བྱས་ནས་ཀྱང་བཞུགས་པའི་གནས་ཕུན་སུམ་ཚོགས་པར་བཤད་ན། འཁོར་འདས་ཐམས་ཅད་ལ་ཁྱབ་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་དེ་བཞིན་ཉིད་དེ། མཐར་ཐུག་ཆོས་ཀྱི་སྐུའི་བཞུགས་གནས་ཡིན་ལ། དེ་སེམས་ཅན་ཐམས་ཅད་ལ་གནས་ཀྱང་མ་རྟོགས་པས་རང་བཞིན་གྱིས་གསང་བའོ། །རྩ་བའི་མདོར་ནི་བཤད་པ་འདི་འབའ་ཞིག་མཛད་དོ། །ཡན་ལག་གི་དོན་གྱིས་མཐར་ཐུག་པའི་དོན་དུ་བཤད་པའོ། །དེ་ལྟར་ན་རྒྱུད་ཕྱི་མའི་མདོ་འདི་དཔང་པོར་བྱས་ནས་གསང་བ་ལ་བཤད་པ་གསུམ་དུ་གསལ་ལོ། །དྲི་བ་དང་པོའི་ལན་ནི། དྲི་བ་དེའི་ཤུགས་ཀྱིས་འཕངས་ནས། མཆོག་དང་དགྱེས་པ་གཉིས་ཀྱིས་ལན་ཡང་བསྟན་ཏེ། ཅིའི་ཕྱིར་མཆོག་ཅེས་བྱ་ན། ཆོས་ཀྱི་དབྱིངས་དེ་ཟག་པ་མེད་པའི་ཡེ་ཤེས་དམ་པའི་ཡུལ་ཡིན་པའི་ཕྱིར་རོ། །ཅིའི་ཕྱིར་དགྱེས་པ་ཞེས་བྱ་ཞེ་ན། ཆོས་ཀྱི་དབྱིངས་དེ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཟག་པ་མེད་པའི་བདེ་བ་འབྱུང་བའི་གནས་ཡིན་པས། དགྱེས་པ་འབྱུང་བའི་ཕྱིར་དགྱེས་པ་ཞེས་བྱའོ། །དྲི་བ་གཉིས་པའི་ལན་གྱི་དབང་དུ་བྱས་ནས། ཅིའི་ཕྱིར་ཐམས་ཅད་བདག་ཉིད་ཅེས་བྱ་ཞེ་ན།

ཆོས་ཀྱི་དབྱིངས་དེ་གཟུགས་ཀྱི་སྐུའི་དེ་བཞིན་གཤེགས་པ་ཐམས་ཅད་ཀྱིའང་བདག་ཉིད་ཡིན་པས་ཐམས་ཅད་ཀྱི་བདག་ཉིད་དེ། རོ་གཅིག་ཏུ་སྡུད་བྱེད་ཀྱི་བདག་པོ་ལ་དེ་སྐད་ཅེས་བྱའོ། །རྟག་ཏུ་བཞུགས་པ་ལ་དྲི་བ་མེད་ཀྱང༌། དེའི་ཤུགས་ཀྱིས་འཕངས་ནས་ལན་གསུངས་པ། ཆོས་ཀྱི་དབྱིངས་དེ་དུས་གསུམ་དུ་མི་འགྱུར་བའི་ཕྱིར་ནམ་མཁའ་ལྟར་རྟག་པས་ན་གཟུགས་ཀྱི་དག་པ་ཞེས་བྱའོ། །བཤད་པ་འདི་ཡང་བླ་མའི་ཞལ་ལས་གསུངས་ཀྱི ༑ མདོ་ཉིད་ལས་ནི་ཚིག་བཞིས་བཞུགས་པའི་གནས་གསུངས་པར་གསལ་ཞིང་ ༑ རྟག་ཏུ་བཞུགས་ཞེས་བྱ་བས་བཞུགས་པ་པོ་སྟོན་པ་ལོངས་སྤྱོད་རྫོགས་པའི་སྐུ། བཙུན་མོའི་འཁོར་གྱི་ནང་ན་བཞུགས་པ་ཞེས་གསལ་ལོ། །དམ་པའི་གསུང་གིས་དེ་ཡན་ཆད་ལ་མཐར་ཐུག་གི་དབང་དུ་བྱས་ནས། བཞུགས་པའི་གནས་ཕུན་སུམ་ཚོགས་པར་བསྟན་པར་བཞེད་དོ། །ད་ནི་བཞུགས་པ་པོ་མཛད་པ་དང་བཅས་པ་འདི་ཡང་ ( ¡¶ ཞ ¡· + སངས་ ) རྒྱས་པར་བསྟན་པ་ལས། དང་པོའི་བཀའ་གདམས་ཀྱི་དྲི་བ་བཅོ་ལྔའི་ལན་གསུངས་པར་བཞེད། ཞིབ་ཏུ་སྦྱར་ན་ཉི་ཤུ་རྩ་བཞིའི་ལན་དུ་གསལ་བར་སྣང་ངོ༌། །དེ་ལ་དང་པོའི་དབང་དུ་བྱས་ནས་སངས་རྒྱས་ཀྱི་ངེས་དོན་ཅི། ཞེས་པའི། སངས་རྒྱས་ཀུན་དང་མཉམ་སྦྱོར་བ། ། ཞེས་བྱ་བ་ལ་སོགས་པ་གསུངས་ཏེ། མདོར་ན་དོན་ནི་འདི་སྐད་སྟོན་པ་ཡིན་ཏེ། གཞུང་མདོ་རྒྱས་གཉིས་ཀྱིས་བཞུགས་པ་པོ་སྟོན་པ་ཆོས་ཀྱི་སྐུ། སྟོང་པ་དང་སྙིང་རྗེ་གཉིས་སུ་མེད་པའི་ཡེ་ཤེས་དེ། རྗོད་བྱེད་ཀྱི་སྒྲ་ཡན་ལག་གི་དོན་དང་སྦྱར་ནས་

¡Ã ཡོན་ཏན་ཁྱད་པར་ཅན་ཁོང་དུ་ཆུད་པར་བྱ་བའི་ཕྱིར་དང༌། བཞུགས་པ་པོ་སྟོན་པ་ལོངས་སྤྱོད་རྫོགས་པའི་སྐུ། ཁ་སྦྱོར་ལ་སོགས་པ་ཆོས་གསུམ་དང་ལྡན་པ་དེ་ཡང༌། རྗོད་བྱེད་ཀྱི་སྒྲ་ཡན་ལག་གི་དོན་དང་སྦྱར་ནས་ ( ¡¶ ཞ ¡· - ཡོན་ཏན་་་་་་་སྦྱར་ནས་ ) ཕྱོགས་བཅུའི་དེ་བཞིན་གཤེགས་པ་རིགས་ལྔའི་ཚོགས་ཐམས་ཅད་ཀྱི་སྐྱེད་བྱེད་ཀྱི་ཡོན་ཏན་དང་ལྡན་པ་དང༌། ཡང་དེ་ཐམས་ཅད་ཀྱི་ཡོན་ཏན་མདོར་བསྡུས་པའི་ངོ་བོ་ཡིན་པར་ཡང་བཤད་པས་སངས་རྒྱས་ལ་མཆོག་ཏུ་གྱུར་པའི་རྡོ་རྗེ་འཆང་ཆེན་པོའི་གཟུགས་ཀྱི་སྐུར་ཡང་བསྒྲུབས་སོ། །དེ་ལྟར་ན་ཆོས་སྐུ་དང་གཟུགས་སྐུ་གཉིས་ཀྱི་ཡོན་ཏན་གྱི་ལྡོག་པས་ཐ་དད་དུ་བཞག་གོ།ཡེ་ཤེས་ཀྱི་རང་གི་ངོ་བོ་གཅིག་པ་ཡིན་ནོ། །དེ་ལ་གསང་སྔགས་རྡོ་རྗེ་ཐེག་པ་ལ་གྲགས་པའི་དབང་དུ་བྱས་ནས། ཆོས་སྐུ་དང་གཟུགས་སྐུ་གཉིས་ཟུང་དུ་འཇུག་པ་ལ། བདེ་མཆོག་གི་སངས་རྒྱས་ཞེས་མིང་བཏགས་པ་ནི། ཡན་ལག་གི་དོན་གྱིས་བཤད་པ་བཞི་བཞིར་བཞེད་དོ། །ཟག་པ་དང་བཅས་པའི་སོ་སོའི་སྐྱེ་བོའི་བདེ་བ་ལས་མཆོག་ཏུ་གྱུར་པའི་ཕྱིར་ན་བདེ་བ་མཆོག་གོ །མི་མཐུན་པའི་ཕྱོགས་མཚན་མ་དང་རྣམ་པར་རྟོག་པ་མ་ལུས་པའི་སྤྲོས་པ་ཉེ་བར་ཞི་བའི་ཕྱིར་བདེ་མཆོག་གོ ། ལམ་དུ་བདེ་བ་གོམས་པ་ལས་བྱུང་བའི་ཡེ་ཤེས་རྒྱུ་མཐུན་གྱི་འབྲས་བུ་ཡིད་ཚིམ་པ་ཁྱད་པར་དུ་གྱུར་པའི་ཕྱིར་བདེ་མཆོག་གོ །འབྲས་བུ་བདེ་བ་ཆེན་པོའི་དངོས་གྲུབ་དེ་གྲུབ་པ་ལས་མི་ཉམས་པའི་ཕྱིར་བདེ་མཆོག་གོ །གཞུང་ལས་ནི་ཅུང་ཟད་འཁྲུགས་ཀྱི་ཚུལ་དུ་སྣང་བས། རང་གི་བློས་ཞིབ་ཏུ་ཕྱེ་སྟེ། བླ་མའི་གསུང་ལ་བརྟེན་ནས་གཞུང་ཉིད་དུ་བརྟག་གོ །ཡན་ལག་བདུན་དང་སྦྱར་ན་བདེ་བ་ཆེན་པོའི་ཡན་ལག་ཡིན་ཞིང༌། སྔར་གྱི་གཟུགས་ཀྱི་སྐུའི་ཡོན་ཏན་གྱི་དབང་དུ་བྱས་ནས་ལོངས་སྤྱོད་རྫོགས་པའི་ཡན་ལག་གི་ཕྱོགས་གཅིག་བསྟན་ཏོ། །མཉམ་པར་སྦྱོར་བ་ཅི་ཞེས་བྱ་བའི་ལན་གྱི་དབང་དུ་བྱས་ནས།

སངས་རྒྱས་ཀུན་དང་མཉམ་སྦྱོར་བའི། །མཁའ་འགྲོ་མ་ཡི་དྲ་བ་སྡོམ། །ཞེས་བྱ་བ་ལ་སོགས་པ་གསུངས་ཏེ། དེའི་དོན་འདི་སྐད་སྟོན་པ་ཡིན་ཏེ། ཆོས་ཀྱི་སྐུ་སྟོང་པ་དང་སྙིང་རྗེ་གཉིས་སུ་མེད་པ ༑ ཁ་སྦྱོར་གྱི་རྣམ་པ་གཟུགས་ཀྱི་སྐུ་ཡེ་ཤེས་ཀྱི་བཙུན་མོ་དང་ཞལ་སྦྱོར་དུ་གནས་པ་ལ་བྱ་སྟེ། ཡན་ལག་བདུན་ལས། ཁ་སྦྱོར་གྱི་ཡན་ལག་གོ །རྟག་ ( ¡¶ ཞ ¡· བརྟག་ ) པའི་བཤད་པ་ནི། ཆོས་ཀྱི་སྐུའི་དབང་དུ་བྱས་ནས་གཉིས་སུ་མེད་པའི་ཡེ་ཤེས་དེ་ནམ་མཁའ་ལྟར་རྟག་པ་ཞེས་བྱ་སྟེ། ཆོས་སྐུ་ལ་སྦྱར་བའི་ཡན་ལག་བདུན་པ་འགོག་པ་མེད་པའི་ཡན་ལག་གོ །ཡིད་སྲུབས་ཀྱི་བཤད་པ་ནི། རྒྱུ་ལམ་གྱི་གནས་སྐབས་སུ་བསྐྱེད་རྫོགས་ཀྱི་ཐབས་ལ་མཁས་པ་གཉིས་ཀྱིས། འདོད་པའི་ལོངས་སྤྱོད་ལྔ་ལམ་དུ་གོམས་པས་འབྲས་བུ་ལ་མི་བསླུ་བའི་ཕྱིར། ཡེ་ཤེས་ཀྱི་སྣང་བའི་རྗེས་སུ་འབྲང་མ། གཟུགས་རྡོ་རྗེ་མ་ལ་སོགས་པ་འདོད་པའི་ལོངས་སྤྱོད་པས་ཚིམ་པ་ནི། ཡིད་སྲུབས་པ་སྟེ་བདེ་བ་ཆེན་པོའི་ཡན་ལག་གོ ། རང་བཞིན་མེད་པའི་ཡན་ལག་ནི། ཆོས་ཀྱི་སྐུའི་སྐབས་དོན་གྱིས་ཤེས་པར་བྱའོ།། དེ་ལྟར་བཞུགས་པ་པོ་སྟོན་པ་སྐུ་གཉིས་བསྟན་ནས། དེའི་མཛད་པ་སྐུ་གསུམ་པ་སྤྲུལ་པའི་སྐུ་གསུངས་ཏེ། སྣ་ཚོགས་ལས་ཀྱི་རྣལ་འབྱོར་ཞེས་བྱ་བ་ལ་སོགས་པའི་མདོ་དང་སྦྱར་རོ། །དེ་ཡང་དོན་ནི་འདི་སྐད་སྟོན་པ་ཡིན་ཏེ། སྤྲུལ་པའི་སྐུ་དེ་བཞིན་གཤེགས་པ་རིགས་ལྔའི་ཚོགས་དེ་དག་ཉིད་ཀྱིས། བུད་མེད་ཀྱིས་འདུལ་བའི་གདུལ་བྱ་རྗེས་སུ་གཟུང་བའི་ཕྱིར། ཐ་མལ་པའི་བྲམ་ཟེའི་རིགས་ལ་སོགས་པའི་བུ་མོའམ། སྤྱན་ལ་སོགས་པའི་བུ་མོར་སྤྲུལ་ནས། གདུལ་བྱ་རྣམས་ཡིད་ཚིམ་པར་བྱས་ཏེ། རེ་རེའི་རྒྱུད་ལའང་མ་དག་པའི་རྣམ་པར་ཤེས་པའི་ཚོགས་བརྒྱད་གནས་གྱུར་ནས། ཡེ་ཤེས་ལྔའི་དངོས་གྲུབ་ཏུ་སྐྱེད་པར་བྱེད་པ་ཡིན་ན།ོ ། དེ་ནི་སྐུས་དོན་མཛད་པའི་ཕྲིན་ལས་སོ། །འདུལ་བར་བརྗོད་ཅེས་བྱ་བའི་མདོས་གདུལ་བྱ་སེམས་ཅན་རྣམས་ཇི་ལྟར་མོས་པ་དེ་ལྟར་དེ་ལྟ་བུའི་གསང་སྔགས་ཐེག་པ་ཆེན་པོའི་ཆོས་ཀྱི་གཏམ་བྱས་པས།

མངོན་རྟོགས་རྒྱུད་ལ་སྐྱེས་ཏེ་ཡིད་ཚིམ་པར་བྱས་ཏེ། དངོས་གྲུབ་སྐྱེད་པ་སྔ་མ་བཞིན་ནོ། །དེ་ལྟར་དོན་མཛད་པའི་རྒྱུ་ནི། དམིགས་པ་མེད་པའི་ ¡Ã སྙིང་རྗེ་ ( ¡¶ ལུ ¡· ཏིང་ངེ་འཛིན་ ) ཆེན་པོ་ཡིན་པས་སྙིང་རྗེས་ངེས་པར་གང་བའི་ཡན་ལག་ཏུ་ཤེས་པར་བྱས་ལ། སྤྲུལ་པ་དེས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་པར་མཛད་པའི་ཕྱིར། རྒྱུན་མི་འཆད་པའི་ཡན་ལག་ཅེས་བྱ་བ་ལ་བརྟེན་ཏེ་སྤྲུལ་སྐུའི་ཡན་ལག་གཉིས་ལ་བསྟན་ཏོ ༑ ༑ མདོ་ལས་ནི་བརྟེན་པ་བཤད་པ་གཅིག་གི་སྐབས་ན། དུར་ཁྲོད་དུ་བཞུགས་པས་ཀྱང་ཞེས་བྱ་བ་ནས། འཁོར་བར་བཞུགས་སོ་ཞེས་བྱ་བའི་བར་གྱིས་ཤེས་པར་བྱའོ། །དྲིས་ལན་སྦྱར་ནས་བཞུགས་པ་པོ་ཆོས་སྐུ་དང་ལོངས་སྐུ་གཉིས་ཀྱིས། སངས་རྒྱས་ཀུན་གྱི་ངེས་དོན་ཅི། །མཉམ་པར་སྦྱོར་བ་ཅི་ཞེས་བྱ་བ་ཉིད་ཀྱི་ལན་བསྟན་ཏོ། །ཞིབ་ཏུ་དབྱེ་ན་སྐུ་གཉིས་ཀྱི་ལན་ཡང་བསྟན། མཛད་པ་ཕྲིན་ལས་ཀྱིས་ནི། མཁའ་འགྲོ་མ་ནི་གང་གི་མིང༌། །དྲ་བ་ཇི་ལྟ་བུ། སྡོམ་པ་གང་བཤད་པ། བུད་མེད་སྒྱུ་མ་དང་ཡང་བཤད་པ་ཕྱཽགས་གཅིག ཀླ་ཀློ་དང་སྤྲུལ་པའི་སྐུ་ནི་ཇི་ལྟ་བུ་དང་དྲུག་གིས་བསྟན་ཏོ། །ཐུན་མོང་མ་ཡིན་པའི་འབྲས་བུའི་རྒྱུད་ཀྱི་མཚན་ཉིད་ཀྱི་དོན་ནི། འདི་སྐད་བསྟན་པ་ཡིན་ཏེ། འབྲས་བུ་རྣམ་པ་གཉིས་ལས་ས་བཅུ་གཅིག་པ་ལ་དཔེ་མེད་པའི་ཡེ་ཤེས་དང༌། བཅུ་གཉིས་པ་ཡེ་ཤེས་ཆེན་པོ་གཉིས་ལས་ཆེས་མཆོག་ཏུ་གྱུར་པས། ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་བསམ་གྱིས་མི་ཁྱབ་པའི་དོན། ཇི་ལྟ་བ་བཞིན་དུ་མངོན་དུ་གྱུར་པ་ལ་བྱ་སྟེ། དེ་ཡང་སྟོང་པ་དང་སྙིང་རྗེ་གཉིས་སུ་མེད་པ་དང༌། སྣང་བ་དང་སྟོང་པ་ཟུང་དུ་འཇུག་པ་སྟེ། གྲུབ་མཐའ་སོ་སོའི་རྟོག་མཁན་གྱི་བསམ་པ་དང་སྦྱར་ནས། གང་ལྟར་ཡང་སྦྱར་དུ་རུང་བས་ཡོད་པ་ཡིན་ལ། རྡོ་རྗེ་འཛིན་པའི་ཡེ་ཤེས་ཉིད་ཀྱིས་གང་ལྟར་ཡང་མ་གཟིགས་པའི་ཕྱིར་མེད་པའང་ཡིན་པས། ཡང་དག་པ་ཇི་ལྟ་བ་ལ་ནི་དབུ་མའི་དོན་དུ་ཁས་བླང་པར་བྱ་ཞེས་བྱ་བའི་དོན་ཏེ་སྟོང་པ་དང་སྙིང་རྗེ་ཟུང་འཇུག་གོ

།འདིར་མཛད་པ་བཅུ་གཉིས་གསུངས་པ་ནི། གསུང་གིས་དོན་མཛད་པའི་ཕྲིན་ལས་སོ། །དོན་འདིས་ཀྱང་ཆོས་ཀྱི་སྐུ་ནི་ཇི་ལྟར་ལགས་ཞེས་པའི་དོན་གསུངས་སོ། །དེ་ལྟ་བུའི་འབྲས་བུའི་རྒྱུད་དེ་མངོན་དུ་བྱེད་པའི་ཐབས་ནི་ཐེག་པ་ཆེན་པོའོ། །ཞེས་བྱ་བ་ལ་སོགས་པ་ཞར་བྱུང་དུ་གསུངས་ཏེ་དེ་ཡང་འདི་སྐད་སྟོན་པ་ཡིན་ཏེ། ལམ་གྱི་དེ་ཁོ་ན་ཉིད་རང་བྱིན་གྱིས་བརླབ་པའི་རིམ་པ་དང༌། དམིགས་པ་མེད་པའི་རྣལ་འབྱོར་དངོས་དང༌། དེ་ལ་བརྩད་པའི་སྐྱོན་སྤང་བའོ།། དེ་ལ་དང་པོའི་དོན་ནི། ཆོས་ཀྱི་སྐུ་ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་དེ་རང་གི་ངོ་བོ་ཅིར་ཡང་མ་གྲུབ་པས་རྣལ་འབྱོར་པས་ལམ་གྱི་གནས་སྐབས་སུ། གང་ལྟར་ཡང་མ་གྲུབ་པའི་ཚུལ་གྱིས་མཉམ་རྗེས་མེད་པར་བསྒོམ་པ་ནི། དབང་པོ་གང་དང་གང་ལམ་ཉིད། །ཅེས་པ་ལ་སོགས་པས་བསྟན་ཏོ། །བརྩད་པ་ནི། དེ་ལྟར་ཡུལ་ཐམས་ཅད་ལྷུག་པར་གཞག་པའི་ཚེ་ཡང་ལྷན་ཅིག་སྐྱེས་པ་ཡིན་ན། སེམས་ཅན་ཐམས་ཅད་ཡུལ་ལ་ལྷུག་པར་གནས་པས་ཐམས་ཅད་ཀྱིས་ཀྱང་ལྷན་ཅིག་སྐྱེས་པའི་ཡེ་ཤེས་དེ་རྟོགས་པར་འགྱུར་རོ་ཞེས་བྱ་བ་ནི་དྲི་བའོ། །ལན་ནི་དེ་ལྟར་གནས་ཀྱི་རྟོགས་པ་མ་ཡིན་ཏེ། དེ་ཁོ་ན་ཉིད་ཀྱི་རྟོགས་པའི་རྐྱེན་བླ་མ་དམ་པའི་གདམས་ངག་དང་མ་ཕྲད་པའི་ཕྱིར། རང་རང་གི་གྲུབ་མཐའ་ལ་ཞུགས་ཀྱང་སོ་སོའི་འདོད་པའི་རྣམ་པར་རྟོག་པས་བསླད་ནས། དེ་ཁོ་ན་ཉིད་ཀྱི་དོན་ལ་སླར་བསྒྲིབས་སོ། །ཞེས་བྱ་བའི་དོན་ཏོ། །དཔེར་ན་ཉི་མའི་དཀྱིལ་འཁོར་གཅིག་ཡིན་ཡང་ཡུལ་སོ་སོའི་རི་མཐོན་པོས་བསྒྲིབས་ནས་འཆར་ལུགས་ཐ་དད་དུ་མ་མཐོང་ཡང་ ༑ མཐོང་བ་ལྟར་མེད་པས་འཁྲུལ་པ་དང་བཅས་པ་ཁོ་ན་ཡིན། ཞེས་བྱ་བའི་དཔེས་ཁོང་དུ་ཆུད་པར་བྱ་བ་ཡིན་ནོ། །དྲིས་པ་དང་སྦྱར་ན། རྡོ་རྗེ་སེམས་དཔའ་བདེ་ཆེན་པོའི། །རྣམ་པའི་རྣལ་འབྱོར་ཞེས་བྱ་བའི་ལན་བསྟན་པའང་གསུང༌། ཡང་ཉི་ཤུ་རྩ་བཞིའི་ཕྱོགས་ལ་ནི། རྣལ་འབྱོར་ཉིད་ལ་མཉམ་པ་ཉིད། །ཅེས་པའི་ལན་བསྟན་པར་བཞེད་དོ།

།གཞན་ཡང་བརྩད་པའི་སྐྱོན་སྤང་བ་ནི། བདག་དང་བདག་གིར་དང༌། དེ་བཞིན་སེམས་དང་སེམས་བྱུང་དང༌། སེམས་ཀྱི་ངོ་བོ་ཡེ་ཤེས་དང༌། རྣམ་པར་ཤེས་པ་ཉིད་དང༌། རྒྱུ་དང་འབྲས་བུའི་དངོས་པོ་དང༌། དེ་བཞིན་ཆོས་དང་ཆོས་ཅན་ཉིད། ཆུ་བོའི་རྒྱུན་དང་རྒྱ་མཚོའི་ཁྱད་པར་དང༌། སྣ་ཚོགས་མང་པོ་དེ་ལྟར་དྲི་བ་དགུའི་ལན་གསུངས་ཏེ། གཞུང་ཉིད་དུ་གསལ་བར་རང་གི་བློས་ཞིབ་ཏུ་བརྟག་གོ །དེ་ལྟར་ན་དྲི་བ་ཉི་ཤུ་རྩ་བཞིའི་ལན་བསྟན་ཏོ། ། གསང་བའི་པདྨའི་གསང་བའི་གནས། །ཞེས་བྱ་བ་ལ་སོགས་པས། བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི་དོན་གསལ་བར་བྱེད་པ་ཡིན་ཏེ། དེའང་བརྟག་པ་དང་པོའི་གསུམ་པར། ཇི་ལྟར་ནང་དུ་རྣམ་གནས་པ། །བླ་མའི་ཞལ་ལས་ཤེས་པར་བྱ། །ཞེས་གསུངས་པའི་དོན་ནི། རང་གི་བྱང་ཆུབ་ཀྱི་སེམས་སྐྱེ་བ་མེད་པ་ཡིན་ལ། རྟོགས་པའི་ཐབས་ནི་དབུ་མར་རླུང་སེམས་འདུས་པ་ཡིན་པས ༑ རབ་ཏུ་བྱེད་པ་དེ་གཉིས་འབྲེལ་བ་ཅན་གྱི་དབང་དུ་བྱས་ནས་གསུངས་པ་ནི ༑ ནང་དུ་རྣམ་གནས་པའི་དོན་གསལ་བར་གསུངས་པ་ཡིན་ནོ། །དེའང་དོན་གཉིས་ཏེ། པདྨའི་དོན་བཤད་པ་དང༌། གསང་བའི་དོན་བཤད་པའོ། །དེ་ལ་དང་པོ་པདྨའི་དོན་ནི་འདི་སྐད་སྟོན་པ་ཡིན་ཏེ། བྲམ་ཟེ་མོ་ལ་སོགས་པ་ཕྱག་རྒྱ་རྣམ་པ་ལྔའི་ཆོས་འབྱུང༌། ཨ་ལས་པདྨ་འདབ་མ་བརྒྱད་པར་བསྐྱེད་པའི་དབུས་ཀུན་འདར་གྱི་སྣ་རྩེར། མཁའ་འགྲོ་མའི་གདོང་ཞེས་བྱ་བ་དེ་ལ་མཛེས་པའི་སྤྱི་བོ་ཞེས་མིང་དབུས་ཀྱི་གནས་དེ་བྱུང་ཞེས་བྱའོ། །དེ་ཡང་ཕྱིའི་པདྨ་འདབ་བརྒྱད་ཀྱི་རྩ་མཛེས་པའི་ཕྱིར་ན་མཛེས་པའི་སྤྱི་བོ་ཞེས་བྱ་བའམ། ཡང་ཀུན་འདར་གྱི་སྣ་རྩེ་དེ་ཉིད་ཁམས་བདུད་རྩི་ལྔའི་དྭངས་མ་དང༌། འབྱུང་བ་བཞིའི་མཐུ་སྟེ་ཁམས་དགུ་འདུས་པའི་དྭངས་མ། རྒྱ་མཚོའི་ནང་གི་ཉི་མའི་གཟུགས་བརྙན་ལྟ་བུ། ཁ་དོག་རྣམ་པ་སྣ་ཚོགས་པས་བརྒྱན་པར་བྱས་པས་མཛེས་པའི་སྤྱི་བོའོ། །དེའི་པདྨའི་དོན་བཤད་པའོ། །གསང་བའི་དོན་རྣམ་པར་དབྱེ་ན་མཛེས་སྤྱི་ལ་གསང་བར་བཞག་པ་ནི།

དེ་ཉིད་ཀྱང་ཕྱིའི་ཆོས་འབྱུང་གིས་མི་གསལ་བར་སྦས་པའི་ཕྱིར་དང་ ༑ དོན་ལྷན་ཅིག་སྐྱེས་པའི་གནས་ཡིན་པའི་ཕྱིར་རོ། །དེ་ནི་གསང་བའི་གཙོ་བོ་ཡིན་པའི་ཕྱིར། དེ་ཙམ་ལ་གསང་བ་ཞེས་བསྟན་གྱི། ཡང་རྒྱུད་མཐའ་དག་གི་དོན་དགྲོལ་བའི་ཕྱིར། གསང་བ་བསྟན་པ་ནི་གསང་བ་ནི་རྣམ་པ་བདུན་ཏེ། ཞེས་བྱ་བ་ལ་སོགས་པས་བསྟན་པ་ཡིན་ཏེ། དེ་ཡང་སྤྱིར་ནི་གསང་བ་རྣམ་པ་གཉིས་སུ་གསུངས་ཏེ། མཚོན་བྱ་རང་བཞིན་གྱིས་གསང་བ་དང༌། མཚོན་བྱེད་ཐབས་ཀྱིས་གསང་བའོ། །རང་བཞིན་གྱིས་གསང་བ་ནི་རྟེན་རིགས་དྲུག་གི་སེམས་ཅན་ཐམས་ཅད་ལ་རང་བཞིན་གྱིས་གནས་པའི་གཉིས་སུ་མེད་པའི་ཡེ་ཤེས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྐྱེ་བ་མེད་པ་ལ་བྱ་སྟེ། དེ་ཡང་གཞུང་ལས ༑ གསང་བ་ནི། བདེ་བ་ཐམས་ཅད་མཐའ་ཡས་པ། །ཞེས་བྱ་བ་དང༌། བྱང་ཆུབ་སེམས་ནི་མ་སྐྱེས་པ། །ཞེས་བྱ་བས་བསྟན་ཏོ། །དེ་རྟོགས་པར་བྱེད་པའི་མཚོན་བྱེད་ཀྱི་ཐབས་ཀྱིས་གསང་བ་ནི། ཚིག་དྲུག་ལས་མདོ་རྒྱས་གཉིས་སུ་དབྱེ་ཞིང་ ༑ དོན་དེ་ཁོ་ན་ཉིད་རྣམ་པ་ལྔས་བཅིངས་པ་ཡིན་ཏེ། དེ་ལ་གསང་བ་ནི་དེ་ཁོ་ན་ཉིད་མདོར་བསྟན་པ་ཞེས་པས་མདོར་བསྟན་དུ་བྱས་ལ། དེ་ལ་ལྔ་སྟེ། སྔོན་དུ་འགྲོ་བ་དབང་གི་དེ་ཁོ་ན་ཉིད་དང༌། བསྒོམ་པར་བྱ་བ་བསྐྱེད་རིམ་གྱི་དེ་ཁོ་ན་ཉིད་དང་ ༑ དེ་ལ་བརྟེན་ནས་རྫོགས་པའི་རིམ་པའི་དེ་ཁོ་ན་ཉིད་དང༌། ལམ་གྱི་ཡན་ལག་སྔགས་ལ་སོགས་པའི་དེ་ཁོ་ན་ཉིད་དང༌། དེ་ཁོ་ན་ཉིད་གཉིས་ཀ་རྟོགས་པ་བརྟན་པར་བྱེད་པའི་སྤྱོད་པའི་དེ་ཁོ་ན་ཉིད་དེ་ལྔའོ། །དེ་ལ་དང་པོས་རྟེན་གྱི་གང་ཟག་གི་མཚན་ཉིད་བསྟན་ལ། ཕྱི་མ་བཞིས་ཐབས་བསྟན་ཏོ། །སྤྱོད་པའི་ཆེ་བའི་ཤུགས་ཀྱིས་འབྲས་བུ་བསྟན་ཏོ། །གཞུང་དུ་གསང་བ་རྣམ་པ་ལྔ་རྒྱས་པར་བཤད་པ་ལས་གསང་བ་ནི། ས་བོན་རྣམ་པ་ལྔས་བསྐྱེད་པའི་གསང་བ་བསྟན་ཏེ། རིགས་ལྔའི་ས་བོན་ནམ་རིགས་ལྔ་སྟེ། དེས་བསྐྱེད་པའི་རིམ་པ་མཐའ་དག་བསྡུས་པ་ཡིན་ནོ། །གསང་བ་ལྷག་མ་བཞིས་ནི་དེ་ལ་བརྟེན་པའི་རྫོགས་པའི་རིམ་པ་བསྟན་པ་ཡིན་ཏེ།

དམ་པའི་དངོས་པོ་སྦས་པ་དཀྱིལ་འཁོར་གྱི་འཁོར་ལོའི་དབང་དུ་བྱས་ཏེ། ལྷན་ཅིག་སྐྱེས་པའི་ཡེ་ཤེས་བསྟན། གསང་བའི་པདྨ་ཡིད་མངོན་དུ་གྱུར་པའི་རྒྱུ་གནས་ཆོས་འབྱུང་བ་བསྟན་ཏོ། །གསང་བ་རང་བྱིན་གྱིས་བརླབ་པའི་རིམ་པ་ལྟར་བཤད་ན་གསང་བ་ཐམས་ཅད་དུ་འགྲོ་བ་དང༌། ཞེས་པ་རང་བྱུང་གི་ཡེ་ཤེས་སྐྱེ་བའི་གནས། གཙོ་བོར་ལྟེ་བར་མངོན་དུ་གྱུར་ནས་སྐྱེ་བའི་གནས་ལུས་ཐམས་ཅད་ལ་ཁྱབ་པ་ཡིན་ཏེ། དེ་ནི་གསང་བ་ཐམས་ཅད་དུ་འགྲོ་བ་ཞེས་བཤད་དོ། །ཡེ་ཤེས་དེ་མངོན་དུ་གྱུར་པའི་གནས་ནི། ལྟེ་བའི་དགའ་བ་ཞེས་བྱ་བས་བསྟན་ཏེ། དེ་སྐྱེ་བའི་གནས་གཙོ་བོའི་དབང་དུ་བྱས་པའོ། །དེ་ལྟར་ན་གསང་བ་དྲུག་གིས་བསྒོམས་པའི་དེ་ཁོ་ན་ཉིད་བསྐྱེད་རྫོགས་གཉིས་པོའི་དོན་ལ་གསང་བ་རྣམ་པ་གསུམ་ནི་ཤུགས་ཀྱིས་ཤེས་པར་བྱ་བ་ཡིན་ནོ། །དེ་ལ་གསང་བ་དངོས་ནི་རྫོགས་པའི་རིམ་པ་ཡིན་པས། དེ་ལ་དོན་ལྔར་གནས་པར་གསུངས་ཏེ། མཚོན་བྱེད་ཐབས་ཀྱི་གསང་བའི་དེ་ཁོ་ན་ཉིད་ཀྱི་ཡེ་ཤེས་མངོན་དུ་བྱེད་པའི་གནས་དང༌། རྒྱུ་དང༌། ཐབས་དང༌། ཡེ་ཤེས་རང་གི་ངོ་བོ་དང༌། ཡེ་ཤེས་ཀྱི་ཆེ་བ་བསྟན་པའོ། །དེ་ལ་གནས་གཉིས་ཏེ། ཕྱི་རགས་པ་དང༌།ནང་ཕྲ་བ་བསྟན་པའོ།། རགས་པ་དབང་ལྟར་བཤད་ན། ཡུམ་གྱི་བྷ་གའི་དཀྱིལ་འཁོར་རོ། །རང་བྱིན་གྱིས་བརླབ་པ་ལྟར་བཤད་ན་རྟེན་འཁོར་ལོ་བཞིའོ། །ཕྲ་བ་ནི་ཀུན་འདར་གྱི་མཛེས་པའི་སྤྱི་བོའོ། །རྒྱུ་ནི་ཁམས་དྭངས་མ་ཀུན་འདར་དུ་མངོན་དུ་བྱས་པའ།ོ། ཐབས་ནི་རྡོ་རྗེ་དང་པདྨ་སྙོམས་པར་འཇུག་པའམ། ཙཎྜཱ་ལཱི་འབར་འཛག་གི་རྣམ་པས་སོ། །ཡེ་ཤེས་ཀྱི་རང་གི་ངོ་བོ་ནི། རང་བྱུང་ངམ་ལྷན་སྐྱེས་ཆོས་བཞི་ལྡན་ན།ོ། ཆེ་བ་ནི་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གི་ཁྱད་པར་གྱིས་འཁོར་འདས་ཐམས་ཅད་སྐྱེ་ཞིང་སྣང་བའོ། །འདིས་ནི་ལམ་གྱི་ཡན་ལག་བཟླས་པ་ལ་སོགས་པའང་བསྟན་པ་ཡིན་ནོ། །གཞུང་ནི་ཚུལ་གསུམ་དུ་གནས་ཏེ། ཐོག་མར་གསང་བ་བདུན་གྱིས་བཤད་པ་དང༌།

གསང་བ་བྱང་སེམས་ལ་སོགས་པ་རྣམ་གྲངས་ཀྱི་ཚུལ་གྱིས་རྒྱས་པར་བཤད་པ་དང༌། བྱང་ཆུབ་ཀྱི་སེམས་ནི་མ་སྐྱེས་པ་ལ་སོགས་པ་མངོན་དུ་བྱེད་པའི་ཐབས་ཀྱིས། གནས་པ་ལ་སོགས་པ་བཞི་གསང་བར་བཤད་པའི་དབང་དུ་བྱས་ནས། རྩ་ཀུན་འདར་ཉིད་ལ་གསང་བ་ཞེས་བཤད་པས་བསྟན་ཏོ། །མདོར་ན་གསང་བ་ཞེས་བྱ་བའི་གོ་བ་ནི། དོན་རྟོགས་དཀའ་ཞིང་མྱོང་བཞིན་དུ་བརྗོད་པར་མི་ནུས་པས་གསང་བ་ཡིན་ལ། སྒྲ་ནི་སྣོད་མ་ཡིན་པ་ལ་གསང་ཞིང་རྟོགས་དཀའ་བས་གསང་བའོ། །དེ་ལྟར་བསྟན་པའི་དོན་རྣམས་ཀྱིས་ཀྱང༌། དྲི་བ་བཞི་པའི་ལན་བསྟན་པ་ཡིན་ཏེ། གསང་བའི་གནས་ནི་མི་འཚལ་གྱི་ལན་དང༌། ཟླ་བ་ཉི་མ་རྫོགས་སངས་རྒྱས། །ཞེས་པའི་དང༌། དང་པོ་རྣམ་པ་དྲུག་ཏུ་འགྱུར། །ཞེས་པ་དང༌། པདྨ་བཞི་ལས་བྱུང་བ་ཡིན། །ཞེས་པའི་ལན་བསྟན་ཏོ། །རུས་པ་རྐང་དང་ཁུ་བ་ཉིད། །ཅེས་པ་ལ་སོགས་པས་ནི་བརྟག་པ་དྲུག་པའི་དང་པོ་ནས་འབྱུང་བའི་དགོངས་པའི་དོན་གསལ་བར་བྱེད་པ་ཡིན་ཏེ། དེ་ཡང་ལྔ་པའི་གཉིས་པ་ལས་འབྱུང་བ་དང༌། དྲུག་པའི་དང་པོའི་དོན་འབྲེལ་བ་ཅན་གྱི་དབང་དུ་བྱས་ནས། དོན་འདི་སྐད་སྟོན་པ་ཡིན་ཏེ། གོང་དུ་ནི་རྩ་གཉིས་ལས་བྱུང་བའི་བྱང་སེམས་ཁམས་དྭངས་མ་དགུ

ག་པུར་དང་སིཧླ་ལ་སོགས་པ་ལས་གྱུར་པ་དབུ་མའི་གནས་སུ་འདུས་པར་གྱུར་པ་དེའི་ཚེ་ཟག་པ་མེད་པའི་སྐུ་གསུམ་སྐྱེད་པར་བྱེད་པ་ཡིན་ལ། ཕ་མ་གཉིས་ལས་ཐོབ་པའི་ག་པུར་དང་སིཧླ་གཉིས་ཀྱིས་ནི། བུ་ཚའི་རུས་རྐང་ཁུ་བ་ཉིད། །ཅེས་བྱ་བ་ལ་དེ་ཕ་ལས་སྐྱེས་པ་གསུམ་དང༌། མ་ལས་སྐྱེས་པ་གསུམ་སྟེ། ཁམས་དྲུག་ནུས་པ་སོ་སོར་སྐྱེད་པར་བྱེད་པ་བསྟན་ཏེ། དེ་དག་དྲུག་པའི་དང་པོར། དེ་ལྟ་བུའི་ལུས་ཀྱི་དཀྱིལ་འཁོར་ཙམ་དང༌། དེའི་རྒྱུ་ཀུན་རྫོབ་བྱང་ཆུབ་ཀྱི་སེམས་ཙམ་དུ་གསལ་བར་གསུངས་པ་དང་ ༑ ཕ་མའི་སིཧླ་དང་ག་པུར་གཉིས་ཀྱིས། བུ་ཚའི་ཕུང་པོ་དང༌། ཁམས་དང༌། ཕྱི་ནང་གི་སྐྱེ་མཆེད་བཅུ་གཉིས་དང༌། ས་ལ་སོགས་པའི་འབྱུང་བ་བཞི་སྟེ། ཐམས་ཅད་ཀྱང་སྐྱེད་པར་བྱེད་པ་ཡིན་ནོ་བར་གསལ་བར་སྟོན་པ་ནི། གཟུགས་དང་ཚོར་བ་དང་འདུ་ཤེས། ཞེས་བྱ་བ་ལ་སོགས་པས་བསྟན་པ་ཡིན་ནོ། །ཚུལ་གཞན་ཡང་དེ་ལྟ་བུའི་སིཧླ་དང་ག་པུར་གཉིས་ཀྱིས་མཐུས། ཀུན་རྫོབ་ཀྱི་ཚུལ་དུ་བསྐྱེད་པར་བཤད་པ་ཐམས་ཅད་དང༌། གསང་བ་ཆོས་ཀྱི་དཀྱིལ་འཁོར་གསུམ་གྱིས་བསྡུས་པ་ཡིན་ནོའི་བར་གསལ་བར་བསྟན་པའི་ཕྱིར། དཀྱིལ་འཁོར་ལུས་སུ་གསུངས་པ་སྟེ། །ཞེས་པ་ལ་སོགས་པ་གསུངས་སོ། །གཞན་ཡང་མདོར་ན་བྱང་ཆུབ་སེམས་ཀྱི་དཀྱིལ་འཁོར་ལ་གནས་སྐབས་ཀྱི་བྱེ་བྲག་གིས་བསྐྱེད་པའི་རིམ་པ་ལ་གྲགས་པའི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ། ཞེས་བྱ་བ་བཞིས་གང་གི་མིང་གིས་བཏགས་ནས། ཚུལ་མི་འདྲ་བར་བསྡུས་པའི་དོན་མན་ངག་གིས་བཤད་པ་དང༌། གཞན་ཡང་བྱང་ཆུབ་སེམས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་གཉིས་ཀ་ལ། བཤང་བ་དཀར་པོ། ཞེས་བྱ་བ་ལ་སོགས་པ་བསྡུས་པའི་དོན་གྱི་མན་ངག་གིས་བཤད་པ་དང༌། དྲུག་པའི་དང་པོའི་མི་གསལ་བ་གསལ་བར་ཕྱེ་བའི་དོན་འདིས་ཁོང་དུ་ཆུད་པར་བྱའོ། །དྲི་བའི་ཚིག་དང་སྦྱར་ན་མ་བྲིས་པའི་དཀྱིལ་འཁོར་ཇི་ལྟར་ལགས། ཞེས་པ་དང༌། བརྟག་པ་ཡང་ནི་ཅི་ཞིག་གསུངས།

།ཞེས་པ་དང༌། ཀླ་ཀློ་ཁྱོད་ཀྱིས་གསུངས་པ་ཡི། །དགོངས་པ་ཅི་མཆིས་པ་གསུམ་གྱིས་ལན་བསྟན་ཏེ། དེ་ཡན་ཆད་ཀྱིས་རབ་ཏུ་བྱེད་པ་གསུམ་གྱིས་ལན་གདབ་པ་གསལ་བར་བསྟན་པས་ཆེ་ལོང་ཙམ་ཞིག་གིས། དྲི་བ་སུམ་ཅུ་སོ་གཅིག་གི་ལན་བསྟན་ཏོ། །རོ་ནི་ཤི་བར་བརྗོད་པ་ཉིད། །ཅེས་བྱ་བ་ལ་སོགས་པས་ནི་བརྟག་པ་བདུན་པའི་དང་པོར་ལྟ་སྟངས་ཀྱི་ཕྱག་རྒྱའི་ཡེ་ཤེས་ལ་སོགས་པ་བདུན་གསུངས་པ་ལས། ལྟ་སྟངས་མ་ཡིན་པའི་ཡེ་ཤེས་དྲུག་གི་དོན་སྐབས་ཁ་ཅིག་ཏུ་མི་གསལ་བ་གསལ་ཞིང༌། སྐབས་ཁ་ཅིག་ཏུ་མ་ཚང་བ་ཁ་བསྐང་བ་དང༌། ཡང་སྐབས་ཁ་ཅིག་ཏུ་ཚིག་དང་དོན་གཉིས་རྣམ་པར་ཕྱེ་སྟེ་གསལ་བར་བཤད་དོ།། དེ་ལ་དང་པོ་ནི། རྣམ་ཤེས་དང་ཡེ་ཤེས་ཀྱི་ལས་ཤེས་པ་ནི། སྐབས་ཁ་ཅིག་ཏུ་རྫས་སྦྱོར་དང༌། སྐབས་ཁ་ཅིག་ཏུ་དཀྱིལ་འཁོར་དང་ཆང་དང་སྔར་མ་གསུངས་པའི་སྔགས་ལ་སོགས་པ་རྣམས། རྒྱུད་ཕྱི་མ་འདིར་མི་གསལ་བ་གསལ་བར་ཁོང་དུ་ཆུད་པར་བཤད་དོ། །དགའ་བ་དང་བཅས་པ་དཀར་མོ་ཞེས་བྱ་བ་ལ་སོགས་པ་རྣམས་ཀྱིས་ནི་རེག་པའམ། བྱིན་པས་དབང་དུ་བྱེད་པའི་ཡེ་ཤེས་ཀྱི་དོན་གསལ་བར་བཤད་དོ། །ཤི་ཁ་ནི་རྨ་བྱའི་གཙུག་ཕུད་དོ། །ཞེས་བྱ་བ་ལ་སོགས་པ་རྣམས་ཀྱིས་ནི་ཐིག་ལེ་བདག་གིར་བྱེད་པ་ལ་སོགས་པའི་ཡེ་ཤེས་ཀྱི་དོན་གསལ་བར་བཤད་དོ། །རོའི་སྙིང་པོ་ཞེས་བྱ་བ་ལ་སོགས་པ་རྣམས་ཀྱིས་ནི། མི་སྣང་བའི་ཡེ་ཤེས་ཀྱི་བསྒྲུབ་པའི་རྫས་ངོས་བཟུང་བ་ལ་སོགས་པའི་དབང་དུ་བྱས་ཏེ་གསལ་བར་བཤད་དོ། །མིག་སྨན་གོང་དུ་གསུངས་སོ། །ཞེས་བྱ་བ་ལ་སོགས་པས་གྲུབ་པའི་མིག་སྨན་གྱི་ཡེ་ཤེས་ཀྱི་དོན་གསལ་བར་བཤད་པ་ཡིན་ཏེ། སྔར་རྩ་བའི་མདོར་ནི་མིག་སྨན་བསྒྲུབ་པའི་རྫས་ལ་སོགས་པ་གསལ་བར་གསུངས་ཀྱང༌། དེ་བསྒྲུབ་པའི་ལྷའི་རྣལ་འབྱོར་གྱི་སྒྲུབ་ཐབས་ཀྱི་ཆོ་ག་ཕྱག་རྒྱ་བྱིན་གྱིས་བརླབ་པ་ལ་སོགས་པ་དངོས་གྲུབ་བསྒྲུབ་པའི་སྔགས་དང༌། ཕྱིས་གྲུབ་ནས་ལས་སྣ་ཚོགས་གང་ལ་ཇི་ལྟར་སྦྱར་བ་དེ་གསལ་བར་མ་གསུངས་པས།

དེའི་དོན་རྒྱུད་ཕྱི་མ་འདིས་གསལ་བར་བཤད་དོ། །ཞར་ལས་བྱུང་བའི་ཚུལ་དུ་བུད་མེད་སྐལ་བ་བཟང་མོར་བྱེད་པ་ནི། རྩ་བའི་མདོར་མ་ཚང་བ་ཁ་བསྐང་གི་ཚུལ་དུ་བཤད་ད།ོ། བྷྲ་མ་ནི་བུང་བའི་རྒྱལ་པོ་ཞེས་བྱ་བ་ལ་སོགས་པས། བཅུད་ཀྱི་ཡེ་ཤེས་ཀྱི་རྫས་རྣམས་ཅུང་ཟད་གསལ་བར་བཤད་དོ། །དེ་ལྟར་ཡེ་ཤེས་དྲུག་ཀ་གསལ་བར་མ་བཤད་ཀྱང་དྲི་བ་དང་སྦྱར་ན། རྣམ་ཤེས་ཇི་ལྟར་ལགས་ཞེས་བྱ་བའི་ལན་འབའ་ཞིག་ལས་མ་གསུངས་ཏེ། ཡེ་ཤེས་དང་པོས་ནི་ལན་དངོས་སུ་བསྟན་པ་ཡིན་ལ། ཕྱི་མ་རྣམས་ཀྱིས་དྲི་བ་དེའི་ལན་གྱི་ཤུགས་ལས་རེག་པས་བདག་གིར་བྱེད་པ་ལ་སོགས་པའི་ལན་བསྟན་པ་ཡིན་ནོ། །དེ་ནས་དཀྱིལ་འཁོར་ལ་སོགས་པ་བསྒྲུབ་པ་དང་རབ་ཏུ་ལྡན་པ་ཞེས་བྱ་བ་ལ་སོགས་པ་རྣམས་ཀྱི་ནི། བརྟག་པ་བདུན་པའི་རབ་ཏུ་བྱེད་པ་གཉིས་པའི་སྦྱིན་སྲེག་གི་ས་ཡོངས་སུ་གཟུང་བའི་སྐབས་སུ། གཡས་བརྐྱང་བ་ལ་སོགས་པ་རྐང་སྟབས་བཞི་གསུངས་ཀྱང༌། དེ་དག་ལ་ལན་སྟོབས་ལྔ་དང་འབྲེལ་བར་མ་གསུངས་ཤིང༌། གཡས་བརྐྱང་ལ་སོགས་པ་རྣམས་ཀྱི་ཚད་དང་ལུས་ཀྱི་དབྱིབས་ཇི་ལྟ་བུས་བྱ་བ་ཡང་གསལ་བར་མ་གསུངས་པས། ཤིན་ཏུ་ཡང་གསལ་བར་བཤད་པས་བཤད་པའི་རྒྱུད་དོ། །ལག་སྟབས་ལྔ་དང༌། ཁྱད་པར་དུ་སྦྱོར་བ་འཕངས་ཀྱི་འཕྲུལ་འཁོར། མདའ་གཞུའི་འཕྲུལ་འཁོར་གྱི་ཕྱག་རྒྱ་གསལ་བར་བཤད་པ་ནི། དཔལ་རྡོ་རྗེ་མཁའ་འགྲོའི་ལེའུ་སུམ་ཅུ་སོ་བདུན་པར་གསུངས་པའི་དོན་དང་ཆ་མཐུན་པར་བསྟན་པས། མདོ་འདིས་ངེས་པ་སྐྱེད་པར་བྱེད་པས་བཤད་པའི་རྒྱུད་དོ། །འདི་དག་རྐང་སྟབས་དང་བསྟུན་ནས། རྐང་སྟབས་རེ་རེའི་རིམ་པ་བཞིན་དུ་སྦྱར་བ་དང༌། ཡང་ན་ཤར་ལ་སོགས་པའི་ཕྱོགས་རེ་རེ་ལག་སྟབས་ལྔ་ལྔ་ཚང་བར་བྱ་བར་བཞེད་དོ། །དྲི་བ་དང་སྦྱར་ན། གཡས་བརྐྱང་ལ་སོགས་ཅི་གསུངས་དང༌། ཞེས་པ་དང༌། གཞུ་ཡི་རྣམ་རྒྱལ་དེ་བཞིན་ཅི། ཞེས་པ་གཉིས་ཀྱིས་ལན་བསྟན་ཏེ། དེ་ཡན་ཆད་རྩ་བའི་རྒྱུད་ཀྱི་བརྟག་པ་ལྔ་པའི་སྐབས་རྣམ་པར་བཀྲོལ་བ།

འདིས་དྲི་བ་སུམ་ཅུ་རྩ་བཞིའི་ལན་བསྟན་ཏོ། །སངས་རྒྱས་རྡོ་རྗེ་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་བདུན་པའི་གསུམ་པ་སྔགས་བཏུ་བའི་སྐབས་སུ་རིགས་བཞི་ཡུམ་བཞིའི་སྔགས་བཏུ་བ་བསྟན་ལ། དེ་ལས་ཀྱང་ཁྱད་པར་དུ་ཡུམ་བཞིའི་སྔགས་ཀྱིས་ཞི་བ་ལ་སོགས་པའི་ལས་བསྒྲུབ་པར་གསུངས་པའི་དོན། རྒྱུད་ཕྱི་མ་འདིས་གསལ་བར་བཤད་པ་ནི། སྒྱུ་འཕྲུལ་དྲ་བའི་རབ་ཏུ་བྱེད་པ་ལྔ་པར་གསང་སྔགས་ཀྱི་ཆེ་བ་བསྟན་པ་དང་ཆ་མཐུན་པར་བསྟན་པས། ངེས་པ་སྐྱེད་པས་བཤད་པའི་རྒྱུད་ཡིན་ཏེ ༑ མདོར་ན་ཡབ་རྣམ་སྣང་ལ་སོགས་པས་ཞི་བའི་ལས་མ་གྲུབ་ན། སྤོགས་ཆོག་གི་ཚུལ་གྱིས་ཡུམ་བཞིའི་བཟླས་བསྒོམ་གཉིས་ཀྱིས་ཞི་བ་ལ་སོགས་པའི་ལས་འགྲུབ་ཅེས་བསྟན་པ་དང༌། སྤང་ཕྱིར་ཡང་ཞི་བ་ལ་སོགས་པའི་ལས་བསྟན་པར་འདོད་ན་སྤྱན་ལ་སོགས་ཀྱི་བཟླས་བསྒོམ་དང་བདུད་རྩི་བུམ་པའི་ཆུས་དབང་བསྐུར་བ་ལ་སོགས་པའི་ཐབས་ཀྱིས་ཞི་བ་ལ་སོགས་པའི་ལས་འགྲུབ་པར་བསྟན་ཏེ ༑ དེ་ཡང་སྤྱན་མས་ནི་ནད་ལ་སོགས་པ་ཞི་བ་དང༌། བསྒྲུབ་བྱའི་ཚེ་ཟད་པ་ལ་སྲོག་སྦྱིན་པའི་ལས་དང༌། མཱ་མ་ཀཱིས་སྡིག་པ་ཆེན་པོ་ཅན་སྡིག་པ་ཟད་པར་བྱ་བའི་ལས། ཡུམ་ན་བཟའ་དཀར་མོས་བློ་དམན་པ་ལ་ཤེས་རབ་འཕེལ་བ། ཆོས་རྒྱ་མཚོ་ཆོས་ཀྱི་མཛོད་འཕེལ་བའི་ལས། སྒྲོལ་མས་གནོད་སྦྱིན་མོ་ལ་སོགས་པ་ཐམས་ཅད་དབང་དུ་གྱུར་ཏེ་མངག་གཞུག་བསྒྲུབ་པ་བསྟན་ཏོ། །འདི་རྣམས་ཀྱི་བསྒོམ་པ་དང་བཟླས་པ་དང༌། ཁྱད་པར་གྱི་སྔགས་སྤྲོ་བསྡུའི་ཏིང་ངེ་འཛིན་ལ་སོགས་པས་གྲུབ་པ་ཡིན་ནོ། །དྲི་བ་དང་སྦྱར་ན། ཇི་ལྟར་རྡོ་རྗེ་ཅན་ཞི་བ། །ཞེས་པའི་ལན་ཡིན་ཏེ། དེ་ཡང་སྤྱན་མས་ཞི་བའི་ལས་བསྒྲུབ་པས་ལན་དངོས་སུ་བསྟན་ལ། ལྷ་མོ་གསུམ་ནི་དེའི་ཤུགས་ལས་བསྟན་པ་ཡིན་ནོ། །ཡེ་ཤེས་སྣ་ཚོགས་ཞེས་བྱ་བ་ལ་སོགས་པས་ནི། མཁའ་འགྲོ་མ་རྡོ་རྗེ་གུར་གྱི་ལེའུ་བཞི་པ་དང་ ༑ སྒྱུ་འཕྲུལ་དྲ་བའི་ལེའུ་བདུན་པའི་ཁྲོ་བོ་བཅུའི་ལས་རྣམས་རྫོགས་པར་གསུངས་ལ།

མདོ་འདིར་ནི། གཤིན་རྗེ་གཤེད་དང༌། སྟོབས་པོ་ཆེ་དང༌། མི་གཡོ་མགོན་དང་བཞི་ ( ¡¶ ལུ ¡· གསུམ་ ) ཙམ་གྱི་ལས་གསུངས་ཏེ། དེ་ཡང་མདོ་འདིར་གཤེན་རྗེ་གཤེད་ཀྱི་རྣལ་འབྱོར་གྱིས་གསད་པ་དང༌། བསྐྲད་པ་དང༌། དབྱེ་བའི་ལས་གསུམ་བསྒྲུབ་པར་གསུངས་ལ། སྒྱུ་འཕྲུལ་དྲ་བ་དང༌། གུར་དུ་ནི། གཤིན་རྗེ་གཤེད་ཀྱིས་བུ་མོ་དགུག་པ་དང༌། བདུད་རྩི་འཁྱིལ་བས་བསྐྲད་པའི་ལས་བསྒྲུབ་ཏེ། ཚུལ་མི་འདྲ་བར་གསུངས་ལ། རྒྱུད་ཕྱི་མ་འདི་ནི་རྒྱུད་དེ་དག་དང་ཆ་མཐུན་ཞིང༌། ངེས་པ་སྐྱེད་པར་བྱེད་ལ། རྩ་བའི་མདོར། ཚུལ་མི་འདྲ་བས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། །དེ་ནས་བུ་མོ་དགུག་པའི་མངོན་པར་རྟོགས་པའང༌། རྫས་སྦྱོར་དང་འཕྲུལ་འཁོར་དང༌། སྔགས་ཀྱི་བཟླས་པ་དང༌། ཁྱད་པར་གྱི་ཏིང་ངེ་འཛིན་གསུམ་གྱིས་འགྲུབ་པ་བསྟན་ཏེ། ཞིབ་ཏུ་ནི་གཞུང་ཉིད་དུ་རྣམ་པར་ཕྱེ་བས་འདིར་མ་བྲིས་སོ། །བདུད་རྩི་འཁྱྀལ་བས་བསྐྲད་པའི་ལས་བསྒྲུབ་པའང་ཆོ་གའི་རིམ་པ་དེ་བཞིན་དུ་བསྒྲུབ་པ་ཡིན་པ་ལས། མདོ་འདིར་ནི་མནན་པ་ཙམ་ལ་བརྟེན་ནས་བསྒྲུབ་པར་གསུངས་པ་ལ། ལས་ཀྱི་མཐའ་རྟེན་གཞན་ཡང། བླ་མ་དམ་པའི་གདམས་ངག་གིས་སྒྱུ་འཕྲུལ་དྲ་བ་དང་མཐུན་པར། རྔ་མོའི་རྒྱབ་ཏུ་བསྐྱོན་ཏེ་བསྐྲད་པ་དང༌། དེ་བཞིན་དུ་བྱ་རྒོད་ལ་སོགས་པའི་རྒྱབ་ཏུ་བསྐྱོན་ཏེ་བསྐྲད་པ་ཤེས་པར་བྱའོ། །གཞན་ཡང་མི་གཡོ་མགོན་གྱི་རྣལ་འབྱོར་གྱིས་རླུང་བཅིང་བ་ནི། དཀྱིལ་འཁོར་ཆེན་པོ་ཡོངས་སུ་གཟུང་བ་ལ་སོགས་པའི་དུས་དང་འབྲེལ་པ་ཡིན་ཏེ། རྟེན་འབྲེལ་རྫས་ཀྱི་སྦྱོར་བ་ཁམ་ཕོར་ལ་སོགས་པ་དང༌། རྣམ་སྣང་མི་གཡོ་མགོན་གྱི་ལྷའི་རྣལ་འབྱོར་དང༌། སྔགས་བཟླས་པས་རླུང་བཅིང་བར་འགྱུར་ཏེ། རྒྱུད་ཕྱི་མའི་མདོ་སྒྱུ་འཕྲུལ་དྲ་བའི་རབ་ཏུ་བྱེད་པ་བདུན་པ་དང་ཆ་མཐུན་པ་ཡིན་ལ། གཞན་ཡང་རྩ་བའི་མདོ་བརྟག་པ་བདུན་པའི་དོན་ཡང་རྣམ་པར་ཕྱེ་སྟེ་གསལ་བར་བཤད་དོ། །སྟོབས་པོ་ཆེས་ཆར་དབབ་པ་དང་བཅད་པའང་རྩ་བའི་མདོ་འདིར་ནི།

སྟོབས་པོ་ཆེས་ཆར་དབབ་བཅད་གཉིས་ཀ་ ¡Ã བྱ་བར་གསུངས་པས། ( ¡¶ ཞ ¡· - བྱ་བར་གསུངས་པས། ) སྒྱུ་འཕྲུལ་དྲ་བའི་ལེའུ་བདུན་པ་དང༌། གུར་གྱི་ལེའུ་གཉིས་པར་ནི་ཆར་དབབ་པ་ཙམ་གསུངས་ཏེ། དེ་བས་ན་རྩ་བའི་མདོ་དེ་དག་དང༌། ཚུལ་མི་འདྲ་བས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ལ། རྒྱུད་ཕྱི་མས་ནི་གཉིས་པོ་དེ་དག་དང་ཡང་ཆ་མཐུན་པས། ངེས་པ་སྐྱེད་པས་བཤད་པའི་རྒྱུད་དོ། །དེ་ཡང་ཆར་དབབ་པའི་མངོན་པར་རྟོགས་པ་ནི་གཞུང་ཉིད་དུ་གསལ་བར་བྱེད་ལ། རྩ་བར་སྟོབས་པོ་ཆེ་ཉིད་ཀྱིས་བཅད་པ་དེ། སྒྱུ་འཕྲུལ་དྲ་བ་དང་ཆ་མཐུན་པར་རྒྱུད་ཕྱི་མ་འདིར། དེ་ཉི་མའི་མདོག་ཅེས་བྱ་བ་ལ་སོགས་པས། བདུད་རྩི་འཁྱིལ་པས་ཆར་གཅད་པ་དང་ཡང་ཕྱག་རྒྱའི་ཚོགས། ཞེས་བྱ་བ་ལ་སོགས་པས། རྟ་མགྲིན་གྱིས་ཆར་གཅད་པའི་ཆོ་ག་གསལ་བར་བཤད་དོ། །རྣམ་སྣང་དང་མི་གཡོ་མགོན་གྱིས། སྐྱེས་པའི་བགེགས་གཞིག་པར་བྱ་བ་ནི། སྒྱུ་འཕྲུལ་དྲ་བའི་ལེའུ་ལྔ་པར ༑ གཞན་གྱིས་མི་ཐུབ་པས་བགེགས་བསལ་བར་བཤད་པ་ལ། མདོ་འདིར་ནི་དེ་དང་ཚུལ་མི་མཐུན་པས་མི་གསལ་བ་གསལ་བར་བཤད་པས་བཤད་པའི་རྒྱུད་དོ། །རྣམ་སྣང་དང་མི་གཡོ་མགོན་གྱིས་བགེགས་གཞིག་པར་བསྟན་ཏོ། ། ཡང་མདོའི་ལེའུ་བདུན་པར་རྣམ་སྣང་དང་མི་གཡོ་མགོན་གྱིས་སྐྱེས་པའི་བགེགས་ ¡Ã གཞིག་པ་ ( ¡¶ ཞ ¡· - གཞིག་པ་ ) ཆ་མཐུན་པས་ངེས་པ་སྐྱེད་པར་བྱེད་དོ། །རྩ་བའི་མདོ་ལས་ག་རུ་ཌའི་རྣལ་འབྱོར་གྱིས་ཆར་བཅད་པར་བཤད་ཀྱང༌། འདི་ཡང་སྒྱུ་འཕྲུལ་དྲ་བའི་ལེའུ་བདུན་པར། དེ་ཉིད་དུ་འབྱུང་བ་དང་ཆ་མཐུན་པས། སྟོབས་པོ་ཆེ་དང་འབྲེལ་པའི་དབང་དུ་བྱས་ནས། བརྒྱ་བྱིན་གྱིས་བྱ་ཁྱུང་ལ་བཀའ་བསྒོ་བའི་དབང་དུ་བྱས་ནས་ཚར་གཅད་པར་གསུངས་སོ། ཁྲོ་བོ་ལྷག་མ་རྟ་མགྲིན་གྱིས་དུག་ཞི་བ་དང༌། དབྱུག་སྔོན་ཅན་གྱིས་གསད་པའི་ལས་ལ་སོགས་པ་ནི་མདོ་གཉིས་པོ་འདི་ཉིད་དུ་རྣམ་པར་ཕྱེ་བ་ལས་གསལ་བར་བྱས་པའམ། ཚུལ་མི་འདྲ་བའི་རྣམ་པར་དབྱེ་བ་མེད་པར་དགོངས་ནས།

རྒྱུད་ཕྱི་མ་འདིར་དབྱེ་བ་མ་གསུངས་སོ། །དེ་ལྟར་ན་དྲི་བ་དང་སྦྱར་ན་ཁྲོ་བོ་དག་གི་ལས་རྣམ་པར་ཕྱེ་བ་ནི། ཁྲོ་བོའི་གཟུགས་ནི་ཇི་ལྟར་འགྱུར་ཞེས་བྱ་བའི་ལན་ཙམ་བསྟན་ཏོ། །སྦྱིན་སྲེག་ཅེས་བྱ་བ་ལ་སོགས་པ་རྣམས་ཀྱིས་ནི། བདུན་པ་དངོས་ཀྱི་སྦྱིན་སྲེག་ལ་བརྩད་པ་སྤང་བ་བཅུ་པ་དངོས་སུ་གསུངས་ལ། དེའི་དོན་ཅུང་ཟད་ཙམ་མི་གསལ་བ་གསལ་བར་རྣམ་པར་ཕྱེ་བ་ནི་རྒྱུད་ཕྱི་མ་ཡིན་ལ། དེ་ཐམས་ཅད་ཀྱིས་ཀྱང་སྒྱུ་འཕྲུལ་དྲ་བའི་ལེའུ་བདུན་པ་ནས་འབྱུང་བའི་སྦྱིན་སྲེག་ལ་བརྩད་པ་དང༌། ཞར་བྱུང་གི་དམ་ཚིག་དང་སྡོམ་པ་རྣམ་པར་ཕྱེ་བའི་དོན། འདིར་ཆ་མཐུན་པས་ངེས་པ་སྐྱེད་པར་བྱེད་པའི་དོན་ཏོ། །དེ་དྲི་བའི་ལན་དང་སྦྱར་ན། དེ་བཞིན་སྔགས་དང་རྒྱུད་ཉིད་དང༌། །ཞེས་པའི་ལན་བསྟན་ཏོ། །དེ་ནས་མཆོག་ཏུ་རབ་བཤད་བྱ། ། ཞེས་པ་དང༌། ཚོགས་ཀྱི་འཁོར་ལོ་བརྟག་པར་བྱ། །ཞེས་པ་ལ་སོགས་པ་ནི། མདོར་ན་འདི་སྐད་སྟོན་པ་ཡིན་ཏེ། བརྟག་པ་གཉིས་པའི་གསུམ་པ་ནས་བཟུང་ནས་གསུམ་པ་དངོས་དང༌། བསྡུས་པའི་དཀྱིལ་འཁོར་གྱི་བསྐྱེད་པའི་རིམ་པའི་ཏིང་ངེ་འཛིན་གྱི་དཀྱིལ་འཁོར་གཙོར་སྟོན་ཅིང༌། བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བ་ཟུར་ཙམ་གསུངས་པ་ལ། དེ་ཡང་དཀྱིལ་འཁོར་བསྡུས་པའི་ཚོགས་ཀྱི་འཁོར་ལོ་ཞེས་མིང་བཏགས་པ་ལ། མདོ་འདི་བརྟག་པ་བདུན་པའི་གསུམ་པར་སྔགས་བཏུ་བའི་སྐབས་སུ་གསུངས། སྒྱུ་མ་བདེ་མཆོག་གི་བརྟག་པ་ལྔ་པར་ལྷ་བསྒོམ་པའི་ཏིང་ངེ་འཛིན་གྱི་དཀྱིལ་འཁོར་དང་འབྲེལ་བར་གསུངས ༑ སྒྱུ་འཕྲུལ་དྲ་བའི་ལེའུ་གཉིས་པར་དབང་བསྐུར་བ་དང་འབྲེལ་བར་གསུངས་པས། འདིར་མདོ་ཐ་མ་དེ་བསྡུས་ཏེ་གསལ་བར་བྱེད་པའི་ཕྱིར། བསྙེན་པ་དང་སའི་ཆོ་ག་སྔོན་དུ་སོང་ནས། སྟ་གོན་ནས་བཟུང་ནས་རྡུལ་ཚོན་གྱི་དམན་མ་ཆུ་བོར་དོར་བའི་བར་དུ། བསྡུས་པའི་དཀྱིལ་འཁོར་དང་འབྲེལ་པ་ཅན་དུ་གསུངས་སོ། །ཚུལ་འདིར་རྡོ་རྗེ་མཁའ་འགྲོའི་ལེའུ་བཞི་བཅུ་རྩ་དྲུག་པའི་འདུལ་བྱེད་དང་གདུལ་བྱ་བསྟན་པ་དེ་ཡང༌།

དེ་ཙམ་ཁོ་ནས་འདུལ་བར་གྱུར་པ་མ་ཡིན་པས ༑ གཞན་གཏི་མུག་དང་སེར་སྣ་དང༌། ཕྲག་དོག་ལ་སོགས་པའི་ཡང་འདུལ་བྱེད་དང་གདུལ་བྱ་རྣམས་སྐབས་དང་སྐབས་སྦྱར་ནས། བསམ་གྱིས་མི་ཁྱབ་པར་བསྟན་པར་བྱ་བའི་ཕྱིར། དགུ་པའི་དང་པོ་དང་འབྲེལ་བ་ཅན་དུ་བྱས་ནས། འདི་སྐད་ལ་སོགས་མཐའ་ཡས་མཆོག །ཅེས་བྱ་བ་ལ་སོགས་པ་གསུངས་ཏེ། རྩ་བའི་རྒྱུད་དང་ཕྱི་མ་གཉིས་ ¡Ã ཀས་ཀྱང་སྒྱུ་མ་ ( ¡¶ ཞ ¡· - ཀས་ཀྱང་སྒྱུ་མ་ ) བདེ་མཆོག་གི་རྟོག་པ་བཞི་པ་དང༌། ཨ་བྷི་ངྷ་ན་ལེའུ་ལྔ་བཅུ་རྩ་དྲུག་པའི་དོན་མདོར་བསྡུས་ཏེ་གསལ་བར་བཤད་པ་ཙམ་ཡིན་ནོ། །དེ་དག་གིས་ཀྱང་དྲི་བ་དང་སྦྱར་ན། ཁྲོ་བོའི་གཟུགས་ནི་ཇི་ལྟར་ལགས། །ཞེས་པ་དང༌། དེ་བཞིན་སྤྱད་པར་དཀའ་བ་ཉིད།། ཅེས་པའི་ལན་བསྟན་ཏོ། །དེ་ནས་བཅོམ་ལྡན་འདས་ཞེས་བྱ་བ་ལ་སོགས་པས་ནི་དགུ་པའི་གསུམ་པར་བྲིས་སྐུ་གསུངས་པ་དང༌། ཡང་གཉིས་པའི་དང་པོར་དབང་བསྐུར་བའི་སྐབས་སུ། རྒྱལ་བའི་བདག་སྐྱེས་བྱང་ཆུབ་སེམས། །པདྨའི་སྣོད་དུ་བཞག་པར་བྱ། །ཞེས་གསུངས་པའི་དོན་ཏེ། རྒྱུད་ཕྱི་མའི་མདོ་འདིར་གཙོ་བོར་རྡུལ་ཚོན་དང་འབྲེལ་བ་ཅན་གྱི་དབང་དུ་བྱས་ནས། རིགས་ལྔའི་དཀྱིལ་འཁོར་གྱི་ཕྱི་དབྱིབས་དང༌། གདན་གྱི་ཁྱད་པར་ལ་སོགས་པ་སོ་སོར་མི་འདྲ་བར་བསྟན་པ་ཡིན་ཏེ། འདི་ཉིད་ཀྱི་གཉིས་པའི་གསུམ་པ་ནས། ཕྱག་རྒྱའི་དབྱིབས་ཀྱི་ཆོག་རིམ་དང༌། །ཞེས་བྱ་བ་ལ་སོགས་པ་སོ་སོ་བ་གསུངས་པ་དང་ཡང་དོན་ཕྱོགས་གཅིག་ཏུ་དྲིལ་ཏེ་བསྟན་པ་ཡིན་ནོ། །རྒྱུད་ཕྱི་མའི་མདོའི་དོན་ཡང༌། སྒྱུ་མ་བདེ་མཆོག་རྟོག་པ་བདུན་པ་ནས་འབྱུང་བ་དང་ཅུང་ཟད་ཙམ་ཆ་མཐུན་ཞིང༌། མི་གསལ་བ་གསལ་བར་བཤད་པས་བཤད་པའི་རྒྱུད་དོ། །དེ་ལ་དོན་འདི་སྐད་སྟོན་པ་ཡིན་ཏེ། དཀྱིལ་འཁོར་བསྟན་པ་དང༌། དེ་དང་འབྲེལ་བའི་དབང་བསྟན་པ་དང་

༑ ཞར་ལས་ལྷ་རྣམས་ཀྱི་གདན་ཐོད་པ་བསྟན་པ་དང༌། རུས་པའི་རྒྱན་ལས་འཕྲོས་ཏེ། དེ་དག་གི་དགོས་པ་དྲིས་ལན་དང་བཅས་ཏེ་བསྟན་པའོ། །དང་པོར་དཀྱིལ་འཁོར་བསྟན་པ་ལ་བཞི་སྟེ། ཕོ་བྲང་ཟླུམ་པོ་ཞེས་བྱ་བ་ལ་སོགས་པས་ཕྱིའི་དབྱིབས་དང་ནང་གི་གདན་བསྟན་པ་དང༌། ཇི་ལྟར་ཐོབ་པ་ཞེས་བྱ་བ་ལ་སོགས་པས། དཀྱིལ་འཁོར་གྱི་ཡོ་བྱད་བསྟན། དུས་ཇི་ལྟ་བུ་ཞེས་བྱ་བ་ལ་སོགས་པས་དངོས་གྲུབ་བསྒྲུབ་པ་དང༌། དམ་ཚིག་གི་དབང་དུ་བྱས་ནས་དཀྱིལ་འཁོར་བྲི་བའི་དུས་བསྟན་པ་དང༌། ཤར་དང་ལྷོ་ཞེས་བྱ་བ་ལ་སོགས་པས་ཐིག་དང་རྡུལ་ཚོན་གྱིས་བྲི་བ་བསྟན་ཏོ། །དབང་བསྐུར་བ་ལ་བཞི་སྟེཡོངས་སུ་དག་པ་ཞེས་བྱ་བ་ལ་སོགས་པ་སློབ་དཔོན་གྱི་དབང་དང༌། སློབ་མ་མཆོག་འབྲིང་ཞེས་བྱ་བ་ལ་སོགས་པས་གསང་བའི་དབང་ཚུལ་གསུམ་བསྐུར་བ་དང༌། དུམ་བུ་གཅིག་པའི་མགོ་སྐྱེས་ཞེས་བྱ་བ་ལ་སོགས་པས་བརྡའི་དབང་དང༌། དོན་གྱི་དབང་དུ་བྱས་ནས་ཤེས་རབ་ཡེ་ཤེས་ཀྱི་དབང་དུ་གསུངས་པ་དང༌། བཅོམ་ལྡན་འདས་རྣམ་པར་སྣང་མཛད་ཅེས་བྱ་བ་ལ་སོགས་པས་སྒྱུ་མ་བདེ་མཆོག་དང་ཆ་མཐུན་པར་བསྟན་པའི་ཕྱིར། རིགས་ལྔའི་ཅོད་པན་གྱི་དབང་དང༌། ཕྱག་མཚན་གྱི་དབང་ལས་མི་འདྲ་བའི་ཁྱད་པར་རྣམ་པར་བཞག་པ་ཡོད་པར་བསྟན་ཏེ། རཏྣ་ཙ་ཀྲས་མཚན་པ་དང༌། དེ་བཞིན་དུ་རྡོ་རྗེས་མཚན་པ་དང༌། རྡོ་རྗེ་ནོར་བུ་རིན་པོ་ཆེས་མཚན་པ་དང༌། པདྨས་མཚན་པ་དང༌། རིན་པོ་ཆེ་ལ་སྣ་ཚོགས་རྡོ་རྗེས་མཚན་པ་རྣམས་ཀྱིས། རྣམ་པར་སྣང་མཛད་ལ་སོགས་པ་རྣམས་ཀྱི་དབུ་རྒྱན་དུ་བྱས་ཏེ། ཚིགས་བཅད་བརྗོད་ཅིང་མགོ་ལ་བཞག་པར་བྱའོ། །ཕྱག་མཚན་ནི་འཁོར་ལོ་ལ་སོགས་པ་རང་རང་གི་མཚན་མ་སྦྱིན་པར་བྱའོ། །ཚུལ་འདིར་བཤད་པ་འདི་ནི་ལེགས་པར་ཁོང་དུ་ཆུད་པར་བྱ་བའི་ཕྱིར། སྒྱུ་མ་བདེ་མཆོག་གི་རྟོག་པ་བདུན་པར་ཡང་ཞིབ་ཏུ་བལྟ་བར་བྱའོ། །ཞེས་ཀྱང་དམ་པ་གསུངས་སོ། །རྟ་མཆོག་གི་རྒྱུ་དང་འབྲས་བུའི་བྱ་བ་ནི་མཚན་མ་ཙམ་སྟེ། རིགས་ལྔའི་དབང་བསྐུར་བ་ནི་འབྲས་བུའི་དབང་ཡིན་ལ།

རིགས་དྲུག་པ་ནི་རིགས་ལྔ་ཀའི་རྒྱུ་རྡོ་རྗེ་འཆང་ཡིན་པའི་ཕྱིར་རྒྱུའི་དབང་ཞེས་བྱའོ། །ཡང་འདི་ལྟར་ཡང་གསུངས་ཏེ། དེ་ལྟ་བུའི་དབངརྣམས་ཀྱང་དང་པོ་བུམ་གསང་གཉིས་ནི། རྒྱུ་ལུས་ངག་གིས་བསྡུས་པའི་དབང་ཡིན་ལ། ཕྱི་མ་གསུམ་པ་ནི་འབྲས་བུ་སེམས་ཀྱི་དབང་ཞེས་པར་བསྟན་པ་ཡིན་ནོ ༑ ༑ དབང་བཞི་པ་ནི་བླ་མའི་ཞལ་ལས་ཤེས་པར་བྱ་བར་བསྟན་པ་ཡིན་ཏེ། སྒྱུ་མ་བདེ་མཆོག་ལས་ཀྱང་གསང་བའི་ཕྱིར་མ་གསུངས་སོ། །དོན་གསུམ་པ་ཐོད་པའི་རྒྱན་དང་གདན་གྱི་དགོས་པ་ནི། གདན་གྱི་རང་བཞིན་ལྷན་ཅིག་སྐྱེས་པའི་རྒྱུའི་རྒྱུད་མཚོན་ལ། རྒྱན་ཆ་རྣམས་ཀྱིས་ནི་དེ་ཉིད་མངོན་དུ་གྱུར་པ་འབྲས་བུ་ལྷན་ཅིག་སྐྱེས་པ་ཆོས་ཀྱི་སྐུ་མཚོན་ནོ། །དེ་དག་དྲི་བ་དང་སྦྱར་ན། བྲིས་པའི་དཀྱིལ་འཁོར་ཇི་ལྟར་ལགས་ཀྱི་ལན་བསྟན་ཏེ། དེ་ལ་གཉིས་ཏེ། ཕྱི་རྡུལ་ཚོན་དང་འབྲེལ་བ་དང༌། ནང་ཏིང་ངེ་འཛིན་དང་འབྲེལ་བ་ལས་དང་པོ་བསྟན་ཏ།ོ། རང་གི་སྙིང་གའི་ཟླ་བ་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་གསུམ་པའི་དངོས་སུ་བསྡུས་པའི་དཀྱིལ་འཁོར་གྱི་དམ་ཚིག་སེམས་དཔའ་བསྐྱེད་ནས། དེའི་ཐུགས་ཀར་ཡེ་ཤེས་སེམས་དཔའ་ཨ་བི་ལྔ་ལ་སོགས་པ་གསལ་བར་བསྟན་ཏེ ༑ འདིས་ཀྱང་བྲིས་པའི་དཀྱིལ་འཁོར་གཉིས་པའི་ལན་བསྟན་པ་ཡིན་ནོ། །ད་ནི་མི་མཐུན་པའི་ཕྱོགས་དང་ཞེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་དང་པོའི་རབ་ཏུ་བྱེད་པ་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། རྣལ་འབྱོར་མ་ཀུན་དུ་སྤྱོད་པའི་ལེའུ་གཉིས་པའི་དོན་གསལ་བར་བྱ་བའི་ཕྱིར་གསུངས་ལ། དེ་ལ་དྲན་པ་ཉེ་བར་བཞག་པ་ལ་སོགས་པའི་དམིགས་པ་བྱ་བའི་ཡུལ་ལ་སོགས་པ་སྔར་བླ་མའི་ཞལ་ལས་ཤེས་པར་བསྟན་པ་དེ་གསལ་བར་གསུངས་པ་དང༌། དྲན་པ་ཉེ་བར་བཞག་པའི་འབྲས་བུ། བདེན་པ་བཞི་ལ་འཇུག་པར་བྱ་བའི་འབྲས་བུ་གསལ་བར་བྱ་བའི་ཕྱིར་དང༌། ཡང་དག་པར་སྤོང་བའི་དོན་ཡང༌། སྤང་བྱ་དང་གཉེན་པོ་གཉིས་སུ་ཕྱེ་སྟེ་གསལ་བར་བཤད་པ་དང༌།

རྫུ་འཕྲུལ་གྱི་རྐང་པ་བསྒོམ་པའི་དབང་དུ་བྱས་ནས་ཉེས་པ་ལྔ་སྤང་བ་དང༌། གཉེན་པོ་འདུ་བྱེད་བརྒྱད་བསྟེན་པའི་དོན་ལ་རྣམ་པར་ཕྱེ་སྟེ་གསལ་བར་བཤད་ད།ོ ། འདིའི་ཆོ་གའི་རིམ་པ་རྣམ་པར་བཞག་པ་ནི་གོང་དུ་བཀོད་པས་འདིར་མ་བྲིས་ས།ོ། དྲི་བ་དང་སྦྱར་ན་བྲིས་པའི་དཀྱིལ་འཁོར་ཇི་ལྟར་ལགས་ཀྱི་དོན་བསྟན་པ་ཡིན་ནོ། ཁྲོ་བོ་ཁྲོ་མོ་གདུག་ཅེས་བྱ་བ་ལ་སོགས་པ་རྣམས་ཀྱིས་ནི། བརྟག་པ་གཉིས་པའི་གསུམ་པ་དང༌། གསུམ་པའི་དང་པོ་དང༌། གསུམ་པ་དངོས་ཀྱི་དྲག་པོའི་གདན་ཅན་དང༌། ཁྲོ་བོའི་སྐུར་རོ་གཅིག་པས་ཕྱོགས་གཅིག་ཏུ་བསྡེབས་ནས་ཁྲོ་བོ་བསྒོམ་པའི་དགོས་པ་བསྟན་པ་ཡིན་ཏེ། དེ་ཡང་གདུལ་བྱ་ནི་མི་དགེ་བ་བཅུ་པོ་ལ་སོགས་པ་སྤྱོད་པ་དང༌། རྡོ་རྗེ་ཐེག་པའི་སྒོར་ཞུགས་པའི་དམ་ཚིག་ཉམས་པ་ཡིན་ལ ༑ དེ་ལྟ་བུའི་གདུག་པ་ཅན་རྣམས་འདུལ་བའི་ཕྱིར། འདུལ་བྱེད་ཁྲོ་བོའི་སྐུར་བསྟན་པ་ཡིན་ལ། དེ་ཡང་ཕྱག་གཉིས་པ་ནི་མཚན་རྡོ་རྗེ་སེམས་དཔའ་ཞེས་བྱ་བ་ཡིན་པ་དང༌། དྲག་པོའི་གདན་ཅན་ལ། དགའ་བ་དང་ངོ་བོ་གཅིག་པའི་དབང་དུ་བྱས་ནས་གསལ་བར་བཤད་དོ། །ཕྱག་བཞི་པའི་ཞལ་གསལ་བར་བཤད་དོ། ། ཕྱག་དྲུག་པའི་ཞལ་གྱི་རྣམ་དག་གསལ་བར་བཤད། ཕྱག་བཅུ་ ( ¡¶ ཞ ¡· - བཅུ་ ) དྲུག་པ་ཁྲོ་བོའི་སྐུ་ཙམ་དུ་མདོར་བསྡུས་ཏེ་གསལ་བར་བཤད། དྲག་པོའི་གདན་ཅན་གྱི་མཉམ་སྦྱོར་གྱི་རྟོག་པ་བདུན་པའི་དོན་གསལ་བར་བྱ་བའི་ཚུལ་གྱིས། ཕྱག་མཚན་དང་བཞུགས་ཐབས་དང༌། ཡུམ་གྱིས་འཁྱུད་པའི་ཕྱག་རྒྱ་དང་ཕྲིན་ལས་རྣམས་གསལ་བར་བཤད་དོ། །འཁོར་གྱི་ལྷ་མོ་བརྒྱད་ཀྱི་ཕྲིན་ལས་ནི། མཉམ་སྦྱོར་གྱི་རྟོག་པ་བརྒྱད་པ་དྲག་པོའི་གདན་ཅན་ལ་དགའ་བའི་འཁོར་གྱི་ལྷ་མོའི་ཕྲིན་ལས་སུ་བསྟན་ལ། མདོ་འདིར་ནི་དོན་གྱིས་ན། ཕྱག་བཅུ་དྲུག་པའི་དང་ཐུན་མོང་གི་དབང་དུ་བྱས་ནས། མཉམ་པར་སྦྱོར་བ་རྟོག་པ་བརྒྱད་པའི་མི་གསལ་བ་གསལ་བར་བྱེད་པ་ཡིན་ནོ། །དེ་ལ་མདོ་འདིའི་སྐབས། ཚོམ་བུར་བཅད་ན་རྣམ་པ་ལྔར་གནས་ཏེ།

དང་པོ་དཀར་མོ་ཞི་བའི་གདོང༌། །ཞེས་བྱ་བ་ལ་སོགས་པས་ལྷ་མོ་བརྒྱད་ཀྱི་བཞིན་གྱི་འགྱུར་ཚུལ་ལམ་ཕྱག་རྒྱ་བསྟན། དཀར་མོ་ནི་ཞི་བའི་ལྟ་སྟངས ༑ ཞེས་བྱ་བ་ལ་སོགས་པས་ལྟ་སྟངས་ཁོ་ནའི་བསྒྲུབ་པ་བསྟན། མེ་ཏོག་ལ་དཀར་མོ་ཞེས་བྱ་བ་ལ་སོགས་པས། བདག་ཉིད་ལྷ་མོ་དེ་དང་བསྒོམ་པ་དང༌། རྫས་ལ་ཡང་ལྷ་མོ་དེ་དག་བསྒོམས་ཏེ། བསྒྲུབ་བྱ་ལ་བསྣུན་པས་ཀྱང་རྒྱས་འདེབས་པ་ལ་སོགས་པའི་ལས་བསྒྲུབ་པར་བསྟན། དེ་ནས་དཀར་མོ་དེ་ཡི་བསམ་གཏན་གྱིས། །ཞེས་པ་ལ་སོགས་པས་རྫས་དང་སྔགས་ལ་མ་ལྟོས་པར་བསམ་གཏན་འབའ་ཞིག་གིས་ལས་སྦྱོར་འགྲུབ་པར་བསྟན། དཀར་མོ་ལ་ནི་གསོད་པའི་ལྟ་སྟངས་ཞེས་བྱ་བ་ལ་སོགས་པས་ཏིང་ངེ་འཛིན་གྱི་ལྟ་སྟངས་སམ། དངོས་སུ་བྱ་བའི་ལྟ་སྟངས་ཀྱི་ ¡Ã ཁྱད་པར་གྱིས་ ( ¡¶ ཞ ¡· - ཁྱད་པར་གྱིས་ ) ལས་བསྒྲུབ་པ་བསྟན་ཏོ། །ཧེ་རུ་ཀ་ཡབ་ཡུམ་དང་མཚུངས་པ་ཞེས་བྱ་བས་གཡུང་མོའི་ཕྲིན་ལས་ནི་མ་གསུངས་ཏེ། གྷསྨ་རཱི་དང་ཕྲིན་ལས་གཅིག་པའི་ཕྱིར་རམ། ཡང་དུས་ཐམས་ཅད་དུ་གཡུང་མོའི་ཕྲིན་ལས་བདེ་བ་འབའ་ཞིག་བསྐྱེད་པ་ཡིན་པའི་ཕྱིར་རོ ༑ ༑ ལྷ་མོ་བརྒྱད་ཀྱི་ཕྲིན་ལས་འདི་ཡང༌། ཧེ་རུ་ཀ་ཚུལ་གཉིས་ཀྱི་དཀྱིལ་འཁོར་ཙ་ཀྲའི་བསྐྱེད་པའི་རིམ་པ་བསྟན་པའི་དབངདུ་བྱས་ནས་ཡིན་གྱི། ལས་དངཔོ་ལ་སོགས་པའི་ནི་མ་ཡིན་ཏེ། རྗེས་སུ་མཐུན་པ་ཙམ་འགྲུབ་པ་ལ་བཀག་པ་མེད་དོ།། མདོ་འདི་ལ་ཤིན་ཏུ་ངེས་པ་བསྐྱེད་པར་བྱ་བའི་ཕྱིར་རོ། །མཉམ་སྦྱོར་གྱི་བརྟག་པ་བརྒྱད་པར་ཡང་ཞིབ་ཏུ་བལྟ་བར་བྱའོ། །དྲི་བ་དང་སྦྱར་ན། ཁྲོ་བོའི་གཟུགས་ནི་ཇི་ལྟར་འགྱུར། །ཞེས་བྱ་བའི་ལན་གཙོ་བོར་བསྟན་ཏོ། །རྡོ་རྗེ་ཧཱུྃ་མཛད་ལ། ཞེས་བྱ་བ་ལ་སོགས་པས། བརྟག་པ་བདུན་པ་དངོས་ཀྱི་སྦྱིན་སྲེག་གི་ས་ཡོངས་སུ་གཟུང་བའི་དུས་ཀྱི་ལྷའི་ང་རྒྱལ་གསལ་བར་བཤད་དེ། འདི་ཡང་སྒྱུ་འཕྲུལ་དྲ་བའི་ལེའུ་གཉིས་པ་དང༌། དགུ་པའི་སྦྱིན་སྲེག་གི་སྐབས་དང་ཅུང་ཟད་ཆ་མཐུན་པར་བསྡུས་ཏེ།

གསལ་བར་སྟོན་པ་ཡིན་ཏེ། མདོ་དེར་ནི་ཧཱུྃ་མཛད་ལ་སོགས་པ་ཁྲོ་བོ་ཐམས་ཅད་དང་གནས་སྐབས་ལ་ལོངས་སྤྱོད་པ་དང༌། དགོས་པ་ལ་སོགས་པའི་དབང་གིས་མིང་དུ་མ་འཇུག་པར་བསྟན་ཏེ། ངག་ཏུ་ཧཱུྃ་ལ་སོགས་པའི་སྟོབས་ཀྱིས་ཧཱུྃ་མཛད་དང༌། ཁྱབ་འཇུག་ལ་སོགས་པའི་འཇིག་རྟེན་པའི་གདུག་པ་ཅན་འདུལ་བས་ཁམས་གསུམ་རྣམ་པར་རྒྱལ་བ་དང༌། སྦྲུལ་རྒྱན་དང་བྲལ་ཞིང་རཏྣས་མཛེས་པར་བྱས་པའི་ཁྲོ་བོ་དང༌། ཤ་ཚུགས་སྐེམས་ཤིང་མཁྲང་བར་གྱུར་པའི་ཆ་ལུགས་ཡ་མའི་གཟུགས་ཞེས་མིང་གི་རྣམ་གྲངས་དུ་མ་གསུངས་སོ། །དེ་ལ་ཁྲོ་བོའམ་གཤིན་རྗེ་ཞེས་བྱ་བ་ལ་སོགས་པས་བཞག་པའི་ཡན་ལག་གི་དོན་ལ་གཉིས་ཏེ། ངེས་པའི་དོན་དུ་བཤད་ན། ཟག་པ་མེད་པའམ་བདག་མེད་པར་རྟོགས་པའི་ཡེ་ཤེས་ཀྱིས་གང་ཟག་གི་བདག་དང༌། ཆོས་ཀྱི་བདག་འཇོམས་པའི་ཕྱིར་ཁྲོ་བོའོ། །དྲང་བའི་དོན་དུ་བཤད་ན། ཁྲོ་བོའི་སྐུའི་རྣམ་པས་ཁྱབ་འཇུག་ལ་སོགས་པ་ཁམས་གསུམ་གྱི་དྲེགས་པ་ཅན་རྣམས་འཇོམས་པར་བྱེད་པའི་ཕྱིར་གཤིན་རྗེ་ལ་སོགས་པར་གསུངས་པའོ། །དེ་བས་ན་རྒྱུད་ཕྱི་མ་འདིས་ནི་ཁྲོ་བོ་དེ་ཙམ་གྱིས་རྣམ་པར་བཞག་པ་གསལ་བར་བཤད་པས་རྗེས་སུ་འཇུག་པའི་སྒྲུབ་པ་པོ་རྣམས་ཀྱང༌། ཁྲོ་བོའི་དོན་ལ་ངེས་པ་བསྐྱེད་ཅིང་སྒྲོ་འདོགས་ཆོད་དོ། ཁྲོ་བོས་འདུལ་བ་ལ་ཁྲོ་བོའི་བསྐུར་བསྟན་པ་འདི་ལས་འཕྲོས་ནས། འདོད་ཆགས་ཀྱིས་འདུལ་བ་ལ་ཆགས་པའི་སྐུར་བསྟན་པ་ནི་འདོད་ཆགས་ཆེན་པོ་ཞེས་བྱ་བ་ལ་སོགས་པ་གསུངས་ཏེ། དཔལ་མཆོག་དང་པོར་ཤེས་རབ་ཀྱི་ཕ་རོལ་ཏུ་ཕྱིན་པའི་དུམ་བུར། རྡོ་རྗེ་སེམས་དཔའ་ལ་ལྷ་མོ་བཅུ་དྲུག་གི་འཁོར་གྱིས་བསྐོར་བས། གཞན་འཕྲུལ་དབང་བྱེད་ཀྱི་འདོད་ཆགས་ཅན་གྱི་ལྷ་རྣམས་འདུལ་བར་གསུངས་པ་དང༌། སྒྱུ་མ་བདེ་མཆོག་གི་རྟོག་པ་ལྔ་པར། པདྨ་གར་གྱི་དབང་ཕྱུག་དབུགས་དབྱུང་བར། འདོད་ཆགས་ཅན་འདུལ་བར་གསུངས་པའི་དོན་འདིར་མདོར་བསྡུས་ཏེ། གདུལ་བྱ་ཆགས་ཅན་གཞན་འཕྲུལ་དབང་བྱེད་འདོད་པའི་མདའ་དང་བཅས་པའི་མེ་ཏོག་གི་གཞུ་ཅན་འདུལ་བར་བྱ་བ་དང༌།

དེའྀ་བཙུན་མོ་ལ་སོགས་པའི་འཁོར་ཆགས་པས་འདུལ་བར་བྱ་བའི་ཕྱིར་དང༌། ཆགས་པའི་ཚུལ་དེ་ལྟ་བུ་བསྟན་པར་བྱའོ། །ཞེས་གསུངས་སོ། །འདོད་པས་ཞུ་བ་ཞེས་བྱ་བ། །དང་པོ་ཞུ་བ་ཞེས་བྱ་བའི་ཚིག་གི་དོན་ནི། ཕྱི་དོན་དུ་ཚིག་གི་གླེང་གཞིའི་ཚིག་དོན་ལ་ཞུ་བ་སྐབས་ཕྱེ་བ་ཡིན་ལ། ནང་དོན་དུ་འདོད་ཆགས་ཀྱིས་འདུལ་བར་འགྱུར་བའི་སྐྱེས་པ་དང་བུད་མེད་རྣམས་ལ་མཐར། རྡོ་རྗེ་པདྨ་སྙོམས་འཇུག་གི་ཁམས་ཐིག་ལེ་ཞུ་བ་དེ་ཆགས་པས་ཚིམ་པས་དབང་དུ་བྱའོ། །ཞེས་བསྟན་པ་ཡིན་ནོ། །དེ་ལྟ་བུའི་ཁྲོ་ཆགས་གཉིས་ཀྱིས་བསྒོམ་པའི་ཚུལ་ལྔ་ཤིན་ཏུ་ཕྱེ་སྟེ་གསལ་བར་བསྟན་པ་དང་ ༑ སྦྱོར་བའི་ལམ་གྱིས་བསྡུས་པའི་དབང་པོ་ལྔ། སྦྱོར་བའི་ཐབས་ལམ་ཐར་པའི་ཆ་དང་མཐུན་པའི་དགེ་བའི་རྩ་བ་མཐོང་ལམ་ཟག་མེད་ཀྱི་ཉེ་བའི་རྒྱུའི་དབང་དུ་བྱས་ནས། གང་ལ་དབང་བྱེད་པ་དབང་པོ་ལྔ་ཡིན་པའི་དོན་གསལ་བར་བཤད་པའི་ཚུལ་གྱིས། ཅི་རིགས་པར་མི་གསལ་བ་གསལ་བར་བྱེད་པའི་རྒྱུད་ཕྱི་མ་འདིས་བཤད་ཅིང༌། བྱང་ཆུབ་ཀྱི་ཕྱོགས་ལྷག་མ་རྣམས་ནི། རྩ་བའི་མདོ་གཉིས་ཀྱིས་གོ་བར་ནུས་པའི་ཕྱིར་རོ། །ཕྱི་མ་འདིས་གསལ་བར་བཀྲོལ་ལོ། །དྲི་བ་དང་སྦྱར་ན་བྱང་ཆུབ་ཀྱི་ཕྱོགས་རྣམས་ནང་གིའང་ཞེས་པའི་ཤུགས་ལ། ཕྱིའི་ཇི་ལྟར་ལ་སོགས་ཞེས་པའི་ལན་བསྟན་ཏོ། །དེ་ནས་ཟ་བ་པོ་དང་ཞེས་བྱ་བ་ལ་སོགས་པ་རྣམས་ཀྱིས་སྟོང་པ་བཅུ་དྲུག་རྣམ་པར་བཤད་པ་ཡང་རྩ་བའི་མདོའི་བརྟག་པ་དང་པོའི་རབ་ཏུ་བྱེད་པ་དང་པོར། གཟུགས་ཀྱི་ཁམས་ནི་སྟོང་པ་ཡི། །ཞེས་བྱ་བ་ལ་སོགས་པས་གདན་བཞི་པ་དང༌། སྤྱི་དང་ཐུན་མོང་གི་རྒྱུའི་དབང་དུ་བྱས་ཏེ། ཆོས་ཅན་ཁམས་བཅོ་བརྒྱད་ལ་ཡོད་པའི་ཆོས་ཉིད་སྟོང་པ་ཉིད་གསུངས་པ་དང༌། ཕྱི་མའི་མདོ་འདིར་ཤིན་ཏུ་གསལ་བར་ཕྱེ་སྟེ་གསུངས་པ་ནི། སྟོང་པ་ཉིད་ཀྱི་རབ་ཏུ་དབྱཻ་བ་དང༌། བསྒྲུབ་པ་གཉིས་ཀྱི་དབྱེ་བ་ཚོམས་སུ་བཅད་ནས། རྒྱས་པར་ནང་སྟོང་པ་ཉིད་ལ་སོགས་པ་བཅུ་བཞི།

བསྡུ་ན་བདག་མེད་གཉིས་ཀྱི་དབང་དུ་བྱས་ཏེ ༑ དངོས་པོ་མེད་པའི་ངོ་བོ་ཉིད་སྟོང་པ་ཉིད་དང༌། ངོ་བོ་ཉིད་སྟོང་པ་ཉིད་ཅེས་བྱ་བ་རྐང་པ་གཉིས་ཏེ། དེ་ལྟར་བཅུ་དྲུག་ཏུ་ཕྱེ་སྟེ་གསལ་བར་བཤད་དོ། །དེ་ལྟ་བུའི་རྣམ་པར་དབྱེ་བ་ཡང་ཆོས་ཅན་བཅུ་དྲུག་ཡིན་པའི་ཕྱིར་དང༌། དགག་བྱ་བཅུ་དྲུག་དགག་པའི་ཕྱིར་བཅུ་དྲུག་གི་རྣམ་པར་བཞག་གི རང་གི་ངོ་བོ་ནི་སྐྱེ་བ་མེད་པའི་སྟོང་པ་ཉིད་དེ་ཁོ་ན་ཡིན་ནོ། །མདོར་ན་དོན་ནི་འདི་ཡིན་ཏེ། ཆོས་ཅན་གྱི་རྣམ་པར་དབྱེ་བ་ཐ་དད་པ་རྣམས་ཀྱང༌། རང་བཞིན་གྱིས་རྣམ་པར་དག་པའི་དེ་བཞིན་ཉིད་གཅིག་ཡིན་ལ། དེ་ཡང་གློ་བུར་དུ་རྣམ་པར་མ་དག་པའི་ཕྱིར། སྒྲུབ་པའི་ཐབས་ལ་མཁས་པ་ནི་གཉིས་ཏེ། ཕ་རོལ་ཏུ་ཕྱིན་པའི་ཐེག་པ་དང་སྤྱིའི་དོན་དུ་བཤད་ནས་ཉོན་མོངས་པ་སྤངས་པས་ལམ་དུ་བྱེད་པ་དང༌། རྡོ་རྗེ་ཐེག་པའི་ལམ་ཐུན་མོང་མ་ཡིན་པའི་དབང་དུ་བྱས་ཏེ། བསྟེན་པས་ལམ་དུ་བྱེད་པ་དཔེ་དུ་མས་བསྔགས་ཏེ་བསྟན་པའོ། །དེ་ལ་དྲི་བ་དང་སྦྱར་ན། སྟོང་པ་ཉིད་གཟུགས་ཁམས་ལ་སོགས་པ་ཅི་ཞིག་བཤད། ཅེས་པ་ལ་སོགས་པས་ལན་བསྟན་པ་ཡིན་ནོ ༑ ༑ དེ་ལྟ་བུའི་རྣམ་པར་དབྱེ་བ་ཅི་རིགས་པ་རྣམས་ཀྱང་བརྗོད་བྱའི་གཙོ་བོ་དང་པོའི་གསུམ་པའི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག གསང་བ་ལ་སོགས་དགོངས་པ་བྱེ་བྲག་ཏུ་ཕྱེ་སྟེ་གསལ་བར་བཤད་པ། གཙོ་བོར་དྲིས་ལན་ཉི་ཤུ་རྩ་བཞི་བསྟན་ཅིང༌། ལྷག་མ་དེ་ལས་འཕྲོས་པའི་ཚུལ་གྱིས་ཞར་བྱུང་དུ་བསྟན་པས་དེ་ཡན་ཆད་དུ་དྲི་བའི་ཚིག་དྲུག་ཅུ་རྩ་བཞི་ལས། བཞི་བཅུ་རྩ་ལྔའི་ལན་གྱི་སྐབས་སུ་འཕྲོས་དང་བཅས་པར་བསྟན་ཅིང༌། བརྟག་པ་དང་པོའི་རབ་ཏུ་བྱེད་པ་གསུམ་པ་ནས་འབྱུང་བའི་ཚུལ་གྱིས་ཉི་ཤུ་རྩ་དྲུག་གིས་དྲི་བའི་ལན་གཉིས་སུ་ཕྱེ་སྟེ་བསྟན་པ་ཡིན་ནོ། །ལྷག་མ་དྲི་བའི་ཚིག་བཅུ་དགུ་ལན་རྒྱས་བསྡུས་ཅི་རིགས་པ་དང་བཅས་པ་ནི། མདོ་ཡོངས་སུ་མ་རྫོགས་པ་གཉིས་བླ་མའི་ཞལ་ནས་གསུངས་པ་ཡིན་ནོ།

།བདག་ནི་རང་བློ་དམན་གྱུར་ཅིང༌། །གསང་རྒྱུད་རྟོགས་པར་དཀའ་གྱུར་ཀྱང༌། །རྗེ་བཙུན་དམ་པའི་ཞལ་གྱི་ལུང༌། །བདུད་རྩི་འདྲ་ལ་བརྟེན་ནས་བྲིས ༑ ༑ སྒྲ་དོན་རྣམ་པར་ཕྱེ་བ་ལས། །ཅུང་ཟད་འགལ་བར་གྱུར་ན་ཡང༌། ། དཀོན་མཆོག་བླ་མ་མཁའ་འགྲོའི་ཚོགས། །བཀའ་ཆད་མི་སྩལ་བཟོད་པར་གསོལ ༑ ༑ རྗེ་བཙུན་ས་སྐྱ་པ་ཆེན་པོས་མཛད་པའོ། ། ༄༅། ཁ་སྦྱོར་ཕྱི་མའི་བརྟག་པ་བཅུའི་དོན་བཤད་པ་བཞུགས། ། ༄༅། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །དེ་ལ་ཡང་དག་པར་སྦྱོར་བའི་རྒྱུད་ཕྱི་མས་བརྟག་པ་བཅུ་པའི་དོན་ཅི་རིགས་པར་གསལ་བར་སྟོན་པ་ལས ༑ དང་པོར་དེ་ནས་ཞེས་བྱ་བ་ལ་སོགས་པས་བརྟག་པ་དྲུག་པའི་དཔྱིད་ཀྱི་ཐིག་ལེའི་དོན་གསལ་བར་བསྟན་ཏོ། །དེ་ཡང་དྲུག་པའི་གཉིས་པར་རྒྱུད་ཀྱི་རིམ་པ་འཁོར་ལོ་བཞི། ཇི་ལྟར་གཏན་ལ་དབབ་པ་བསྟན་པས་དེ་ཁོང་དུ་ཆུད་པར་བྱ་བ་དང༌། དྲུག་པ་དངོས་སུ། རང་བྱུང་ངོ་བོ་ཉིད་འདི་ནི། །ཆོས་ཀྱི་སྐུ་རུ་རབ་ཏུ་གྲགས ༑ ༑ ཞེས་གསང་བའི་རིམ་པའི་ཡེ་ཤེས་ལ་རང་བྱུང་གི་ཡེ་ཤེས་སུ་བསྟན་པ་ལ ༑ དེ་ལ་ཅི་སྟེ་རང་བྱུང་དུ་བཞག་པ་གསལ་བར་མ་བཤད་པས་དེ་གསལ་བར་བསྟན་ཏོ། །དེ་ལ་ཡང་ཞུས་པ་དང༌། ལན་གཉིས་ཀྱི་སྒོ་ནས་བསྟན་ཏེ་བསྡུས་པའི་དོན་ཏོ། །ཡན་ལག་གི་དོན་གཏན་ལ་དབབ་ན་ཐིག་ལེར་ཞེས་པ་སཾ་པུ་ཊའི་དེ་ཐིག་ལེར་དེ་བརྟག་པ་དྲུག་པའི་གཉིས་པར་རོ། །ཐིག་ལེའི་དོན་གཏན་ལ་དབབ་ཅེས་པ་ནི། དཔྱིད་ཀྱི་ཐིག་ལེའི་དོན་གྱི་རིམ་པ་ཁོང་དུ་ཆུད་དང་ཞེས་པའོ།

། ཤུགས་ཀྱིས་ནི་གསང་བའི་རིམ་པའི་ཡེ་ཤེས་སམ། ཡང་དཔྱིད་ཀྱི་ཐིག་ལེའི་ཡེ་ཤེས་དེ་ལ་ཅི་སྟེ་རང་བྱུང་ཞེས་བྱ་ཞེ་ན། དེ་ལ་ལན་ནི། བདག་གི་དབུས་སུ་ཞེས་བྱ་བ་ལ་སོགས་པས་བསྟན་པ་ལ། བདག་གི་དབུས་སུ་རང་བྱུང་བ་ནི་སྒྲུབ་པ་པོའི་ལུས་ཀྱི་དབུས་ལྟེ་བར་ཕྱིའི་ལས་ཀྱི་ཕྱག་རྒྱ་ལ་མ་བརྟེན་པར་རང་བྱུང་བས་གཏུམ་མོའི་ཡེ་ཤེས་དེ་ལ་རང་གི་ཡེ་ཤེས་ཞེས་བྱའོ། །འབྱུང་ཆེན་ཞེས་བྱ་བ་ལ་སོགས་པ་ནི ༑ དེའི་དོན་རྒྱས་པར་འཆད་པ་ལས། དེ་ཡང་ཡེ་ཤེས་དེ་སྐྱེ་བའི་གནས་མཐའ་དག་གི་དབང་དུ་བྱས་ནས། འཁོར་ལོ་བཞི་ཆར་དུ་སྐྱེ་བས་འབྱུང་ཆེན་གྱི་དོན་ཞེས་པ་འཁོར་ལོ་བཞིའི་དོན་འབྲས་བུ་རང་བྱུང་གི་ཡེ་ཤེས་སོ། །རྗེས་སུ་དཔག་པའི་ནི་དེའི་མཚོན་པའམ་རྟོགས་པར་བྱ་བའི་ཕྱིར་ཏེ། དེ་བས་ན་དེ་རྒྱུད་གཞན་དུ་ཡང་གསུངས་ཞེས་སྦྱར་རོ། །གང་ལས་ཇི་སྐད་གསུངས་ན། རྡོ་རྗེ་གུར་གྱི་ལེའུ་དང་པོ་ལས། འདི་ནི་རང་བྱུང་བཅོམ་ལྡན་འདས། །ཞེས་བྱ་བ་ལ་སོགས་པ་གསུངས་སོ། །དེ་ལ་རང་བྱུང་ནི་ཕྱིའི་ལས་ཀྱི་མུ་ཏྲཱ་ལ་མ་བརྟེན་པས་སོ། །བཅོམ་ལྡན་ནི་རྟོག་པ་བཅོམ་ཞིང་གཏུམ་མོའི་ཡེ་ཤེས་ཀྱི་བདེ་བ་དང་ལྡན་པའོ། །གཅིག་པུ་ནི་མཚན་མ་དང་རྣམ་པར་རྟོག་པ་དང་མ་འགྲོགས་པ་སྟེ། དེ་ལ་དང་པོ་དངོས་ལས ༑ དུས་ནི་བསམ་གྱིས་མི་ཁྱབ་དུས། གཅིག་ནི་ལྷན་ཅིག་མེད་པ་ཉིད། །ཅེས་འབྱུང་བས་སོ། །ལྷག་པ་ནི་ཁྱད་པར་དུ་འཕགས་པ་སྟེ། བདེ་བ་དང་ལྡན་པའི་བྱང་ཆུབ་ཀྱི་སེམས་སོ། །དེ་ལྟ་བུའི་གུར་གྱི་ཚིག་དེ་ཉིད་བཤད་པ་ནི། ལྷག་པའི་ཞེས་བྱ་བ་ལ་སོགས་པས་སྟོན་ཏེ། དེ་ཡང་ལྷག་པ་བཤད་པ་ནི་གོང་དུ་གསུངས་པའི་ཁམས་རྣམས་སོ་ཞེས་བྱ་བས་བསྟན་ཏེ། དེ་ཡང་དྲུག་པའི་དང་པོར། ར་ཡི་རྣམ་པས་ཁྲག་གི་ཁམས། །ཧ་ནི་དེ་བཞིན་རེག་བྱ་ཉིད། །སྱེ་ནི་བད་ཀན་ཞེས་བྱར་གསུངས། །ཞེས་བྱ་བ་ལ་སོགས་པས་བསྟན་ཏེ། མདོར་ན་ཁམས་ཀྱི་དྭངས་མ་བཅུ་དྲུག་གི་བྱང་ཆུབ་ཀྱི་སེམས་ནི་ལྷག་པའོ།

།དེ་རྣམས་དབུས་སུ་ཕུལ་བྱུང་ཞེས་པ་ནི་ལྷ་བསྟན་ཏེ་ཁམས་ཀྱི་དྭངས་མ་བཅུ་དྲུག་ཡེ་ཤེས་སྐྱེ་བའི་གནས་གཙོ་བོ་ལྟེ་བ་སྤྲུལ་པར་མངོན་དུ་བྱས་ཙམ་ན། ཉམས་སུ་མྱོང་བའི་ཡེ་ཤེས་ནི་ལུས་ལ་གནས་ཤིང་བདེ་བ་ལ་རོལ་པས་ལྷའོ། །གཙོ་བོའི་གཟུགས་ཀྱིས་ནི། གསང་བ་མཆོག་གི་དགྱེས་པ་ན། །ཞེས་བྱ་བ་ལ་སོགས་པས་ནི་དེ་ལྟ་བུའི་བརྗོད་བྱ་རང་བྱུང་གི་ཡེ་ཤེས་དེ་ཉིད་རྗོད་བྱེད་གང་གིས་བསྟན་ན། སྦས་པའི་ཡི་གེ་བཅུ་དྲུག་གི་ཚིག་གིས་བསྟན་ཅེས་འབྲེལ་ལོ། །ཡང་ན་སྔར་གསང་བའི་རིམ་པ་སྟེ་རྩ་དབུ་མར་བྱང་ཆུབ་ཀྱི་སེམས་མངོན་དུ་བྱས་པའི་ཡེ་ཤེས་བསྟན་ལ། གསང་བ་ལ་སོགས་པས་ནི་རྩ་དབུ་མའི་ཉམས་མྱོང་དེ་ཉིད་རླུང་ལྔ་དང་སྐུ་ལྔ་དང་ཡེ་ཤེས་ལྔ་ཡང་འདུས་པར་བསྟན་ཏོ། །ཇི་ལྟ་བུར་ན་ཞེས་བྱ་བ་ལ་སོགས་པས་ནི་རྒྱས་པར་སྟོན་པ་ལས། དེ་ཡང་རྣམ་པ་འདིས་ཞེས་བྱ་བ་ཡན་ཆད་ཀྱིས་དྲི་བ་སྟེ། སྡོམ་པ་མཆོག་ཏུ་ཕན་པ་ཞེས་བྱ་བ་ལ་སོགས་པས་ལན་བསྟན་ཏོ། །དེ་ལ་དྲི་བའི་དོན་ནི་རང་བྱུང་གི་ཡེ་ཤེས་དེ་ལ་ཅི་སྟེ་རང་བྱུང་ཞེས་བྱ་ཞེས་དྲི་བའི་དོན་དག་གཏན་ལ་ཕབ་ན ༑ གཞན་ཡང་ཡེ་ཤེས་དེ་ལ། གསང་བ་མཆོག་གི་དགྱེས་པ་ན། །ཐམས་ཅད་བདག་ཉིད་རྟག་ཏུ་བཞུགས། །ཞེས་བྱ་ཞེས་དྲིས་པའོ། །དེ་ལ་ཇི་ལྟ་བུར་ན་བཅོམ་ལྡན་འདས་ཞེས་བྱ་བ་ལ་སོགས་པ་ཡང་རང་བྱུང་གི་ཡེ་ཤེས་དེ་ལ་ཚིག་གཞན་གྱི་སྒོ་ནས་བསྟན་པའོ། །གཞན་དུ་ཇི་ལྟར་རྣམ་པ་དེས། །ཞེས་པ་ནི་གོང་དུ་རང་བྱུང་དུ་བཤད་པ་ལས་གཞན་གསང་བ་ལ་སོགས་པས་ཇི་ལྟར་བཞག་ཅེས་དྲི་བའོ། ། ལན་ལ། སྡོམ་པ་མཆོག་ཏུ་ཕན་པ་ལས། །ཞེས་པ་ནི་དཔལ་འཁོར་ལོ་སྡོམ་པ་ལ་སོགས་གསང་བའི་སྒྲས་ནི་ཡོན་ཏན་ཅན། ཞེས་བྱ་བ་ལ་སོགས་པས་ནི་ཡོན་ཏན་དང་ཡོན་ཏན་ཅན་གཉིས་ཏེ། ཡོན་ཏན་ནི་གཏུམ་མོའི་ཡེ་ཤེས་སོ། །ཡོན་ཏན་ཅན་ནི་དེའི་རྟེན་ཁམས་ཀྱི་དྭངས་མ་བཅུ་དྲུག་གོ །དེ་ལ་འདིར་རང་བྱུང་ཡེ་ཤེས་ལས་གཞན་དུ་དེའི་རྟེན་ལ་ཡང་གསང་བ་ཞེས་བྱ་ཞེས་པའི་དོན་ཏོ།

།རྡོ་རྗེ་ཅན་ཡང་རང་བྱུང་གི་ཡེ་ཤེས་ཀྱི་མི་རྟོག་པའོ། །མཆོག་ཅེས་ཀྱང་བྱ་སྟེ་རང་བྱུང་གི་ཡེ་ཤེས་དེ་ཉིད་འཇིག་རྟེན་པའི་དབང་པོ་གཉིས་ཀྱི་སྦྱོར་བའི་བདེ་བ་ལས་མཆོག་ཏུ་གྱུར་པས་སོ། །དེ་ཉིད་ལ་དགེས་པ་ཞེས་ཀྱང་བྱ་སྟེ་བདེ་བའི་ཡེ་ཤེས་ལ་མི་དགེས་པའམ ༑ དུཿཁ་སྤངས་པའོ། །གསང་བའི་སྒྲས་ནི་ཀླ་ཀློའི་སྐད། །ཅེས་པ་ནི་རང་བྱུང་གི་ཡེ་ཤེས་ལ་གསང་བ་མཆོག་གི་དགྱེས་པ་ཞེས་བསྟན་པ་དེ་བརྡའི་སྐད་དང་འདྲ་ཞེས་པའི་དོན་ཏོ། །ཕྱི་རོལ་ཞེས་པ་ལ་སོགས་པ་ནི། དོན་རང་བྱུང་གི་ཡེ་ཤེས་རྟོགས་པར་བྱེད་པའི་ཐབས་གཏུམ་མོ་སྦར་བ་ལ་སོགས་པ་ལ་བྱའོ། །མངོན་སུམ་ཤེས་པར་བྱ་བ་ནི། ཐབས་གཏུམ་མོ་སྦར་བ་ལ་སོགས་པ་ལ་བརྟེན་ནས་རང་རིག་པའི་མངོན་སུམ་གྱི་ཚུལ་གྱིས་རྟོགས་པར་བྱ་ཞེས་པའོ། །རྗེས་དཔག་ཅེས་པ་ནི་རྟོགས་པར་བྱེད་པའི་ཐབས་གཏུམ་མོ་སྦར་བ་ལ་སོགས་པས་མཚོན་པར་བྱེད་པ་ཡིན་པས་སོ།།ཡོན་ཏན་ཅན་ནི་རང་བྱུང་གི་ཡེ་ཤེས་རྟེན་ཞུ་བ་དང་བཅས་པའོ།། སྒྲས་ཞེས་པ་ནི་གསང་བ་མཆོག་གི་དགྱེས་པ་ལ་སོགས་པའོ། །གང་ཚེ་སེམས་མི་མཐོང་བ་ནི་རང་བྱུང་གི་ཡེ་ཤེས་དེ་ཡང་རྟོག་པས་མི་མཐོང་ཞིང་མི་རྟོག་པའི་ཉམས་སུ་སྐྱེད་ཞེས་པའོ། །སེམས་ཞེས་བྱ་བ་འདི་ཡང་མི་རྟོག་པའི་ཡེ་ཤེས་སོ། ། ཡོན་ཏན་དང་ཡོན་ཏན་ཅན་དུ་གསུངས། །ཞེས་པ་ནི་རྟེན་དང་བརྟེན་པ་དེ་ཁམས་བཅུ་དྲུག་གི་ཞུ་བ་དང་ཡེ་ཤེས་སུ་བརྟག་པའོ། །གསང་བ་མཆོག་གི་དགྱེས་པ་ཞེས་བྱ་བ་ལ་སོགས་པ་ནི་ཞར་བྱུང་སྟེ། དེ་དག་ནི་སྔར་བརྗོད་ཟིན་ལ། འདིར་ནི། ཐམས་ཅད་བདག་ཉིད་རྟག་ཏུ་བཞུགས། །ཞེས་པ་རང་བྱུང་གི་ཡེ་ཤེས་དང་སྦྱར་ཏེ་འཆད་པས་གསང་བ་མཆོག་ལ་སོགས་པ་ནི་ཞར་བྱུང་དུ་རྟོགས་པར་བྱའོ། །དེ་ནི་ཐམས་ཅད་རྣམ་པར་གནས། ཞེས་པ་ནི། སྣོད་བཅུད་ཐམས་ཅད་རང་བྱུང་གི་ཡེ་ཤེས་ཀྱི་ངོ་བོར་གནས་པ་ལ་བྱའོ། །དེ་གང་སྟོང་པའི་རྡོ་རྗེ་ཅན། །ཞེས་བྱ་བ་ནི་བདག་ཉིད་ཅེས་པའི་དོན་བསྟན་ཏེ།

རང་བྱུང་གི་ཡེ་ཤེས་དེ་ཉིད་རྟོག་པས་སྟོང་ཞིང་མི་ཕྱེད་པའམ། རྟེན་དང་བརྟེན་པ་མི་ཕྱེད་པས་སྟོང་པའི་རྡོ་རྗེ་ཅན་ནོ། །སྡུག་དང་ཞེས་པ་ལ་སོགས་པས་ནི། བཞུགས་ཞེས་པའི་དོན་བསྟན་ཏེ། རང་བྱུང་གི་ཡེ་ཤེས་དེ་ཉིད་སྒྲུབ་པ་པོ་བདག་ཉིད་ཀྱིས་མངོན་དུ་བྱས་པའི་ཚུལ་གྱིས་བཞུགས་ཞེས་བྱ་བའི་དོན་ཏེ། ཕྱི་རོལ་གྱི་རྟེན་ལ་རག་ལས་པ་ནི་བཞུགས་པ་མ་ཡིན་ན།ོ། དེས་ན་རྟག་ཏུ་བཞུགས་ཞེས་བྱའོ། །དེ་དག་གིས་ནི་རང་བྱུང་གི་ཡེ་ཤེས་ལ་རྗོད་བྱེད་གསང་བ་ལ་སོགས་པས་ཇི་ལྟར་གཏན་ལ་ཕབ་པར་བསྟན་ཏེ། དེ་ལྟར་ན་ཐམས་ཅད་ཀྱིས་ཀྱང་དངོས་དང་དེ་ལས་འཕྲོས་པའི་ཚུལ་གྱིས་བརྟག་པ་དྲུག་པ་དངོས་ཀྱིས། རང་བྱུང་ངོ་བོ་འདི་ཉིད་ནི། །ཆོས་ཀྱི་སྐུ་རུ་རབ་ཏུ་གྲགས་ཀྱི་དོན་གཏན་ལ་ཕབ་བོ། །ཡང་འདི་ལྟར་བསམས་ཏེ་གསང་བ་མཆོག་གི་དགྱེས་པ་ཞེས་བྱ་བ་ལ་སོགས་པས་བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། །ཐམས་ཅད་བདག་ཉིད་རྟག་ཏུ་བཞུགས། །ཞེས་བྱ་བ་ལ་སོགས་པ་འབྱུང་བ་དེའི་དོན་ཡ་གིར་ནི་སྦས་པའི་དོན་གྱི་མཐར་ཐུག་ཏུ་བཤད་ལ། འདིར་ནི་སྦས་དོན་དུ་བཤད་པ་ལས་རང་བྱིན་གྱིས་བརླབ་པ་གཏུམ་མོའི་རྣལ་འབྱོར་དུ་བཤད་པ་ཡང་རྟོགས་པར་བྱའོ། །ད་ནི་བཞུགས་པའི་དོན་ལ་ཀླན་ཀ་སྤང་བ་བསྟན་པ་ལས ༑ དེ་ཡང་གང་ཚེ་ཞེས་བྱ་བ་ལ་སོགས་པས་དྲི་བ་བསྟན་ཏོ། །དེ་ཡང་གཙོར་ནི་ཐམས་ཅད་བདག་ཉིད་ལ་བཞུགས་ཀྱི་དོན་དེ་ནི། ཐམས་ཅད་རྣམ་པར་གནས་ཞེས་པ་ལས་འཕྲོས་ནས་རྒོལ་ཏེ། རང་བྱུང་གི་ཡེ་ཤེས་དེ་སྣོད་བཅུད་ལ་བཞུགས་ན ༑ ཡུལ་དྲུག་ལ་ཡང་བཞུགས་པས་རྣམ་པར་ཤེས་པ་དྲུག་གིས་ཡུལ་དྲུག་མྱོང་བ་ན ༑ དེ་ལ་བཞུགས་པའི་རང་བྱུང་གི་ཡེ་ཤེས་ཀྱང་ཅི་སྟེ་མི་མྱོང༌། དེ་མྱོང་དགོས་སོ་ཞེས་རྒོལ་བའོ། །ལན་ནི། གསང་བ་འདི་ནི་ཇི་ལྟ་བུར། །ལ་སོགས་པས་བསྟན་ཏེ ༑ དེ་ལས་རང་བྱུང་ཐམས་ཅད་ལ་བཞུགས་པ་དེ་རྣམ་པར་ཤེས་པ་དྲུག་གིས་ཡུལ་དྲུག་ལ་དམིགས་པའི་དུས་སུ་རང་བྱུང་མི་རྟོགས་ཏེ།

རང་བྱུང་གི་ཡེ་ཤེས་ནི་ཕར་ཡང་གང་ཡང་ཡུལ་དུ་མི་བྱེད། ཚུར་ཡང་ཡུལ་དྲུག་ལ་སོགས་པ་ལ་བཞུགས་ཀྱང་རྟོགས་པར་མི་ནུས་པས་སོ། །དེ་ལྟར་ཡང་བརྟག་པ་དང་པོའི་རབ་བྱེད་དང་པོ་ལས། རང་བྱུང་གི་ཡེ་ཤེས་ཀྱི་མཚན་ཉིད་བཤད་པ། རྟོག་གེ་མེད་ཅིང་རྣམ་རྟོག་མེད། །དེ་བཞིན་རྟོག་གེ་པས་མི་རྟོགས། །སངས་རྒྱས་ཀུན་གྱི་གསང་བ་ནི།། ནམ་མཁའ་ལྟ་བུར་མཉམ་པ་ཉིད། །ཅེས་པས་བསྟན་པས་སོ། །འོ་ན་ཇི་ལྟར་ཐམས་ཅད་ལ་གནས་པར་བརྗོད་ཅེ་ན། སྣང་ལུགས་ལ་དགོངས་པ་སྟེ། རང་བྱུང་དེ་ཡིན་ལུགས་ཀྱི་དབང་དུ་བྱས་ནས་གང་གིའང་ངོ་བོ་མ་ཡིན་པས་སྣང་ལུགས་ཀྱི་དབང་དུ་བྱས་ནས་ཡུལ་དྲུག་ལ་སོགས་པར་སྣང་བས་ཐམས་ཅད་ལ་བཞུགས་པར་ཡང་འགལ་བ་མེད་དོ། །ཡང་ན་ལམ་དུ་བྱས་པའི་དབང་དུ་བྱས་ཏེ་ཐབས་གཏུམ་མོ་སྦར་བ་ལ་སོགས་པས་རང་བྱུང་གི་ཡེ་ཤེས་མངོན་དུ་བྱས་ཏེ་གོམས་པ་ལས་ཕྱིའི་ཡུལ་ཐམས་ཅད་ཀྱང་རང་བྱུང་གི་ངོ་བོར་རྟོགས་པར་བྱས་ཏེ། དེས་ན་ཐམས་ཅད་རང་བྱུང་གི་ངོ་བོར་རྟོགས་པའི་ཚུལ་གྱིས་བཞུགས་པ་ལ་འགལ་བ་མེད་དོ། །དེ་ཡང་བརྟག་པ་གཉིས་པའི་རབ་ཏུ་བྱེད་པ་གཉིས་པ་ལས། གཟུགས་རྣམས་སྣ་ཚོགས་ལྟ་བ་དང༌། །སྒྲ་རྣམས་ཉིད་ཀྱང་ཉན་པ་དང༌། །སྨྲ་བ་དང་ནི་དགོད་པ་དང༌། །སྣ་ཚོགས་རོ་ནི་ཟ་བ་དང༌། །ལས་རྣམས་ཐམས་ཅད་བྱེད་པ་ན།། གཞན་དུ་སེམས་ནི་མི་འགྲོ་བས། །དེ་ཉིད་རིག་པའི་རྣལ་འབྱོར་པས། །རྣལ་འབྱོར་རྒྱུན་དུ་སྐྱེ་བར་འགྱུར། །ཞེས་གསུངས་སོ། །བསྡུས་པའི་དོན་ཏོ། །ཡན་ལག་གི་དོན་ལས། གང་གི་ཚེ་ནི་དམིགས་ཡུལ་ལ་དམིགས་པ་གང་གི་ཚེའོ། །སྔོ་སོགས་ཁ་དོག་མི་དམིགས་པ་ནི་ཁ་དོག་དང་དབྱིབས་དམིགས་ཀྱང་དེའི་རང་བྱུང་གི་ཡེ་ཤེས་མི་དམིགས་ཞེས་པའོ། །སྒྲ་སོགས་ཐོས་པར་མི་འགྱུར་བ་ནི་སྒྲ་ཐོས་ཙ་ན་དེའི་རང་བྱུང་གི་དམིགས་པར་མི་འགྱུར་བའོ། །དེ་ཚེ་སེམས་ཞེས་པ་རང་བྱུང་གི་ཡེ་ཤེས་སོ། །རྗེས་དཔག་ཇི་ལྟར་ལ་སོགས་པ་ནི་ཐམས་ཅད་ལ་བཞུགས་པ་ཇི་ལྟར་མཚོན་ཞིང་རྟོགས་ཞེས་པའོ།

།སྣ་ཡིས་མི་དམིགས་པ་ཡང་སྣས་དྲི་ཚོར་བའི་དུས་སུ་རང་བྱུང་མི་དམིགས་ཞེས་པའོ། །སེམས་ནི་ཕྱི་རོལ་མི་དམིགས་ཞེས་པ་ནི་ཡིད་ཀྱིས་ཆོས་ཐམས་ཅད་ལ་དམིགས་ཙམ་ན་རང་བྱུང་གི་ཡེ་ཤེས་མི་དམིགས་ཞེས་པའོ། །དེ་བཞིན་དུ་ལྕེས་རོ་མྱང་བ་ན་ཡང་རང་བྱུང་མ་རྟོགས་ཞེས་བྱའོ། ། ལན་ལ་གསང་བ་ཞེས་པ་ནི་རང་བྱུང་ཡེ་ཤེས་སོ། །རྗེས་སུ་དཔག་པ་བསམ་པར་བྱ ༑ ༑ ཞེས་པ་ནི་མཚོན་པའམ་དཔྱད་པས་ཡུལ་དྲུག་ལ་བཞུགས་པར་བསམ་པར་མི་ནུས་ཞེས་བྱ་བ་སྟེ། རང་བྱུང་དེ་གང་གིས་ཀྱང་ཡུལ་དུ་མི་བྱེད་པ་དང༌། ཕར་ཡང་གང་ཡང་ཡུལ་དུ་མི་བྱེད་པའི་ཕྱིར་རོ། །ཡི་གེའི་དབྱིབས་སུ་ཕྱིན་པའི་ཡེ་ཤེས་ཞེས་པ་ནི། རང་བྱུང་གི་མཚན་ཉིད་དེ་རང་བྱུང་གི་ཡེ་ཤེས། དེའི་མཚན་མ་དང་རྟོག་པར་མི་འགྱུར་བའམ། ཡང་ན་རང་གི་ངོ་བོ་དུས་ཐམས་ཅད་དུ་མི་འགྱུར་བར་གནས་པས་སོ། །ཡང་ན། རྗེས་སུ་དཔག་པ་བསམ་པར་བྱ། །ཞེས་པ་ནི་ཐབས་གཏུམ་མོ་ལ་སོགས་པས་རང་བྱུང་གི་ཡེ་ཤེས་རྟོགས་པར་བྱ། ཞེས་པའོ། ། ཡི་གེའི་དབྱིབས་སུ་ཕྱིན་པའི་ཡེ་ཤེས་ཞེས་པ་ནི། མི་འགྱུར་བ་སྟེ་གཏུམ་མོ་ལ་སོགས་པའི་ཐབས་ཀྱིས་མཚོན་པའི་ཡེ་ཤེས་དེ་མཉམ་རྗེས་མེད་པར་སྤྱོད་ལམ་ཐམས་ཅད་དུ་རྟོགས་པར་བྱ་བའི་དོན་ཏོ། །ད་ནི་གཞན་དུ་ཞེས་བྱ་བ་ལ་སོགས་པས་བརྟག་པ་དང་པོའི་རབ་ཏུ་བྱེད་པ་གསུམ་པ་ལས། རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་གིས་འབྲས་བུའི་རྒྱུད་ཀྱི་དེ་ཁོ་ན་གཙོར་བསྟན་ལ། ཐབས་ཀྱི་རྒྱུད་ཞར་ལས་བསྟན་པའི་དོན་གསལ་བ་སྟོན་ལ། བརྟག་པ་བྱིན་པོ་རྣམས་ལ་འབྱུང་བའི་དོན་ཡང་བསྟན་པ་ལས། དེ་ལ་ཞུས་པ་དང་ལན་གཉིས་ལས། ཐམས་ཅད་ཡང་དག་པར་རྣམ་པར་ཤོད་ཀྱི་བར་གྱིས་ནི་དྲི་བའི་ཚིག་དྲུག་ཅུ་རྩ་བཞི་བསྟན་ཏོ། །བཅོམ་ལྡན་འདས་ཀྱིས་བཀའ་སྩལ་པ་ནས། རྫོགས་པའི་བར་གྱིས་དྲིས་པ་དེ་རྣམས་ཀྱི་ལན་ཉི་ཤུ་རྩ་དྲུག་བསྟན་ཏོ། །བསྡུས་པའི་དོན་ཏོ།། །།ཡན་ལག་གི་དོན་བསྟན་པ་ལས་གཞན་དུ་བཅོམ་ལྡན་སྒྲ་ཅི།

ཞེས་པ་ནི་བརྟག་པ་དང་པོའི་གསུམ་པར། གནས་གསང་བ་མཆོག་ལ་བཞུགས་པའི་སངས་རྒྱས་ས་བཅུ་གསུམ་པ་མཛད་པ་ཕྲིན་ལས་དང་བཅས་པ་བསྟན་པའི་སྐབས་ན། འདི་ནི་བཅོམ་ལྡན་རྣལ་འབྱོར་ཏེ། །ཞེས་པའི་བཅོམ་ལྡན་འདས་ཞེས་པའི་སྒྲ་ཅི་ལ་བྱ་དྲིས་པའོ། །ལྷ་ཇི་ལྟར་ལགས། ཞེས་པ་ནི་གུར་ལས། ལྷ་ཡི་བདག་པོ་གཅིག་པུ་ཉིད། །ཅེས་པའི་ལྷ་དྲིས་པ་སྟེ། རྒྱུད་ཕྱི་མ་འདིས་ནི་བརྟག་པ་བཅུ་པོ་ལས་གཞན་རྒྱུད་སྡེ་རྣམས་ཀྱིའང་དོན་ཐོར་བུ་གཏན་ལ་འབེབས་སོ། །ཡང་ན་ལན་ཕྱི་མ་འདི་ཉིད་ཀྱི་གོང་དུ་བསྟན་པའི། །གཅིག་པུ་ཉིད་ནི་ལྷག་པའི་ལྷ། ། ཞེས་པའི་ལྷ་དྲིས་པར་ཡང་བསམ་མོ། །སངས་རྒྱས་ཀུན་གྱི་ངེས་དོན་ཅི་ནི། དང་པོའི་གསུམ་པ་དེ་ཉིད་དུ་བཞུགས་པ་པོའི་ངོ་བོ་ཉིད་བཤད་པའི་སྐབས་སུ་སངས་རྒྱས་ཀུན་ཞེས་པའི་སངས་རྒྱས་ཅི་ལ་བྱ་དྲིས་པའོ། །མཉམ་པར་སྦྱཽར་བ་ཅི། ཞེས་པ་ཡང་དེ་ཉིད་ནས། སངས་རྒྱས་ཀུན་དང་མཉམ་སྦྱོར་བའི། །མཉམ་པར་བྱོར་བ་ཅི་ལ་བྱ། །དྲིས་པའོ། །མཁའ་འགྲོ་མ་དང་དྲ་བའི་འདྲི་བ་དང་སྡོམ་པའི་དྲི་བ་ཡང་དེ་ཉིད་ལས་རྒྱས་པར་བཤད་པས་དེའི་དོན་དྲི་བའོ། །དེ་བཞིན་དཔྱད་པར་དཀའ་ཞེས་པ་ནི་དགུ་པའི་དང་པོ་ལས། སངས་རྒྱས་རྣམས་ཀྱི་རྫུ་འཕྲུལ་ཆེ། །རྣམ་པར་མཛད་ཅིང་རབ་ཏུ་རྒྱུ། །ཞེས་བྱ་བ་ལ་སོགས་པས་མཛད་པ་བཅུ་གཉིས་གསུངས་པ་དེ་ཇི་ལྟར་ཡིན་དྲི་བའོ། ཁྱོད་ཀྱིས་འདོད་ཆགས་མེད་གསུང་ལ་སོགས་པ་གསུམ་ནི་བརྟག་པ་དང་པོ་དངོས་སུ། འདོད་ཆགས་མེད་ཅིང་ཆགས་བྲལ་མེད། ། ལ་སོགས་པ་གསུངས་པའི་དོན་གང་ལ་བྱ་དྲི་བའོ། །བུད་མེད་སྒྱུ་མའི་དྲི་བ་ནི། དང་པོའི་གསུམ་པའི་མཛད་པ་རྒྱས་བཤད་ཀྱི་སྐབས་ན། བུད་མེད་སྒྱུ་མ་ཐམས་ཅད་འགྲུབ། །ཅེས་པ་དེའི་དོན་ཅི་ལ་བྱ་དྲི་བའོ། །སྟོང་ཉིད་གཟུགས་ཁམས་ལ་སོགས་པའི་དྲི་བ་ནི། བརྟག་པ་དང་པོའི་དང་པོ་ལས། དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་བསྟན་པ་ལས། གཟུགས་ཀྱི་ཁམས་ཀྱི་སྟོང་པ་ཡི།

།སྒྲ་ལ་དེ་ཉིད་ཀྱིས་ནི་བྱ། །ཞེས་བྱ་བ་ལ་སོགས་པས་ཆོས་ཅན་ཁམས་བཅོ་བརྒྱད་སྟོང་པར་བཤད་པ་ལ། དེའི་དོན་ཅི་ཡིན་ཞིང་དེ་ཅི་ལ་དགོངས་དྲི་བའོ། །དང་པོའི་རྣམ་པ་དྲུག་འགྱུར་ཞེས་པ་ནི་བརྟག་པ་གཉིས་པའི་རབ་ཏུ་བྱེད་པ་གསུམ་པ་ལས། སྟོང་ཉིད་གཅིག་ལ་རྡོ་རྗེ་ཅན། །རིགས་ནི་རྣམ་པ་ལྔ་རུ་གསུངས་པའི་དོན་ཅི་ལ་བྱ་དྲི་བའོ། །སྣ་ཚོགས་པདྨར་བྲིས་སྐུ་ཞེས་པ་ནི། དགུ་པའི་གསུམ་པ་ནས་བྲིས་སྐུ་བྲི་བར་བཤད་པ་ལ། དེ་ལ་གདན་ཇི་ལྟ་བུ་ལ་བྲི་བ་དང་ ༑ ཚུལ་ཇི་ལྟར་བྲི་ཞེས་པའོ། །ཨཱ་ལི་ཀཱ་ལི་ཕྱག་རྒྱ་ཆེ་ནི་གཉིས་པའི་གསུམ་པ་ནས། ཨཱ་ལི་ཟླ་བ་ཀཱ་ལི་ཉི། །ཞེས་པའི་དོན་དེ་མངོན་བྱང་ལྔས་ལྷའི་སྐུ་བསྐྱེད་པ་བཤད་པ་དེ་ཇི་ལྟར་བསྐྱེད་ཅིང་དེ་དག་གང་གི་ངོ་བོ་ཡིན་ཞེས་པའོ། །དེ་ཉིད་མེད་ཅེས་པ་ལ་སོགས་པ་རྐང་པ་གཉིས་ནི་བརྟག་པ་བརྒྱད་པ་རྡོ་རྗེ་དྲིལ་བུའི་དེ་ཁོ་ན་ཉིད་ལ་སོགས་པ་བཤད་པ་ལ། དེ་ཁོ་ན་ཉིད་བཟང་པོ་ནི་གང་ཡིན། དེ་ཁོ་ན་ཉིད་མེད་པ་ངན་པ་ནི་གང་ཡིན་ཞེས་པའོ། །རྣལ་འབྱོར་ཉིད་ཀྱང་ཞེས་པ་རྐང་པ་གཉིས་ནི་བརྟག་པ་དང་པོའི་གསུམ་པར། དབང་པོ་གང་དང་གང་ལམ་ཉིད།། དེ་དང་དེ་ཡི་རང་བཞིན་འགྱུར། །མཉམ་པར་མ་བཞག་རྣལ་འབྱོར་གྱིས། །རྟག་པར་ཤིན་ཏུ་མཉམ་གཞག་ཉིད། །ཅེས་པའི་མཉམ་གཞག་དང་མཉམ་ལངས་གང་ལ་བྱ་ཞེས་པའོ། །ཟླ་བ་ཉི་མ་རྫོགས་སངས་རྒྱས། །རྐང་པ་གཉིས་ཀྱིས་དྲི་བ་ནི་བརྟག་པ་ལྔ་པའི་རབ་ཏུ་བྱེད་པ་གཉིས་པར། དྲོད་ཐོབ་པའི་ཐབས་རང་བྱིན་གྱིས་བརླབ་པའི་རིམ་པ་བསྒོམ་པ་བསྟན་པ་ལ། དེའི་རྟེན་དུ་ཡེ་ཤེས་མཁའ་འགྲོ་མ་བསྐྱེད་པའི་སྐབས་ན། རྫོགས་པའི་བྱང་ཆུབ་རིམ་པ་སྦྱང༌། །ཞེས་མངོན་བྱང་ལྔ་ལས་བསྐྱེད་པར་བཤད་པ་ལ། མངོན་བྱང་ལྔ་གང་ལ་བྱ་ཞིང༌། དེ་དག་གི་ངོ་བོ་གང་ལ་བྱ་བ་ཡང་དྲི། དེ་ལས་བསྐྱེད་པ་ཇི་ལྟར་བསྐྱེད་དྲི་བའོ། །བྲིས་པ་འམ་ནི་ཞེས་པ་རྐང་པ་གཉིས་ནི་བརྟག་པ་བདུན་པ་དངོས་ཀྱི་སྦྱིན་སྲེག་གི་སྐབས་ནས།

གང་ལ་གསང་བ་ཆོས་ཀྱི་དཀྱིལ་འཁོར་དང་ཕྱི་རོལ་གྱི་དཀྱིལ་འཁོར་ལ་ཡང་ཆོ་ག་འདིས་ཐིག་གདབ་པར་བྱའོ། །ཞེས་པ་ཕྱིའི་དཀྱིལ་འཁོར་དེ་བྱིས་པ་ཇི་ལྟར་ལགས་པ་དང༌། གསང་བ་ཆོས་དེ་མ་བྲིས་པ་ཇི་ལྟར་ལགས་ཞེས་པའོ། །དེ་བཞིན་སྔགས་དངརྒྱུད་ཅེས་པ་ནི་བརྟག་པ་དང་པོ་དངོས་ནས། སྔགས་རྣམས་ཉིད་དང་རྒྱུད་རྣམས་དང༌། །ཕྱི་རོལ་ཚུལ་གྱི་བསྟན་བཅོས་ཀྱི། །ཞེས་པ་སྔགས་གང་ལ་བྱ། རྒྱུད་གང་ལ་བྱ་ཞེས་པའོ། །གསང་བའི་གནས་མི་འཚལ་ཞེས་པ་ནི་ལྔ་པའི་གཉིས་པ་ནས། སྒྲ་མཐའ་དེ་བཞིན་གསང་པདྨར། །ཞེས་པའི་གསང་བའི་པདྨ་ཅི་ལ་བྱ་ཞེས་པའོ། །པདྨ་བཞི་ནི་ཁྱད་པར་དུ། །ཞེས་པ་ནི་བརྟག་པ་དྲུག་པའི་རབ་ཏུ་བྱེད་པ་གཉིས་པའི་དཔྱིད་ཀྱི་ཐིག་ལེའི་དོན་བསྟན་པའི་སྐབས་ནས། དེའི་ནང་ནས་ཀྱང་དོན་དམ་པའི་བྱང་ཆུབ་ཀྱི་སེམས་རྩའི་འཁོར་ལོ་བསྟན་པའི་སྐབས་ན། པདྨ་བཞི་ལས་བྱུང་བ་དང༌། །དགའ་བ་བཞི་ཡི་ངོ་བོ་ཡིས། །ཞེས་པའི་པདྨ་བཞི་གང་ལ་བྱ་ཞེས་པའོ། །བདག་དང་བདག་གི་ཇི་ལྟར་ལགས། །ཞེས་པ་ལ་སོགས་པའི་ཤློ་ཀ་གཉིས་དང༌། རྐང་པ་གཉིས་ཀྱིས་ནི་བརྟག་པ་དང་པོའི་གསུམ་པར་ཐབས་རྒྱུད་རང་བྱིན་གྱིས་བརླབ་པའི་རིམ་པ་དམིགས་པ་མེད་པ་བསྟན་པ་ལས། དེའི་དོན་ལ་དྲི་ཚིག་དགུས་དྲི་བ་བསྟན་ཏོ། །རྣམ་ཤེས་ཡེ་ཤེས་ཞེས་བྱ་བ་ལ་སོགས་པའི་དྲི་བ་ནི། བརྟག་པ་བདུན་པའི་དང་པོ་ནས་ཚར་གཅད་དང་རྗེས་གཟུང་གི་ལས་ཚོགས་གསུངས་པ་ལ། དེ་དག་གི་དོན་ཇི་ལྟར་ཉམས་སུ་བླང་ཞིང་རྫས་ལ་སོགས་པ་གང་ལ་གང་བྱ་དྲི་བའོ། །བཅུད་ལེན་གྱི་དོན་ཡང་བདུན་པའི་དང་པོ་དེ་ཉིད་ནས་འབྱུང་བའི་དོན་དྲི་བའོ། །གཡོན་བརྐྱང་ལ་སོགས་པ་ནི་ཅི། །ཞེས་པ་ནི་བརྟག་པ་བདུན་པའི་རབ་ཏུ་བྱེད་པ་གཉིས་པའི་སྦྱིན་སྲེག་གི་སྐབས་སུ་ས་སྲུང་བ་བྱེད་ཙམ་ན་རྐང་སྟབས་ཀྱི་བཀོད་པ་ཇི་ལྟར་བྱ་བ་བཤད་དེ། གཡས་བརྐྱང་བ་དང་གཡོན་བརྐྱང་ཉིད། །མཉམ་སྟབས་བི་ཤ་ཁྱེར་ལ་ནི། །ཞེས་པས་བསྟན་པ་ལ། དེའི་གཡོན་བརྐྱང་ལ་སོགས་པ་གང་ལ་བྱ་ཞེས་པའོ།

།གཞུ་ཡི་ཞེས་པ་ལ་སོགས་པ་ནི། དུས་དེར་རྐང་སྟབས་ཀྱི་བཀོད་པ་དང་འབྲེལ་བའི་ལག་སྟབས་ཀྱི་བཀོད་པ་ཇི་ལྟར་བྱ་ཞེས་དྲི་བ་སྟེ། བདུན་པའི་གཉིས་པ་ལས་ལག་སྟབས་ཉིད་བཤད་པ་མེད་ཀྱང༌། རྐང་སྟབས་བཤད་པ་དེ་དང་འབྲེལ་བའི་ཕྱིར་ལག་སྟབས་དྲིས་པའོ།།ལག་སྟབས་ཉིད་ནི་རྡོ་རྗེ་མཁའ་འགྲོ་ལས་འབྱུང་ངོ༌།། གཙོ་དང་གཙོ་མིན་སྒྲ་ཅི་ལགས། །ཞེས་པ་ནི་བརྟག་པ་བདུན་པ་དངོས་ནས་གང་གིས་གང་ཡང་ལྷའི་འཁོར་ལོའི་དབུས་སུ་ཞེས་པ་ལ་སོགས་པ་བསྟན་པ་ལ། དཀྱིལ་འཁོར་གཙོ་བོ་ནི་གང་ཡིན། ཕལ་པ་ནི་གང་ཡིན་དྲི་བའོ། །བརྟག་པ་ཡང་ནི་ཅི་ཞིག་གསུངས། །ཞེས་པ་ནི་སྤྱིར་བརྟག་པ་ཞེས་པའི་གོང་གང་ལ་བྱ་ཞེས་པའོ

༑ ༑ བྱང་ཆུབ་ཆེན་པོའི་ཕྱོགས་རྣམས་ཞེས་པ་ནི། བརྟག་པ་དང་པོའི་གཉིས་པར་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བཤད་པ་དེ། ནང་སྦས་དོན་དུ་ཇི་ལྟར་ལགས་ཞེས་པའོ། །སྐུ་ལ་སོགས་པའི་དེ་བཞིན་གཞན། །ཞེས་པ་ནི། བརྟག་པ་དྲུག་པའི་གསུམ་པར། ལུས་ཀྱི་དཀྱིལ་འཁོར་ཉམས་དགའ་བར། །སྒོ་བཞི་ཇི་སྐད་གསུངས་པའོ། །ཞེས་བྱ་བ་ལ་སོགས་པས་ལུས་ཀྱི་དཀྱིལ་འཁོར་གསུངས་པ་དང༌། གཞན་ཡང་གསུང་དང་ཐུགས་ཀྱི་དཀྱིལ་འཁོར་གསུངས་པ་དེ་དག་གི་དགོངས་པའི་དོན་གང་ཡིན་ཞེས་པའོ། །ཡང་ན་དེ་དག་ལ་དགོངས་པ་ཅི་ཡོད་ཅེས་པའོ། །ཉན་ཐོས་རྣམས་ཞེས་བྱ་བ་ལ་སོགས་པས་ནི་བརྟག་པ་དང་པོའི་དང་པོར་དེ་བཞིན་ཉིད་ཀྱི་དག་པ་སྟོང་པ་ཉིད་དང༌། དེ་ལ་དམིགས་པའི་ཡེ་ཤེས་ཀྱི་མཚན་ཉིད་བསྟན་པ་ལ། དེ་ཐམས་ཅད་ཀྱིས་རྟོགས་སམ་བྱས་པ་ལ། མ་ཡིན་ཏེ ༑ ཉན་ཐོས་སོགས་ཀྱིས་མི་ཤེས་ཏེ། མི་ཤེས་པ་ཡི་མུན་པས་བསྒྲིབས། །ཞེས་གསུངས་པ་དེ་དག་གི་དགོངས་པའི་དོན་ཅི་ཡིན་ཞེས་པའོ། །རྡོ་རྗེ་སེམས་དཔའ་བདེ་བ་ཆེའི་དྲི་བ་ནི། བརྟག་པ་དང་པོའི་གསུམ་པར་ཐབས་ཀྱི་རྒྱུད་ཞར་ལས་བྱུང་བའི་དོན། དབང་པོ་གང་དང་གང་ལམ་ཉིད། །ཅེས་བྱ་བ་ལ་སོགས་པ་བསྟན་པའི་དགོངས་པའི་དོན་ཅི་ཞེས་པའོ། །ཚངས་དང་ཞེས་པ་ལ་སོགས་པའི་དྲི་བ་ནི་བརྟག་པ་གསུམ་པ་དངོས་ནས་དྲག་པོའི་གདན་ཅན་བསྒཽམ་པའི་སྐབས་ནས ༑ དྲག་བཅས་དབང་བཅས་ཉེ་དབང་བཅས། །ཟླ་བཅས་ཉི་མ་གཤིན་རྗེར་བཅས ༑ ༑ ཞེས་པ་ལ་སོགས་པའི་དགོངས་པའི་དོན་ཅི་ཡིན་དྲི་བའོ། །གཉིས་གཉིས་ཞེས་པ་ལ་སོགས་པ་རྐང་པ་གཉིས་ཀྱི་དོན་ནི། བརྟག་པ་བཅུ་པ་དངོས་ནས་བགྲོད་པའི་དམ་ཚིག་དབང་པོ་གཉིས་ནི་མཉམ་སྦྱོར་བས། སྐུ་གསུང་ཐུགས་ནི་འདུས་པ་ཉིད། །ཅེས་བྱ་བ་ལ་སོགས་པ་གསུངས་པའི་དགོངས་པའི་དོན་ཅི་ལ་བྱ་ཞེས་པའོ། །གསང་བ་ཇི་ལྟ་བུ་ནི། བརྟག་པ་དང་པོའི་གསུམ་པར། གསང་བ་མཆོག་གི་དགྱེས་པ་ན། །ཐམས་ཅད་བདག་ཉིད་རྟག་ཏུ་བཞུགས། །ཞེས་པའི་དོན་ཅི་ཡིན་ཞེས་པའོ།

།བརྫུན་པའི་ཚིག་ཅེས་པ་ནི། སཾ་གྲ་ཧར་བརྫུན་ཚིག་ལ་སོགས་པ་སྤང་བར་བཤད་པའོ། །ཕྱིས་སྨྲས་ཞེས་པ་ཀྱེའི་རྡོ་རྗེ་ལས་བརྫུན་ལ་སོགས་པ་སྨྲ་བར་གསུངས་པས་རྒྱུད་གཉིས་པོ་འདིའི་དགོངས་པའི་དོན་ཅི་ཡིན་ཞེས་སྤྱིར་དྲི་བ་སྟེ། འདི་ཉིད་ཀྱི་བརྟག་པ་བཅུ་པོ་ལས་ནི་མི་སྣང་ངོ༌། །སངས་རྒྱས་རྡོ་རྗེ་སེམས་དཔའ་ཞེས་པ་ལ་སོགས་པ་རྐང་པ་གསུམ་གྱིས་ནི་བརྟག་པ་བཅུ་པའི་གཉིས་པ་ལས་མཆོག་གི་དངོས་གྲུབ་བསྒྲུབ་པའི་དུས་ཀྱི་མཐུའི་ཆེ་བ་བསྟན་ཏེ། ཚངས་པ་དང་ཁྱབ་འཇུག་དང་ཆུ་བདག་དང་ཞེས་བྱ་བ་ལ་སོགས་པའི་དོན་ཅི་ཡིན་ཞེས་པའོ། །ཐམས་ཅད་བདག་ཉིད་རྟག་ཏུ་བཞུགས་པ་ནི། དང་པོའི་གསུམ་པའི་དོན་ཏེ། གོང་གི་དེ་ལ་གསང་བ་ཇི་ལྟ་བུའི་འཕྲོའོ། །ཇི་ལྟར་རྡོ་རྗེ་ཅན་ཞི་བ་ཞེས་པ་རྐང་པ་གཉིས་ཀྱིས་བརྟག་པ་བདུན་པ་དངོས་ནས། རི་ཁྲོད་མ་ཤིང་ལོ་ཅན་ལ་སོགས་པས་ནད་ཞི་བ་ལ་སོགས་པ་བསྟན་པ་དང༌། རྡོ་རྗེ་འཇིགས་བྱེད་ལ་སོགས་པའི་ཁྲོ་བོས་མངོན་སྤྱོད་ཀྱི་ལས་བསྒྲུབ་པར་བསྟན་པ་ལ། དེ་དག་གི་དགོངས་པའི་དོན་ཅི་ཡིན་ཞེས་པའོ། །ཆོས་ཀྱི་སྐུ་ཞེས་པ་ནི། དང་པོའི་གསུམ་པ་ནས། སྟོང་མིན་སྟོང་པ་མིན་པའང་མིན། །དབུ་མ་དམིགས་པར་མི་འགྱུར་རོ།། ཞེས་པས་འབྲས་བུའི་རྒྱུད་བསྟན་པའི་དོན་ཅི་ལ་བྱ་བ་དྲི་བར་ཡང་འགྱུར་ལ། བརྟག་པ་བཅུ་པའི་གསུམ་པ་ནས། ཆོས་སྐུའི་མཚན་ཉིད་རིག་མའི་སྐྱེས་བུ་གྲུབ་པ་ནི་གང་དུ་ཡང་མི་འགྲོ། གང་དུ་ཡང་མི་གནས། ཐོག་མ་ཐ་མ་དབུས་དང་བྲལ་བ ༑ ཞེས་བྱ་བ་ལ་སོགས་པས་བསྟན་པས། དེའི་དོན་དྲི་བའོ། །ལོངས་སྤྱོད་ཅེས་བྱ་བ་དང༌། སྤྲུལ་པ་ཞེས་བྱ་བའི་དྲི་བ་ནི། དེ་ཉིད་གཅིག་པུས་སེམས་ཅན་གྱི་དོན་བྱེད་པས་ཞེས་བྱ་བ་ལ་སོགས་པས་བཅུ་པའི་གསུམ་པ་དེ་ཉིད་ནས་གཟུགས་སྐུས་དོན་བྱེད་པ་བཤད་པས་དེའི་དོན་ཇི་ལྟར་ལགས་པ་དྲིས་པའོ། །ཡང་ན་དྲི་བ་འདི་ཡང་དང་པོའི་གསུམ་པ་དེ་ཉིད་ནས། རྣམ་རྟོག་མེད་པའི་ཆོས་རྣམས་ལས།

སེམས་ཅན་དོན་ནི་ཡོངས་སུ་བརྟག །ཅེས་བྱ་བ་ལ་སོགས་པས་ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་གཟུགས་སྐུས་དོན་བྱེད་པ་བཤད་པས། དེའི་དོན་ལོངས་སྤྱོད་དང་སྤྲུལ་པ་གང་ལ་བྱ་དྲི་བའོ། །རྡོ་རྗེ་ཉི་འབྱུང་ཞེས་པ་དང༌། པདྨ་གར་དབང་ཞེས་པ་དང༌། དེ་བཞིན་རྟ་མཆོག་ཅེས་པ་ནི། བརྟག་པ་གཉིས་པ་དངོས་ཀྱི་རིགས་བཞིའི་དཀྱིལ་འཁོར་དྲི་བ་ཡིན་ལ། ལྷ་མོ་དེ་བཞིན་ཞེས་བྱ་བས་ནི་ཡུམ་བཞིའི་དཀྱིལ་འཁོར་བསྟན་པའི་དགོས་པ་ཇི་ལྟར་ལགས་དྲི་བའོ། །ཧེ་རུ་ཀ་ཇི་ལྟར་གསུངས་ཞེས་པ་ནི། གཉིས་གའི་གསུམ་པའི་ཧེ་རུ་ཀ་གསུངས་པ་དང༌། གསུམ་པའི་དང་པོར་དཔལ་ཧེ་རུ་ཀ་གསུངས་པའི་དགོངས་པའི་དོན་ཅི་ཡིན་པའ།ོ། གཤིན་རྗེའི་གཟུགས་ནི་བརྟག་པ་བདུན་པ་དངོས་ནས་འབྱུང་བའི་དོན་དྲི་བའོ།། ཆོ་ག་ཅི་གསུངས་པ་ནི། བདུན་པ་དངོས་ནས་ལྷའི་རྣལ་འབྱོར་གྱིས་ཞི་བའི་ལས་འགྲུབ་པར་གསུངས་པ་དང༌། ཡང་སྦྱིན་སྲེག་གིས་ཞི་བའི་ལས་འགྲུབ་པར་གསུངས་པའི་དགོངས་པའི་དོན་ཅི་ལ་བྱ་དྲི་བའོ། །ཀླ་ཀློའི་སྐད་ནི་བཞི་པའི་དང་པོ་ལས། ཡི་གེ་དང་ངག་གི་བརྡ་བསྟན་པ་དེ་ཅི་ལ་དགོངས་ཤིང་དེའི་དགོངས་པའི་དོན་ཅི་ཡིན་དྲི་བའོ། །སྔགས་བཏུ་བ་དང་སྔགས་ཇི་ལྟར་བཟླ་བའི་དྲི་བ་ནི་བརྟག་པ་བདུན་པའི་གསུམ་པ་ནས།གྲུ་གསུམ་དཀྱིལ་འཁོར་ཉམས་དགའ་བར།། གསང་བའི་པདྨར་མཱ་མ་ཀཱི །ཞེས་བྱ་བ་ལ་སོགས་པས་སྔགས་བཏུ་བ་གསུངས་པ་ལ ༑ དེ་ཅི་ལ་དགོངས་ཤིང་ཇི་ལྟར་བཟླ་ཞེས་དྲི་བའོ། །དེ་ལྟར་ན་དྲི་བའི་ཚིག་དྲུག་ཅུ་རྩ་བཞི། བརྟག་པ་བཅུ་པོ་རྣམས་དང་རྒྱུད་སྡེ་གཞན་གྱི་དོན་འཐོར་བུ་ཡང་ཅི་རིགས་པར་དྲི་བ་བསྟན་ཏོ། །ད་ནི་ལན་བསྟན་པ་ལས་ལན་ཉི་ཤུ་རྩ་དྲུག་གི་དང་པོར། དང་པོའི་གསུམ་པ་ལས་འབྱུང་བའི་དོན་བསྟན་ཏོ། །དེ་ལ་དྲི་བའི་དབང་དུ་བྱས་ན་དེ་ལ་གསང་བ་ཇི་ལྟ་བུ་དང༌། ཐམས་ཅད་བདག་ཉིད་རྟག་ཏུ་བཞུགས ༑ ༑ ཞེས་པའི་དྲི་བའི་ལན་བསྟན་པ་ལས། དེ་ལས་དང་པོ་བརྩམ་པར་བྱས་ནས།

ཞེས་པ་ནི། བརྟག་པ་དང་པོའི་དང་པོར་རྣལ་འབྱོར་གྱི་རྒྱུད་ཀྱྀ་གླེང་གཞིའི་ཚིག་ཉིད་གསུངས་པ་ལ། དེའི་དོན་བཤད་པ་ནི་དང་པོ་དངོས་སུ་བཤད་དོ ༑ ༑ འདིར་ཡང་རྗེས་སུ་ཞེས་པ་ནི་རྣལ་འབྱོར་མའི་རྒྱུད་ཀྱི་གླེང་གཞིའི་ཚིག་ཉིད་ནི་དང་པོའི་གསུམ་པ་ནས་བསྟན་ལ། དེའི་བཤད་པ་འདིར་བརྗོད་ཅེས་པའོ། །ད་ནི་གསང་བའི་བཤད་པ་ལ་འཇུག་པ་ལས། བདུན་གྱི་རྣམ་པ་སྟེ། བདུན་པ་ཞེས་པ་ནི་སྦས་པའི་དོན་དུ་བཤད་པ་ལས། དེ་ཡང་རང་བྱིན་གྱིས་བརླབ་པའི་རིམ་པ་ལྟར་བཤད་ན། ངྷར་ཙཀ་གི་ལྟེ་བའི་ཧཱུྃ་ལ་རེ་ཁའམ་རི་མོ་བདུན་གྱིས་བསྐོར་བའོ།། གཉིས་པ་བརྗོད་དུ་མེད་པ་ནི། དེ་ལྟ་བུའི་ངྷར་ཙཀ་གི་ཧཱུྃ་གིས་མཚོན་ནས་ཙཀྲ་བཞི་ཀ་དང༌། དེ་དག་ལ་བརྟེན་ནས་གཏུམ་མོ་སྦར་བས་རང་བྱུང་གི་ཡེ་ཤེས་སྐྱེས་པ་ནི་མྱོང་བཞིན་དུ་བརྗོད་དུ་མེད་པས་བརྒྱད་པ་བརྗོད་དུ་མེད་པའོ། །དབང་ལྟར་བཤད་ན་བདུན་པ་ནི་བུམ་དབང་དྲུག་དང་གསང་དབང་དང་བདུན་ནོ། །བརྒྱད་པ་བརྗོད་དུ་མེད་པ་ནི། ཤེས་རབ་ཡེ་ཤེས་ཏེ་ལྷན་ཅིག་སྐྱེས་པའི་དགའ་བ་དེ་མྱོང་བཞིན་དུ་བརྗོད་པར་མི་ནུས་པས་སོ། །གསང་བ་སེམས་དང་སེམས་ལས་བྱུང༌།། ཞེས་བྱ་བ་ལ་སོགས་པས་དེ་ཉིད་མཐར་ཐུག་ཏུ་བཤད་པ་སྟེ། སེམས་ནི་དམིགས་པ་མེད་པའི་སྙིང་རྗེའོ། །སེམས་ལས་བྱུང་བ་ནི་དམིགས་པ་མེད་པའི་ཤེས་རབ་བོ ༑ ༑ དེ་ལྟ་བུའི་སྙིང་རྗེ་དང་ཤེས་རབ་དབྱེར་མི་ཕྱེད་པ་ནི་དེ་བཞིན་གཤེགས་པ་ཡིན་ལ། དེ་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་གསང་བའོ། །ངོ་བོ་གཅིག་པས་ཞེས་བྱ་བ་ནི་གསང་བ་ཞེས་བྱ་བ་དེ་ཉིད་ཀྱང་མཐར་ཐུག་ཏུ་དེ་བཞིན་གཤེགས་པ་རྣམས་ཀྱི་བཞུགས་གནས་ལ་བཤད་དེ། ངོ་བོ་གཅིག་པས་ཞེས་བྱ་བ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། །དེ་ལ་གསང་བ་འབྱུང་བ་ནི་སྣོད་མ་ཡིན་པ་ལའོ། །ཆོས་ཀྱི་དབྱིངས་དེར་བཞུགས་པ་པོ་བསྟན་པ་ནི་ནམ་མཁའ་ཐམས་ཅད་དུ་ལ་སོགས་པས་བསྟན་ཏེ། མཛད་པ་ཅི་མཛད་ཅིང་བཞུགས་ན།

དཔལ་རྡོ་རྗེ་སེམས་དཔའ་ཞེས་བྱ་བ་ལ་སོགས་པས་བསྟན་ཏེ། འདོད་ཆགས་ཀྱིས་འདུལ་བའི་སེམས་ཅན་རྣམས་མི་སྤང་བའི་ཕྱིར་ལྷན་ཅིག་སྤྱོད་མ་སྤྱན་ལ་སོགས་པ་དང༌། རྗེས་སུ་འབྲང་མ་གཽ་རཱི་ལ་སོགས་པ་དང༌། རོལ་པའི་ཚུལ་གྱིས་ཆགས་ཅན་རྣམས་འདུལ་བར་མཛད་ཅིང་བཞུགས་པའོ། །ཀྱེ་བཅོམ་ལྡན་འདས། ཞེས་བྱ་བ་ལ་སོགས་པས་ནི་མཆོག་ནི་བཤད་པ་སྟེ། གསང་བའི་དོན་བཞུགས་པའི་གནས་དེ་ཉིད་ལ། མཆོག་ཅེས་ཀྱང་སྟོན་པ་སྟེ། མཆོག་གི་གཏན་ཚིགས་ཏེ། ཡེ་ཤེས་དམ་པ་མེ་ལོང་ལྟ་བུ་ལ་སོགས་པའི་ཡུལ་ཡིན་པའི་ཕྱིར་ཅེས་པའ།ོ ། དགྱེས་པ་ནི་ཉམས་དགའ་བ་སྟེ། ཞེས་བྱ་བ་ལ་སོགས་པ་ལ་ཆོས་ཀྱི་དབྱིངས་ཀྱི་ཕོ་བྲང་དེ་ཉིད་ལ་དགྱེས་པ་འབྱུང་བའི་གཞི་ཡིན་པས་དགྱེས་པ་ཞེས་བྱའོ། །ཅི་སྟེ་དགྱེས་པ་འབྱུང་བའི་གཞི་ཡིན་ན་སྤྱན་ལས་ཞེས་བྱ་བ་ལ་སོགས་པ་སྨོས་ཏེ། གནས་ཆོས་ཀྱི་དབྱིངས་དེར་བཞུགས་ནས་སྤྱན་ལ་སོགས་པ་དང་སྦྱོར་བ་ལས་ཟག་པ་མེད་པའི་བདེ་བ་ཉམས་སུ་བསྟར་བའོ། །དེ་བས་ན་དགྱེས་པ་ནི་ཟག་མེད་བདེ་བ་ཡིན་ལ། དེ་ཆོས་ཀྱི་དབྱིངས་ཀྱི་ཕོ་བྲང་ཡིན་པས་དེ་ལ་ཡང་དགྱེས་པ་ཞེས་པའི་དོན་ཏོ། །དཔལ་རྡོ་རྗེ་སེམས་དཔའི་སྦྱོར་བ་དང༌། ཞེས་བྱ་བ་ལ་སོགས་པས་ནི་དེ་ཉིད་ཀྱི་དོན་རྒྱས་པར་བཤད་པའོ། །ཐམས་ཅད་བདག་ཉིད་ཅེས་བྱ་བ་ལ་སོགས་པས་ནི་དྲི་བ་གཉིས་པའི་ལན་བསྟན་ཏེ། དེ་ཡང་མདོར་ན་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་དེ་ཉིད་རྣམ་པར་སྣང་མཛད་ཀྱི་ཡང་ངོ་བོ་ཡིན། མི་བསྐྱོད་པའི་ངོ་བོ་ཡང་དེ་ཉིད་ཡིན་ཞེས་བྱ་བ་ལ་སོགས་པ་སྟེ། དེ་བས་ན་ཐམས་ཅད་རྒྱལ་བ་ལྔ་ཡིན་ལ། བདག་ཉིད་ཀྱིས་ནི་རྒྱལ་བ་ལྔ་པོ་ཐམས་ཅད་ཆོས་ཀྱི་དབྱིངས་ཀྱི་ངོ་བོར་གཅིག་པས་སོ། །དེ་ལྟར་ན་གསང་བ་མཆོག་གི་དགྱེས་པ་རྐང་པ་གསུམ་གྱིས་གནས་ཕུན་སུམ་ཚོགས་པ་བསྟན་ཏོ། །སངས་རྒྱས་ཀུན་གྱི་ཞེས་བྱ་བ་ལ་སོགས་པས་ནི། སངས་རྒྱས་ཀུན་གྱི་ངེས་དོན་ཅི། །ཞེས་པའི་ལན་བསྟན་ཏེ།

གནས་དེར་བཞུགས་པ་པོ་སྟེ། རིགས་ལྔས་བསྡུས་པའི་ངོ་བོ་དྲུག་པ་ནི་སངས་རྒྱས་ཀུན་གྱི་དངོས་པོའོ། །ནུས་པའི་ཕྱིར་ཞེས་པ་ནི་སེམས་ཅན་གྱི་དོན་ལ་སེམས་མ་ཞུམ་ཞིང་དཔའ་བའོ། །རྡོ་རྗཻ་ནི་ཐབས་ཤེས་རབ་སྟེ་དམིགས་པ་མེད་པའི་ཨུ་པ་ཡའོ། །སེམས་དཔའ་དང་བདེ་བ་མཆོག་གི་དོན་བཤད་པ་ནི་གོ་སླའོ། །འོན་ཀྱང་ཞེས་བྱ་བ་ལ་སོགས་པ་ནས། མར་ནི་མཉམ་པར་སྦྱོར་བ་ཅི། །ཞེས་པའི་ལན་བསྟན་ཏེ། འདིས་ཀྱང་བཞུགས་པ་པོའི་ངོ་བོ་རྒྱས་པར་བཤད་པ་བསྟན་ཏོ། །མི་འདོད་པའི་ཕྱིར་རོ། །ཞེས་བྱ་བ་ནི་དྲི་བ་སྟོན་པའི་སྐབས་ན་དྲི་གཞི་འདི་ནི་བཅོམ་ལྡན་རྣལ་འབྱོར་ཏེ། ཞེས་པ་དང༌། སངས་རྒྱས་ཀུན་དང་མཉམ་སྦྱོར་ཞེས་པ་དོན་གཅིག་པ་མ་ཡིན་ཏེ། དོན་ཐ་དད་པ་ཡིན་ནོ་ཞེས་པའོ། །འོན་ཀྱང་གཞན་ཉིད་དུ་བརྗོད་པར་བྱ་བའི་ཕྱིར་ཞེས་པ་ནི་དོན་གཅིག་པར་མི་འདོད་པ་ལས་གཞན་གཅིག་པ་ཉིད་དུ་བརྗོད་པར་བྱ་ཞེས་པའོ། ། དོགས་པས་བསུ་ནས་ཞེས་པ་ནི་དོན་གཅིག་པ་མ་ཡིན་ཏེ། ཐ་དད་པ་ཡིན་ནམ་སྙམ་པའི་དོགས་པས་བསུ་བའོ། །བཀའ་སྩལ་པ་ནི། འདི་ནི་བཅོམ་ལྡན་རྣལ་འབྱོར་ཏེ། །སངས་རྒྱས་ཀུན་དང་མཉམ་སྦྱོར་ཞེས་པ་ཐ་དད་པ་མ་ཡིན་ཏེ། གཅིག་པར་བཀའ་སྩལ་བའོ། །དེ་ལ་སངས་རྒྱས་ཀུན་ནི་རྒྱལ་བ་ལྔ་དང༌། དྲུག་པ་རྡོ་རྗེ་འཆང་ངོ༌། །དེ་དག་ནི་སྦྱོར་བྱེད་དོ། །སྦྱོར་བ་ནི་མཁའ་འགྲོ་མའི་དྲ་བ་སྟེ་ལྷན་ཅིག་སྤྱོད་མ་དང་རྗེས་སུ་འབྲང་བའི་ཚོགས་སོ། །བརྟན་པ་རྟག་པ་ཞེས་པ་ལ་སོགས་པས་ནི། བཞུགས་པ་པོ་དེའི་མཛད་པའི་ཕྲིན་ལས་བསྟན་ཏེ། རྣམ་པར་རྟོག་པའི་རླུང་གི་མི་གཡོ་ཞེས་པའི་སྒྲུབ་པ་པོས་སངས་རྒྱས་ཀུན་དང་མཉམ་པར་སྦྱོར་བ་དེ་སེམམས་ཅན་གྱི་དོན་བྱེད་པས་ན་དོན་བྱ་བ་ལ་སོགས་པའི་རྣམ་པར་རྟོག་པ་མེད་པས་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བས་སོ། །མཐའི་མཐའ་ཇི་སྲིད་པར་གནས་པར་རྟག་པ་ནི། འཁོར་བ་ཇི་སྲིད་མ་སྟོངས་ཀྱི་བར་དུ་དོན་མཛད་པའི་འགག་པ་མེད་པའི་ཡན་ལག་ནི་རྟག་པའོ།

།མཆོག་ཏུ་ཡིད་སྲུབས་པ་ནི་ཡེ་ཤེས་ཀྱི་སྣང་བའི་བཙུན་མོ་རྣམས་དང་སྙོམས་པར་ཞུགས་པ་ལས་ཡིད་ཚིམ་པ་ནི་ཡིད་སྲུབས་པའོ། །སངས་རྒྱས་ཀུན་ཞེས་བྱ་བ་ནི་རྩ་བའི་རྒྱུད་ཀྱི་དགོངས་པས་རྒྱུད་ཕྱི་མ་ལྟར་ན་བརྟན་པ་རྟག་པ་མཆོག་ཏུ་ཡིད་སྲུབས། སོ་སོར་སྐྱེས་པའི་སངས་རྒྱས་ཀུན་ཞེས་བྱ་བ་ཡོད་པས། སངས་རྒྱས་ནི་འདིར་ཡེ་ཤེས་ཀྱི་སྣང་བའི་གཟུགས་རྡོ་རྗེ་ལ་སོགས་པ་འདོད་ཡོན་གྱི་ལྷ་མོ་རྣམས་སོ། །དེ་ཡང་རང་གི་བསོད་ནམས་ཀྱི་རྒྱུ་མཐུན་པས་ཞེས་པ་དང༌། སེམས་ཅན་གྱི་དུས་ན་ཡང་རང་གི་སེམས་ཉིད་ཀྱིས་སྣང་བའི་ཡུལ་ལྔ་ལྷ་མོ་ལྔར་ཤེས་པར་བྱས་ནས་སྤྱད་པའོ ༑ ༑ འདིར་ནི་རང་གི་ལོངས་སྤྱོད་ཅེས་བྱ་བ་ནི་འབྲས་བུའི་གནས་སྐབས་ན་ཡང་ཡེ་ཤེས་ཉིད་གཟུགས་རྡོ་རྗེ་མ་ལ་སོགས་པར་སྣང་བས་ལོངས་སྤྱོད་ཅེས་བྱའོ ༑ ༑ གཞན་དུ་ན་ནི་ཞེས་བྱ་བ་ནི་རང་གི་ ¡Ã སེམས་ ( ¡¶ ལུ ¡· ཡེ་ཤེས་ ) ཀྱི་སྣང་བ་མ་ཡིན་ནའོ། །ལོངས་མི་སྤྱོད་པ་ནི་རྒྱལ་བ་རྣམས་རང་གི་སེམས་ཀྱི་སྣང་བ་མ་ཡིན་ན། གཟུགས་རྡོ་རྗེ་མ་ལ་སོགས་པ་འདོད་པ་ལ་ལོངས་མི་སྤྱོད་ཅེས་པའོ། ། རྒྱལ་བ་རྣམས་ཀྱིས་ཀྱང་མི་སྤོང་བ་ནི། རྩ་རྒྱུད་ཀྱི་རྟག་ཏུ་རང་བཞིན་མནན་དཀའ་བའི་དོན་ཏོ། །རང་ཉིད་ཀྱི་ཡེ་ཤེས་ཀྱི་སྣང་བའི་དོན་ཡིན་པས་གཟུགས་རྡོ་རྗེ་མ་ལ་སོགས་པ་མི་སྤང་ཞེས་པའོ། །རྣམ་པ་སྣ་ཚོགས་ཞེས་བྱ་བ་ལ་སོགས་པས་ནི་དེ་ལྟ་བུའི་བཞུགས་པའི་ཕྲིན་ལས་བསྟན་ཏེ། གང་འདོད་ཆགས་ཀྱིས་འདུལ་བ་ལ་དེའི་ཆ་ལུགས་དང༌། སྤྱོད་པ་བསྟན་པས་འདུལ་ཏེ། འདོད་ཆགས་རྣམ་པར་དག་པའི་དངོས་གྲུབ་ལ་བཀོད་པ་དང༌། དེ་བཞིན་དུ་གཏི་མུག་ལ་སོགས་པ་རྣམས་ལའང་གོ་བར་བྱ་སྟེ། གང་ལ་གང་གིས་འདུལ་བ་ལ་དེ་དང་དེའི་སྤྱོད་པ་དང༌། དེའི་ཆོས་བསྟན་པས་བཏུལ་ནས་དངོས་གྲུབ་ལ་དགོད་པ་ནི་སྣ་ཚོགས་པའི་ལས་སོ། །གཏམ་བརྗོད་པ་ཞེས་པ་ནི་གདུལ་བྱ་རྣམས་ལ་མི་བསྐྱོད་པ་ལ་སོགས་པའི་རྣལ་འབྱོར་གྱིས་དེ་དག་གི་དངོས་གྲུབ་སྒྲུབས་ཤིག་པའི་ཆོས་ཀྱི་གཏམ་བརྗོད་པའོ།

།ཀུན་རྫོབ་ཀྱི་བདེན་པའི། ཞེས་པ་ནི། དོན་དམ་པར་གདམས་ངག་བསྟན་དུ་མེད་ཀྱང་ཞེས་པའི་ཐ་ཚིག་གོ །རང་བཞིན་བརྗོད་པར་བྱ་སྟེ་ཞེས་པ་ནི་གདུལ་བྱ་རྡོ་རྗེ་སེམས་དཔའ་ལ་སོགས་པར་བྱས་པ་དེ་དག་གི་རང་བཞིན་ནོ། །ཡང་ན་སྔར་བཞུགས་པ་པོ་མདོར་བསྟན་ནས་དེའི་རང་བཞིན་རྒྱས་པར་བཤད་ཅེས་པའོ། །བརྟན་པ་ཞེས་བྱ་བ་ལ་སོགས་པས་གདུལ་བྱ་རྡོ་རྗེ་སེམས་དཔའ་ལ་སོགས་པར་གྱུར་པའམ། ཡང་ན་བཞུགས་པ་པོ་རྡོ་རྗེ་འཛིན་པ་དེ ༑ སྤང་བྱ་ཉོན་མོངས་པ་དང༌། ཉེ་བའི་ཉོན་མོངས་པས་བསྐྱོད་པར་མི་ནུས་ལ། རྒྱུ་དེ་སྤངས་པས་རྒོལ་བ་ངན་པས་ཀྱང་ཐུབ་པར་དཀའོ། །གཉིས་པ་ནི་འཁོར་བ་མ་སྟོངས་ཀྱི་བར་དུ་རྟག་པར་བཞུགས་པའོ། །གསུམ་པ་བརྟན་པ་ནི་སྣོད་དོ།། གཡོ་བ་ནི་བཅུད་དོ། །དེ་ལ་བརྟན་པ་དང་གཡོ་བ་མཛད་པའི་སྐབས་འདིར་མ་འབྲེལ་ཞེ་ན། དེ་རྣམས་ནི་བཅོམ་ལྡན་འདས་ཀྱིས་ཤེས་པར་བྱའོ། །ཞེས་པ་སྟེ། བརྟན་གཡོ་སྣོད་བཅུད་ཐམས་ཅད་དུའང་རྡོ་རྗེ་སེམས་དཔའ་ཉིད་སྣང་ཞེས་པའ།ོ། དེ་བས་ན་མ་འབྲེལ་བ་མེད་དོ། །ཇི་ལྟར་ན་བཞུགས་པ་པོའི་བར་གྱིས་དེ་བཞིན་གཤེགས་པ་སྣོད་བཅུད་དུ་སྣང་བས་དེ་བཞིན་གཤེགས་པ་དང་སྣོད་བཅུད་ཅེས་བྱ་བར་བསྟན་ཏོ། །སེམས་ཅན་ཉིད་ཅེས་བྱ་བ་ནས། གསུངས་པའི་བར་གྱིས་སེམས་ཅན་ཉིད། །དེ་བཞིན་ཉིད་ཀྱི་རང་བཞིན་དུ་གནས་པས་ཀྱང་གཅིག་ཅེས་བྱ་བར་བསྟན་ཏོ། །གཡོ་བ་ནི་སྤྲེའུ་ཞེས་པ་ནི། ཡང་བརྟན་གཡོའི་བཤད་པ་རྣམ་པ་གཞན་སྟོན་པ་སྟེ། གཡོ་བ་ནི་སེམས་ཅན་གྱི་སེམས་གློ་བུར་དུ་སྣ་ཚོགས་སུ་གཡོ་བའོ། །བརྟན་པ་ནི་རང་བཞིན་གཉིས་མེད་ལ་མི་འགྱུར་བས་སོ། །སེམས་དཔའ་དང་འཛིན་པའི་ཕྱིར་ཞེས་བྱ་བ་ནི་རྩ་བའི་རྒྱུད་ཀྱི། སངས་རྒྱས་རྡོ་རྗེ་འཛིན་སོགས་ཞེས་པའི་དོན་ལ་འདིར་སེམས་དཔའ་རྡོ་རྗེ་འཛིན་སོགས་སུ་བཤད་པ་སྟེ། སེམས་དཔའ་ནི་སེམས་ཅན་གྱི་དོན་ལ་སེམས་མ་ཞུམ་པར་སྔར་བསྟན་ཟིན་ཏོ།། འཛིན་པ་ནི་ཟག་པ་མེད་པའི་ཏིང་ངེ་འཛིན་གྱི་དམིགས་པ་ལ་རྩེ་གཅིག་པའོ།།

ངེས་པར་འབྱེད་པས་ན་རྡོ་རྗེ་ཞེས་པ་ནི་རྡོ་རྗེས་ནི་ཤེས་རབ་བསྟན་ལ། དེས་ཆོས་ཉིད་དང་ཆོས་ཅན་སོ་སོ་བ་ཐམས་ཅད་སོ་སོར་འབྱེད་པའོ། །དེའི་ཕྱིར་ཞེས་བྱ་བ་ནི་སེམས་ཉིད་ལ་བརྟན་པ་དང་གཡོ་བ་གཉིས་སུ་གོང་དུ་བཤད་པ་དེ་ཉིད་ཀྱི་ཕྱིར་རོ

༑ ༑ སེམས་གཡོ་བར་གསུངས་པ་ནི་གློ་བུར་དུ་སེམས་ལ་གཡོ་བར་བཞག་པའོ།། འོ་ན་ཕྱི་རོལ་སྣོད་ལ་སོགས་པ་དེ་གཡོ་བ་ཡིན་ནམ་ཞེ་ན། ཕྱི་རོལ་ལ་སོགས་པ་དེ་ཀུན་རྫོབ་ཏུ་གཡོ་བར་མི་བཞག་སྟེ། གཅིག་དང་དུ་མས་དངོས་པོ་མེད། །ཅེས་པ་སྣོད་ལ་སོགས་པ་ཕྱི་རོལ་ལྟ་བུར་སྣང་བ། རྣམ་པ་གཅིག་དང་དུ་མས་བརྟགས་ན་ཀུན་རྫོབ་ཏུའང་སེམས་ཉིད་རང་ཕྱི་རོལ་དུ་སྣང་གི ལོགས་སུ་གྱུར་པའི་དངོས་པོ་མེད་པའི་ཕྱིར་རོ། །དེ་བས་ན་སེམས་ཉིད་གཅིག་པུ་ལ་གློ་བུར་དང་རང་བཞིན་གྱི་ཆས་བརྟན་གཡོ་བཞག་ཅེས་བྱའོ། །ཐམས་ཅད་དང་དངོས་པོའི་སྲིད་པ་བརྗོད་པ་ནི་བརྟན་གཡོ་སྣོད་བཅུད་ལ་བཞག་པའི་ཕྱོགས་ཀྱི་རྒྱས་བཤད་དུ་འགྱུར་རོ།། རྩ་བའི་རྒྱུད་ཀྱིས། སངས་རྒྱས་ཀུན་དང་མཉམ་སྦྱོར་བ། །ཞེས་པའི་དོན་གྱིས་ནི་མཉམ་པར་སྦྱོར་བ་ཅི་ཞེས་བགྱི་བའི་དྲི་བའི་ལན་བསྟན་པ་སྟེ། སངས་རྒྱས་ཀུན་ནི་རྒྱལ་བ་ལྔའོ། །མཉམ་པར་སྦྱོར་བ་ནི་ཆོས་ཀྱི་འབྱུང་གནས་ཞེས་པ་དེ་བཞིན་ཉིད་ཀྱི་ཕོ་བྲང་དུ་རྒྱལ་བ་དང༌། ལྷ་མོ་ཐམས་ཅད་མཉམ་པར་སྦྱོར་བ་སྟེ་དེའི་ངོ་བོར་གནས་ཞེས་པའོ། །ཡང་སྦས་པའི་དོན་དུ་བཤད་ན་ཆོས་ཀྱི་འབྱུང་གནས་སུ་སྦྱོར་ཞེས་པ་རྒྱལ་བ་རྣམས་དང་ལྷ་མོ་རྣམས་ཀཀྐོ་ལར། བོལླ་སྦྱོར་བའི་ཚུལ་གྱིས་མཉམ་པར་སྦྱོར་ཞེས་བྱའོ། །གང་དང་ལྷན་ཅིག་སྐྱེས་པ་ནི་སྦྱོར་བྱེད་དྲིས་པའོ། ། བཅོམ་ལྡན་འདས་ནི་དྲུག་པ་རྡོ་རྗེ་འཆང་སྦྱོར་བྱེད་དོ། །དེ་འབའ་ཞིག་དང་སྦྱོར་རམ་ཞེ་ན་མ་ཡིན་ཏེ། རང་གི་ངོ་བོས་སྤྲུལ་པ་ཞེས་བྱ་བ་ལ་སོགས་པ་སྨོས་ཏེ། རྡོ་རྗེ་སེམས་དཔའ་ཉིད་ཀྱིས་རིགས་ལྔ་དང་ཡུམ་བཞི་སྤྲུལ་ནས་སྦྱོར་ཞེས་བྱའོ། །དེ་ནས་ཡན་ལག་དགུ་ཡིས་སོ་ཞེས་འབྱུང་ངོ༌། །འོ་ན་གཅིག་ཡིན་ན་དགུར་སྤྲུལ་པ་མི་འཐད་ལ། དགུར་སྤྲུལ་ན་གཅིག་ཡིན་པ་མི་འཐད་དོ། །ཞེ་ན་དེ་ལ་འོན་ཀྱང་ཞེས་བྱ་བ་ལ་སོགས་པ་ལན་ཏེ། གཅིག་གིས་ཐམས་ཅད་ནས། ལོངས་སྐུ་རྡོ་རྗེ་སེམས་དཔའ་གཅིག་གིས་ཀྱང་རིགས་ལྔ་དང༌།

ཡུམ་བཞིར་སྤྲུལ་ཞེས་པའོ། ། བདག་ཉིད་ཀྱིས་ཆུ་དང་འོ་མ་ལྟར་ཞེས་པས་ལོངས་སྐུ་དང་དེའི་རྣམ་འཕྲུལ་གཉིས་ཀྱང༌། ཆོས་སྐུའི་ངོ་བོ་ཉིད་དུ་རོ་གཅིག་པས་ཐ་དད་པ་མ་ཡིན་ཞེས་བྱའོ།། དེ་ནས་ཞེས་བྱ་བ་དེའི་དབང་གིས་ཆོས་སྐུ་དང་གཟུགས་སྐུ་ཐ་དད་པ་མ་ཡིན་ལ། ལོངས་སྐུ་རྒྱལ་བ་ལྔ་ལ་སོགས་པར་སྤྲུལ་ནུས་པ་དེའི་དབང་གིས་ཞེས་བྱ་སྟེ། འདི་དག་གིས་ནི་སྔ་མའི་དོན་རྒྱས་པར་བསྟན་ཏོ། །དེ་ལས་གཞན་པ་ལྷན་ཅིག་ཡང་དག་པར་སྦྱོར་བས་སངས་རྒྱས་ཐམས་ཅད་དང་མཉམ་པར་སྦྱོར་ཞེས་པ་ནི་མི་འདྲ་བ་གཞན་སྟོན་ཏེ། སྔར་ནི་ཆོས་ཀྱི་དབྱིངས་ཀྱི་ཕོ་བྲང་དུ་མཉམ་པར་སྦྱོར་བ་ལ་བྱ་ལ། འདིར་ནི་སངས་རྒྱས་དང་མཉམ་པར་སྦྱོར་བ་ཞེས་པ་རྒྱལ་བ་ལྔ་ལ་སོགས་པ་སྤྲུལ་ནས་འགྲོ་བའི་དོན་བྱེད་པ་ནི་དོན་བྱེད་མཁན་རྒྱལ་བ་རྣམ་སྣང་ལ་སོགས་པ་རྣམས་དང༌། དོན་བྱས་པའི་སེམས་ཅན་རྒྱལ་བ་རྣམས་ཀྱང་ལྷ་མོ་རྣམས་ཀྱི་གོ་འཕང་ལ་བཀོད་པ་དེ་དག་དང༌། བུངྔྷ་རྣམས་མཛད་པ་མཉམ་པར་སྦྱོར་བ་སྟེ། སེམས་ཅན་གྱི་དོན་དེ་དག་གིས་ཀྱང་བྱེད་པའི་ཕྱིར་རོ། །དེ་བས་ན་ཞེས་བྱ་བ་ལ་སོགས་པས་ནི། མཁའ་འགྲོ་མ་གང་གིས་མིང་གི་ལན་ཏེ། འདིར་མཁའ་འགྲོ་མ་ཞེས་པ་ཡང་གཞན་དུ་མི་བརྟག་སྟེ། བཞུགས་པ་པོ་རྡོ་རྗེ་འཛིན་པ་དེ་ཉིད། མཛད་པ་ཕྲིན་ལས་སེམས་ཅན་རྣམས་གང་ལ་ཅིས་འདུལ་བ་དེ་ལ་དེར་བསྟན་ནས་དོན་མཛད་པའི་དུས་སུ། སྤྲུལ་པ་སྣ་ཚོགས་པ་ཕྱོགས་བཅུར་འགྲོ་བས་ནམ་མཁའ་ལ་རྫུ་འཕྲུལ་གྱིས་འགྲོ་བ་ཉིད་ལ་མཁའ་འགྲོ་མ་ཞེས་བྱའོ། །དྲ་བ་ཇི་ལྟ་བུའི་ལན་ནི་དྲ་བའི་སྒྲས་ཞེས་པ་ལ་སོགས་པ་སྟེ། འདིར་དྲ་བའི་དོན་ནི་སྤྲུལ་པའི་ཚོགས་དཔག་ཏུ་མེད་པའི་ཞེས་པ་ལ་སོགས་པའི་དོན་ཏོ། །སྡོམ་པ་ཞེས་བྱ་ཅི་ཞེས་པའི་ལན་ནི་སྡོམ་པའི་སྒྲས་ཞེས་པ་ལ་སོགས་པ་སྟེ། འདིས་སམྦ་རའི་སྒྲས་ཁྱད་པར་དུ་འཕགས་པའི་བདེ་བ་ནི་མཛད་པ་སྟེ། དེ་ཡང་བུད་མེད་ཀྱིས་འདུལ་བ་ལ་གཟུགས་རྡོ་རྗེ་མ་ལ་སོགས་པར་སྤྲུལ་ནས་དོན་བྱེད་པ་ན།

དེ་དག་རྒྱལ་བ་རྣམས་དང་སྙོམས་པར་ཞུགས་པའི་བདེ་བའམ། ཡང་ན་གདུལ་བྱ་རྒྱལ་བ་རྣམས་དང་གཟུགས་རྡོ་རྗེ་ལ་སོགས་པར་གྱུར་པ་དེ་དག་སྙོམས་པར་ཞུགས་པའི་བདེ་བ་ལ་བྱའོ། །བུད་མེད་ཀུན་གྱི་སྒྱུ་མ་ཅིའི་ལན་ནི། བུད་མེད་ཀུན་ཞེས་བྱ་བ་ལ་སོགས་པ་གསུངས་ཏེ་གོ་སླའོ། །དེ་སྐད་དུ་ཡང་སངས་རྒྱས་ཀུན་གྱི་མཁའ་འགྲོ་མ་རྣམས་བསྟན་ནས། སྡོམ་པ་བཤད་པའི་ཕྱིར་ཞེས་བྱ་བས་ནི་རྒྱུད་ཕྱི་མ་འདི་ཉིད་ཀྱིས་སྔ་མའི་དོན་རྒྱས་པར་སྟོན་པ་སྟེ། གོང་དུ་སྡོམ་པའི་སྒྲས་བརྗོད་པར་བྱ་སྟེ་ཞེས་པ་ལ་སོགས་པའི་དོན་རྒྱས་པར་བསྟན་ཏོ། །སྟོང་མིན་ཞེས་པ་ལ་སོགས་པས་ནི་ཆོས་ཀྱི་སྐུ་ནི་ཇི་ལྟར་ལགས། ཞེས་པའི་དོན་སྟོན་ཏེ། དེ་ཡང་དང་པོའི་གསུམ་པ་དེ་ཉིད་དུ་ས་བཅུ་གསུམ་པ་རྡོ་རྗེ་འཛིན་པའི་མཚན་ཉིད་ཐུན་མོང་མ་ཡིན་པའི་འབྲས་བུའི་རྒྱུད་བཤད་པས་དེའི་དོན་འདིར་འཆད་དོ། །དེ་ལ་སྟོང་པ་མ་ཡིན་པ་ནི་ཁམས་གསུམ་པོའི་སེམས་ལས་བྱུངབ་ཡང་དག་པ་མ་ཡིན་པའི་ཀུན་ཏུ་རྟོག་པ་ནི། རྟོག་མཁན་དེ་དག་གི་བསམ་ངོར་མེད་པ་མ་ཡིན་པས་སྟོང་པ་མ་ཡིན་པའོ། །སྟོང་པ་མིན་པའང་མིན་ཏེ། སྟོང་པ་ཞེས་པ་ནི་ས་བཅུ་གསུམ་པ་མངོན་དུ་བྱས་པའི་རྣལ་འབྱོར་པའི་ཡེ་ཤེས་ཀྱི་ཁམས་གསུམ་པས་བརྟག་པའི་གཟུང་འཛིན་མེད་པར་རྟོགས་པས་སྟོང་པའོ། །དབུ་མར་དམིགས་པར་མི་འགྱུར་ཞེས་པ་ནི། རྩ་བའི་རྒྱུད་ཀྱི་དབུ་མར་དམིགས་པར་མི་འགྱུར་ཞེས་པ་དེ་རྒྱུད་ཕྱི་མ་འདིས་དབུ་མར་དམིགས་པར་འགྱུར་བར་འཆད་དེ། གཟུང་འཛིན་དང་བྲལ་བའི་དམིགས་པ་མེད་པའི་ཤེས་རབ་དང༌། སྙིང་རྗེ་དབྱེར་མེད་དུ་དམིགས་ཞེས་པའོ། །དེའང་ཞེས་བྱ་བ་ལ་སོགས་པས་ནི་དབུ་མ་དེ་ཉིད་ཀྱི་དོན་རྒྱས་པར་སྟོན་པའོ། །ཅིར་འགྱུར་ཞེས་བྱ་བ་ལ་སོགས་པས་ནི། འབྲས་བུ་དེ་འགྲུབ་པའི་རྒྱུ་ལམ་གྱི་གནས་སྐབས་སུ་སོ་སོར་རྟོག་པའི་ཤེས་རབ་ཀྱིས་དཔྱད་པ་ལས་བདག་མེད་པར་བསྒོམ་པ་བསྟན་ཏོ། །སེམས་ཅན་དོན་ནི་ཡོངས་སུ་རྟོགས

༑ ༑ ཞེས་བྱ་བ་ལ་སོགས་པས་ནི་གཟུགས་སྐུ་གཉིས་ཀྱང་བསྟན་པར་སེམས་ཏེ། འདིས་ལོངས་སྤྱོད་རྫོགས་པ་ཅི་ཞེས་པ་དང༌། སྤྲུལ་པ་ཡང་ཅི་ཞེས་པའི་ལན་དུ་ཡང་འགྲོ་བར་སེམས་སོ། །འདིས་ནི་བརྟག་པ་བཅུ་པའི་གསུམ་པའི་ཆོས་སྐུའི་མཚན་ཉིད་ཀྱང་བསྟན་ཏེ། དེ་གསལ་བའམ་རྒྱས་པར་བྱ་བ་མ་ཡིན་ཡང་ ༑ མཚན་ཉིད་གཅིག་ཏུ་གཏན་ལ་ཕབ་པས་བརྟན་ཞིང་ངེས་པར་འགྱུར་རོ།། སྐུ་གཉིས་པའི་དོན་ཡང་དེ་ལྟར་ཁོང་དུ་ཆུད་པར་བྱའོ། །ཐེག་པ་དང་ཆེན་པོ་འདི་ནི་ཞེས་བྱ་བ་ལ་སོགས་པས་ནི། དང་པོའི་གསུམ་པར་ཐབས་ཀྱི་རྒྱུད་ཞར་ལ་བསྟན་ནས། དེ་ནས་ཐེག་པ་ཆེན་པོ་ལས་བྱུང་བའི་བསྒོམ་པས་ཡོན་ཏན་རྒྱས་པ་རྣམས་ཀྱིས་ཞེས་བྱ་བ་ལ་སོགས་པའི་དོན་གསལ་བར་རྒྱས་པར་འཆད་པར་འགྱུར་རོ། །རྣམ་པར་རྟོག་པ་མེད་པ་ཞེས་བྱ་བ་ལ་སོགས་པས་ནི། བསྟོད་པའི་དོན་འགྲེལ་པའི་ཚིག་གོ །བཅོམ་ལྡན་འདས་ཀྱིས་བཀའ་སྩལ་པ་ཞེས་བྱ་བ་ལ་སོགས་པས་ནི། བདག་དང་བདག་གི་ཇི་ལྟར་ལགས། །ཞེས་པའི་ལན་ནོ། ། སེམས་དང་སེམས་བྱུང་ཞེས་བྱ་བ་ལ་སོགས་པས་ནི་དེ་བཞིན་སེམས་དང་སེམས་བྱུང་ཉིད་ཀྱི་ལན་བསྟན་ཏོ། །ཡེ་ཤེས་ཞེས་བྱ་བའི་བདག་ཉིད་ཅེས་པ་ལ་སོགས་པས་ནི་སེམས་ཀྱི་ངོ་བོའི་ཡེ་ཤེས་གསུངས་ཞེས་པ་དང༌། དེ་བཞིན་རྣམ་པར་ཤེས་པ་ཉིད། །ཅེས་བྱ་བའི་ལན་ཏེ། སེམས་ཅན་རྣམས་ཀྱི་སེམས་ནི་སེམས་ཡིན་ལ། དེ་ལ་ཕྱི་རོལ་པས་ཕྱིན་ཅི་ལོག་དུ་མར་བརྟགས་པ་ནི་ཡེ་ཤེས་སོ། །ཆོས་ཅན་དངོས་པོ་ཉིད་ཅེས་བྱ་བ་ལ་སོགས་པས་ནི། དེ་བཞིན་ཆོས་དང་ཆོས་ཅན་གྱི་ལན་བསྟན་ཏེ། མདོར་ན་ཆོས་ཅན་གྱི་གྲུབ་མཐའ་དུ་མའི་ཆོས་ནི་གནས་ལུགས་གཅིག་ཡིན་པ་དང༌། ཐར་པ་གཅིག་ཡིན་པའོ། །དེ་ལ་ཡན་ལག་གི་དོན་བརྗོད་ན་རྗེས་སུ་འགྲོ་ཞེས་པ་ནི་གྲུབ་མཐའ་དུ་མར་རོ། །ལྡོག་པར་གསུངས་པ་ནི་གྲུབ་མཐའ་དུ་མ་ཡོད་ཀྱང་དངོས་པོ་དུ་མ་ལས་ལོག་སྟེ། གཅིག་ཡིན་ཞིང་ཐར་པ་ཡང་གཅིག་ཡིན་པའོ། །གཅིག་དང་དུ་མ་ཞེས་པ་ནི་ཆོས་དངོས་པོའི་གནས་ལུགས་འབྲས་བུ་གཅིག་ཀྱང་ཆོས་ཅན་གྲུབ་མཐའ་དུ་མའོ།

།བསྒྲུབ་བྱ་ཞེས་པ་ནི་དངོས་པོའི་གནས་ལུགས་དང་ཐར་པ་གཅིག་ཏུ་བསྒྲུབ་པའོ། །ཆོས་ཅན་དེ་དག་ཅེས་པ་ནི་གྲུབ་མཐའ་དུ་མའོ། །གཏན་ཚིགས་ནི་དངོས་པོའི་གནས་ལུགས་གཅིག་ཡིན་པ་དང་ཐར་པ་གཅིག་ཡིན་པའི་ཕྱིར་རོ། །དཔེ་ནི་དུ་མའི་དཔེ་ཆུ་བོ་དང༌། གཅིག་པའི་དཔེ་རྒྱ་མཚོ་སྟེ། འདིས་ནི་ཆུ་བོ་ཅི་ལ་བྱ་བ་དང༌། རྒྱ་མཚོ་གང་ལ་བྱ་དྲིས་པའི་ལན་ཡང་བསྟན་ཏོ། །གང་གི་ཕྱིར་གཅིག་པུ་དང་མང་བ་ཉིད་དོ། །ཞེས་བྱ་བ་ལ་སོགས་པས་ནི། སྣ་ཚོགས་ཉིད་ནི་ཁྱོད་གསུངས་ན། །མང་པོ་དམིགས་པར་མི་འགྱུར་རོ། །ཞེས་པའི་ལན་བསྟན་ཏེ། དཔེ་དོན་གཉིས་ཀས་དེའི་ལན་དུ་འགྱུར་རོ ༑ ༑ ཇི་ལྟར་ནང་དུ་རྣམ་གནས་པའི་དོན་ནི། རྩ་བའི་རྒྱུད་ཉིད་དུ་རང་བཞིན་ལྷན་ཅིག་སྐྱེས་པར་གསལ་བས་དེར་འཆད་ལ། འདིར་ནི་ལྷན་ཅིག་སྐྱེས་པ་ལྷན་ཅིག་སྐྱེས་པར་བཤད་དོ། །ད་ནི་བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི། སྒྲ་མཐའ་དེ་བཞིན་གསང་པདྨ། །ཞེས་བྱ་བ་ལ་སོགས་པའི་དོན་གསལ་བར་བསྟན་ཏོ། །དེ་ལ་དྲི་བའི་དབང་དུ་བྱས་ན་གསང་བའི་གནས་ནི་མི་འཚལ་བས། ཞེས་པའི་ལན་བསྟན་ཏོ། །དེ་ལ་གསང་བ་དང་པདྨ་གཉིས་ལས། གསང་བ་ཞེས་པ་ནས་བཀའ་སྩལ་ཏོའི་བར་གྱིས་པདྨ་བཤད་དོ། །གསང་བ་ཞེས་པ་མན་ཆད་གསང་བའི་བཤད་པའོ། །བསྡུས་པའི་དོན་ཏོ། །དེ་ལ་པདྨ་བཤད་ན་རང་བྱིན་གྱིས་བརླབ་པའམ། དཀྱིལ་འཁོར་འཁོར་ལོའི་ཐབས་ཀྱི་དབང་དུ་བྱས་ཏེ་ལྟེ་བའམ་གསང་བའི་རྡོ་རྗེ་དང་པདྨའི་གནས་དག་གི་ཨ་བ་ངྷཱུ་ཏཱིའི་ཆ་ཤས་ལ་བྱའོ ༑ ༑ ཐ་མལ་པ་ལ་ཡང་རྡོ་རྗེ་དང་པདྨའི་ཁ་ཁྭ་མུ་ཁ་ལ་གནས་སོ། །དེ་ལྟ་བུའི་རྩ་དེ་ལ་མཛེས་པའི་སྤྱི་བོ་ཞེས་བྱའོ། །ཅིའི་ཕྱིར་ཞེ་ན། རྩ་དེའི་གནས་སུ་བདུད་རྩི་ལྔས་མཛེས་པར་བྱས་པ་ན་ཡང་མཛེས་པའི་སྤྱི་བོ་སྟེ། ཤ་ཆེན་དང་དྲི་ཆེན་གཉིས་གཞུང་ན་མི་གསལ་ན་ཡང་རཀྟས་ནི་ཤ་ཆེན་མཚོན་ལ། དྲི་ཆུས་དྲི་ཆེན་མཚོན་ཏེ་གོ་བར་བྱའོ། །ཡང་ན་གནས་དེ་དག་བྱང་ཆུབ་ཀྱི་སེམས་འབྱུང་བ་ལྔའི་རང་བཞིན་གྱིས་མཛེས་པས་མཛེས་པའི་སྤྱི་བོ་ཞེས་བཤད་དོ།

།དེ་བས་ན་གསུམ་པའི་གསུམ་པ་ནས་འབྱུང་བའི་དོན། ཇི་ལྟར་ནང་དུ་རྣམ་གནས་པ། །ཞེས་པ་དང་ ༑ ལྔ་པའི་གཉིས་པའི་དོན། སྒྲ་མཐའ་དེ་བཞིན་གསང་པདྨའི་དོན་བཤད་པ་གཉིས་སྦྲེལ་ཏེ་གཅིག་ཏུ་བཤད་དོ། །གསང་བ་ཞེས་བྱ་བ་ནི་རྣམ་པ་བདུན་ཏེ། ཞེས་བྱ་བ་ནི་གོང་དུ་པདྨ་བཤད་ནས། གསང་བ་བཤད་པར་འདོད་པ་སྟེ། རྣམ་པ་བདུན་ཏེ་ཞེས་པ་ནི། རང་བྱིན་གྱིས་བརླབ་པ་ལྟར་ན། ངྷར་ཙཀ་གི་ཧཱུྃ་ལ་རི་མོ་བདུན་གྱིས་བསྐོར་བའོ། །དབང་ལྟར་ན་བདུན་ནི་བུམ་དབང་དྲུག་དང་གསང་དབང་དང་བདུན་ནོ། །བརྒྱད་པ་བརྗོད་དུ་མེད་པ་ནི་དང་པོ་ལྟར་ན་རང་བྱུང་གི་ཡེ་ཤེས་དངོས་པོ་མེད་པའོ། །གཉིས་པ་ལྟར་ན་ཤེས་རབ་ཡེ་ཤེས་ཀྱི་ལྷན་ཅིག་སྐྱེས་པ་མྱོང་བཞིན་དུ་བརྗོད་པར་མི་ནུས་པའོ། །དེ་ལ་གསང་བ་མི་གསལ་བ་ནི་སྣོད་མ་ཡིན་པ་ལ་གབ་ཅིང་གསང་བ་སྟེ། གསལ་བར་མ་བྱས་པའོ། །དེར་གསང་བའི་དེ་ཁོ་ན་བཞི་མདོར་བསྟན་པ་ཞེས་བྱ་བ་ལ་སོགས་པས་ནི། གསང་བ་ཞེས་པའི་ཚིག་དེའི་དོན་གོང་གི་དེ་ལས་གཞན་དུ་འཆད་དོ། །དེ་ཡང་གསང་བ་དེ་ཉིད་བཅུ་ཞེས་པ་ནི་གསང་བ་ཞེས་པའི་ཚིག་དེས་རྒྱུད་ཀྱི་དོན་མཐའ་དག་གི་ལུས་རྣམ་པར་བཞག་པར་འགྲོ་ཞེས་པ་སྟེ། དེ་ལ་ཁོ་ན་ཉིད་བཅུས་ནི་རྒྱུད་ཀྱི་དོན་བསྟན་ལ། དེ་ལ་ཡང་ཡན་ལག་ལྔས་བཅིངས་ནས་རྒྱུད་ཀྱི་ལུས་རྣམ་པར་བཞག་པར་ཡང་འགྱུར་ཏེ། དབང་གི་ཡན་ལག་དང་བསྒོམ་པ་དེ་ཁོ་ན་ཉིད་རིམ་པ་གཉིས་དང་སྔགས་ཀྱི་ཡན་ལག་དང་སྤྱོད་པའི་ཡན་ལག་སྟེ་ལྔའོ། གསང་བའི་ས་བོན་ལྔའོ། ། ཞེས་པ་ནི་བསྒོམ་པའི་དེ་ཁོ་ནའི་མཚོན་བྱེད་རིགས་ལྔའི་ས་བོན་བསྟན་ཏོ། །དེ་དག་ནི་མདོར་བསྟན་པའོ། །གསང་བ་ནི་དམ་པའི་དངོས་པོ་ཞེས་པ་མན་ཆད་རྒྱས་པར་བཤད་པའོ། །དེ་ལ་ཡན་ལག་ལྔ་ལས་བསྒོམ་པའི་དེ་ཁོ་ན། དེའི་ནང་ནས་ཀྱང་རྫོགས་པའི་རིམ་པ་བསྟན་ཏོ། །དེ་ལ་གསང་བ་དམ་པའི་དངོས་པོ་སྦས་པ་ཞེས་པ་ནས། རྒྱུད་ཀྱི་གཞུང་གིས་བཤད་དོའི་བར་གྱིས་དཀྱིལ་འཁོར་འཁོར་ལོའི་དོན་དབང་ལྟར་བཤད་ལ།

གསང་བ་ཡང་ནི་ཞེས་པ་ནས་ཀུན་ཏུ་བཞུགས་ཞེས་པའི་བར་གྱིས་རང་བྱིན་གྱིས་བརླབ་པ་གཏུམ་མོའི་རྣལ་འབྱོར་དུ་བཤད་དོ།། བྱང་ཆུབ་སེམས་ནི་ཞེས་པ་ནས་སངས་རྒྱས་ཀུན་གྱིས་འཆད་པར་བྱེད་ཀྱི་བར་གྱིས་ཐབས་གཉིས་པོ་དེ་དག་གི་མཚོན་བྱ་དང༌། རྟེན་རྩའི་འཁོར་ལོ་སྤྱིར་བསྟན་ཏོ ༑ ༑ བསྡུས་པའི་དོན་ཏོ། །ཡན་ལག་གི་དོན་བརྗོད་པར་བྱ་སྟེ། གསང་བ་དམ་པའི་དངོས་པོ་ཞེས་པ་ནི་དམ་པ་ནི་ལས་ཀྱི་མུ་དྲཱ་ལ་བརྟེན་པའི་དགའ་བ་བཞིའོ།། དངོས་པོ་ནི་བཞི་པོ་དེའི་རང་རིག་པའོ། །གསང་བ་ནི་གསང་བའི་པདྨ་ཞེས་པ་ནི་དགའ་བ་བཞི་འབྱུང་བ་ནི་ཆོས་འབྱུང་ངོ༌། །གསང་བ་ནི་ལྟེ་བ་ཞེས་པ་ཐབས་ཀྱི་རིགས་ཀྱི་བདག་པའི་ཁའོ། །དགའ་བ་ནི་གཉིས་པོ་དེ་བསྐྱོད་པ་ལས་དགའ་བ་གསུམ་ཉམས་སུ་མྱོང་བའོ། །ཐམས་ཅད་དུ་འགྲོ་བ་ཞེས་པ་ནི་རྩ་ཐམས་ཅད་ནས་བྱང་སེམས་སོང་བ་ལས་རྩ་དང་རླུང་དང་བྱང་སེམས་འཛོམ་པ་གསུམ་ལས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བའོ། །བདེ་བ་ཐམས་ཅད་མཐའ་ཡས་པ་ནི་བདེ་བ་ནི་ལྷན་སྐྱེས་ཀྱི་བདེ་བའོ། །ཐམས་ཅད་ནི་རྟེན་བདུད་རྩི་ལྔའི་དྭངས་མའོ ༑ ༑ མཐའ་ཡས་པ་ནི་མི་རྟོག་པ་ལུས་མཐའ་དག་གམ་བརྟན་གཡོ་ཐམས་ཅད་ལ་ཡང་རྒྱས་པའོ། །ཡང་ན་ཚིག་རྐང་དང་པོས་ནི་མཚོན་བྱེད་བསྟན་ལ། ཕྱི་མས་ནི་མཚོན་བྱ་བསྟན་པར་ཡང་སེམས་སོ། །ད་ནི་རང་བྱིན་གྱིས་བརླབ་པ་ལྟར་བཤད་པ་ལས་བྱང་ཆུབ་ཀྱི་སེམས་ཞེས་པ་ནི་སྤྲུལ་པའི་འཁོར་ལོ་མངོན་དུ་བྱས་པའི་ཞུ་བདེ་ཐ་མི་དད་པ་ལ་བྱའོ། །ཐབས་དང་ཤེས་རབ་ཅེས་པ་ལ་ཐབས་ནི་གཏུམ་མོ་སྦར་བ་ལས་ཡས་བབས་པའི་བྱང་ཆུབ་ཀྱི་སེམས་སོ། །ཤེས་རབ་ནི་ལྟེ་བ་ན་གཞིར་གནས་པའོ། །སྙིང་རྗེ་ཞེས་པ་ནི་བྱང་ཆུབ་ཀྱི་སེམས་དེ་མཚན་མ་དང་རྣམ་པར་རྟོག་པའི་དུཿཁ་དང་བྲལ་བའོ། །སྙིང་པོ་དམ་པ་ཞེས་པ་ནི། རང་བྱུང་གི་ཞུ་བདེ་ལུས་མཐའ་དག་གི་སྙིང་པོ་ཡིན་པས་སོ། །མཉམ་པ་ཉིད་ནི་གཞིར་གནས་པ་དང་ཡས་བབས་པ་འདྲེས་པའོ། །བྱམས་པ་ནི་རང་བྱུང་གི་བདེ་བའོ།

།ཆོས་ཉིད་ནི་མི་རྟོག་པའོ། །འདི་རྣམས་ཞེས་པ་ནི་གཞིར་གནས་པ་དང༌། ཡས་བབས་པ་དེ་དག་གི་བདེ་བ་དང་མི་རྟོག་པའོ། །གནས་ཞེས་པ་ནི་ལྟེ་བ་སྤྲུལ་པའི་འཁོར་ལོའོ ༑ ༑ དེ་དག་གིས་ཐབས་རྣམ་པ་གཉིས་བསྟན་ཏོ། །ད་ནི་དེ་དག་གི་ཐུན་མོང་གི་ཆོས་བསྟན་པ་ལས་བྱང་ཆུབ་ཀྱི་སེམས་ནི་མཚོན་བྱ་དོན་དམ་པ་བྱང་ཆུབ་ཀྱི་སེམས་སོ། །མ་སྐྱེས་པ་ནི་ཕྱི་རོལ་གྱི་རྩོལ་བ་ལས་མ་བྱུང་བས་སོ། །ཏིང་ངེ་འཛིན་རྣམ་པ་སྣ་ཚོགས་པ་ནི་ཐབས་གཏུམ་མོ་སྦར་བ་ལ་སོགས་པའོ། །མཆོག་ཅེས་པ་ནི་ཐབས་དེ་དག་གི་གནས་གང་ཡིན་ཞེ་ན་རྩ་ཀུན་འདར་རོ། །མཛེས་སྤྱི་ནི་གནས་དེའི་མིང་ངོ༌། །རྡོ་རྗེ་སེམས་དཔའི་དགའ་བ་ཞེས་པ་ཡུམ་སྟེ། སངས་རྒྱས་ཐམས་ཅད་སྐྱེད་པར་བྱེད་པ་ཡང་ངྷཱུ་ཏཱིར་བཤད་དོ། །མང་པོའི་གནས་ནི་རྩའི་མདུད་པ་མང་པོར་རོ། །གཅིག་པུ་ནི་དེ་ཐམས་ཅད་ན་ཡང་ངྷཱུ་ཏཱིའི་ཆ་ཤས་གནས་པའོ། །ཕ་རོལ་ཏུ་ཕྱིན་པ་ཞེས་པ་དེ་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའི་རྟེན་ཡིན་པས་རྩ་དབུ་མ་དེ་ལ་ཡང་དེ་སྐད་བྱའོ། །དེ་ལ་བརྟེན་པའི་ཡེ་ཤེས་གཉིས་ཀྱི་མཚན་ཉིད་ནི། ཀུན་མཁྱེན་ཏེ་མི་རྟོག་པ་དང་ལྡན། ཀུན་འགྲོ་སྟེ་རྩ་ཐམས་ཅད་དུ་ཞུ་བ་དང་ལྡན། ཐམས་ཅད་པ་སྟེ་ཁྱབ་པ་རང་རིག་པ་དང་ལྡན། ཕྲ་སྙིང་ཞེས་པ་ལ་སོགས་པས་ནི་རྟེན་རྩ་དེ་འཁོར་ལོ་བཞི་ཆར་ན་གནས་པ་སྟེ། ཕྲ་བའི་པདྨའི་སྐུད་པ་ཙམ་མོ། །སྙིང་ཞེས་པ་ནི་ངྷར་ཙཀ་གསང་བ་ལོངས་སྤྱོད། མཁའ་ནི་ནིར་ཙཀ་གོ

།སུ་ཙཀ་གི་དོན་གྱིས་གོ་བར་བྱའོ། །སྒྱུ་མའི་གཟུགས་བརྒྱ་རིག་པ་ཞེས་པ་ནི་མཚོན་བྱ་རང་རིག་པའི་ཡེ་ཤེས་དེ་ཉིད་དངོས་པོ་སྣ་ཚོགས་སུ་སྣང་བའོ། །ཡང་ན་རྗེས་ཀྱི་སྤྱོད་པ་སྟེ། རྗེས་ལ་དངོས་པོ་སྣ་ཚོགས་པ་ཐམས་ཅད་ཀྱང་ཡེ་ཤེས་གཉིས་པོ་གང་ཡང་རུང་བའི་ཉམས་མྱོང་དང་མཐུན་པར་སྤྱད་པ་ལ་བྱའོ། །སངས་རྒྱས་ཀུན་གྱི་འཆད་པ་ནི་སྐྱེད་པར་བྱེད་པའམ་ཡུལ་དུ་འཆད་པ་སྟེ ༑ ཡེ་ཤེས་རྣམ་པ་གཉིས་པོ་དེ་ཉིད་གོམས་པ་ལས་བྱང་ཆུབ་ཀྱི་སེམས་ཆོས་བརྒྱད་དམ། དྲུག་གི་བདག་ཉིད་མངོན་དུ་བྱས་ཏེ་སྤྱི་དང་སྦས་པའི་མཐར་ཐུག་སངས་རྒྱས་ཉིད་དམ། རྡོ་རྗེ་འཛིན་པ་ཐོབ་པར་འགྱུར་བའོ། །མེ་ལོང་ལ་སོགས་ཞེས་པ་ལ་སོགས་པས་ཟླ་བ་ཉི་མ་རྫོགས་སངས་རྒྱས་ཀྱི་ལན་བསྟན་ཏེ། ལྔ་པའི་གཉིས་པར་རྫོགས་པའི་བྱང་ཆུབ་རིམ་པར་སྦྱང༌། ཞེས་པ་ལ་མངོན་བྱང་ལྔ་གང་ལ་བྱ་བ་དང༌། དེའི་རང་བཞིན་ནམ་ངོ་བོ་དྲི་བ་སྟེ་དེ་ལ་ལན་ནི། མེ་ལོང་ལ་སོགས་དངོས་པོ་ཡིས། །ཞེས་པ་མངོན་བྱང་ལྔ་ནི་ཟླ་བ་ལ་སོགས་པ་ཡིན་ལ། དེ་དག་གི་ངོ་བོ་ནི་མེ་ལོང་ལ་སོགས་པ་ལྔའོ། །སྔགས་ལྔ་ཞེས་པ་ནི་ཡེ་ཤེས་ལྔའི་མཚོན་བྱེད་ཡི་གེ་ལྔ་སྟེ། ར་ཧ་ས་ཡ་ཨེ་ལྔའམ། ཡང་ན་བྷྲཱུྃ་ཨཱྃ་ཛྲཱིཾ་ཁྃ་ཧཱུྃ་ངོ༌། །ཤེས་རབ་ཕ་རོལ་ཕྱིན་ཞེས་པ་ལ་སོགས་པ་ནི་དང་པོ་དྲུག་འགྱུར་གྱི་ལན་བསྟན་ཏེ། བརྟག་པ་གཉིས་པའི་གསུམ་པ་ནས། སྟོང་ཉིད་གཅིག་ལས་རྡོ་རྗེ་ཅན། །རིགས་ནི་རྣམ་པ་ལྔ་རུ་གསུངས། །ཞེས་པའི་དོན་བསྟན་ཅིང༌། ཅི་ལ་བྱ་དྲིས་པའི་ལན་ཏེ་འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་དོ། །དེ་ཉིད་བསྟན་པ་ནི་དང་པོའི་ཡི་གེ་གཅིག་ཅེས། ཨཱ། ཨཱདྱ་ནུཏྤནྣ་ཏྭཏ་ཀྱིས་མཚོན་པའོ། །མེ་ལོང་ལ་སོགས་པ་ནི་ཡེ་ཤེས་རྣམ་པ་ལྔའི་དོན་ནམ་རྒྱལ་བ་ལྔའོ། །འོ་ན་རྒྱལ་བ་དྲུག་མ་འདུས་སོ་སྙམ་ན། དྲུག་པ་དཔལ་ལྡན་ལ་སོགས་པས་ལན་བསྟན་པ་ལས། ཡེ་ཤེས་གཞན་ཞེས་པ་ནི་དྲུག་པ་དེ་ཡང་ཡེ་ཤེས་ལྔ་ལས་གཞན་གཅིག་པུའོ།

།དྲུག་པ་སྟེང་དུ་གྲགས་པ་མེད་པ་ནི་དེ་བས་ནི་རྒྱལ་བ་དྲུག་པ་ནི་ཡེ་ཤེས་ལྔ་དང་ཆོས་ཀྱི་དབྱིངས་དབྱེར་མེད་པ་ལ་བཞག་གོ།དེ་བས་ན་རྒྱུད་ནི་འབུམ་ཕྲག་ཚད་ཅེས་པ་ཡེ་ཤེས་ལྔའི་ངོ་བོ་རྒྱལ་བ་ལྔའི་མཚོན་བྱེད་རྒྱུད་སྡེ་འབུམ་ཕྲག་ལྔ་ལས། རྒྱུད་སྡེ་འབུམ་ཕྲག་དྲུག་པ་མེད་ཅེས་པའོ། །དེ་ལྟ་བུའི་རྣམ་པ་ལྔ་པར་འབྱུང་བའི་གཞིའི་སྟོང་པ་ཉིད་དེ་གང་ལས་རྟོགས་པར་བྱ་སྙམ་པ་ལ། རྡོ་རྗེ་སེམས་དཔའ་ལྟ་བུ་ཉིད། །ཅེས་པ་རྡོ་རྗེ་སེམས་དཔའ་དང་ཁྱད་པར་མེད་པའི་བླ་མ་ལས་རྟོགས་པར་བྱ་ཞེས་པའོ། །མིའི་ལོ་ཀ་ན་ཡོད་པའི་མ་ཡིན་པ་ནི་བླ་མ་དེ་ཉིད་རྡོ་རྗེ་སེམས་དཔའ་ཡིན་གྱི། དེ་ལས་མ་གཏོགས་པའི་རྡོ་རྗེ་སེམས་དཔའ་ལྟ་བུ་ཡོད་པ་མ་ཡིན་པའོ ༑ ༑ ང་ཡིས་བཤད་པ་ཡང་རྡོ་རྗེ་སེམས་དཔའ་ལྟ་བུར་བཤད་པའོ། །འདི་ཉིད་ཅེས་པ་ལ་སོགས་པས་ཀྱང་དང་པོ་སྟོང་པ་ཉིད་ཀྱི་དོན་བསྟན་ཏོ། །འདི་ལ་སློབ་དཔོན་གྱིས་ཞེས་པ་ནི་སློབ་དཔོན་གྱིས་བསྟན་བྱའོ། །ཐམས་ཅད་ཀྱང་འགྲོ་བའི་ཡེ་ཤེས་ཞེས་བྱ་བ་ནི། ཆོས་ཐམས་ཅད་ཀྱང་སྟོང་པ་ཉིད་དེ། བརྟན་གཡོ་ཐམས་ཅད་ཀྱི་ཁྱབ་བྱེད་ཡིན་པས་སོ། །ཡེ་ཤེས་ཇི་ལྟ་བུ་ལ་སོགས་པ་ནི་ཐབས་གང་གིས་སྟོང་པ་ཉིད་ལ་དམིགས་པའམ། དེ་རྟོགས་པའི་ཡེ་ཤེས་དེ་གང་ལ་བརྟེན་ནས་འབྱུང་ཞེས་པའོ། །ཐམས་ཅད་ཅེས་བྱ་བ་ལ་སོགས་པས་ལན་བསྟན་ཏེ། འདི་དང་གསང་བའི་གནས་ནི་མ་ངེས་པའི་ལན་བསྟན་ཏེ། གནས་ཞེས་པ་ནི་ལྔ་པའི་གཉིས་པ་ནས་གནས་བཞི་མཉམ་པར་གནས་ཞེས་པའི་དོན་བཤད་དེ། གནས་བཞི་ནི་འཁོར་ལོ་བཞིའོ། །བཞི་ནི་ཆ་དང་ཞེས་པ་འཁོར་ལོ་བཞིའི་ཐིག་ལེ་བཞིའོ ༑ ༑ པདྨ་བཞི་ཞེས་པ་ཡང་འཁོར་ལོ་བཞིའོ། །འདིས་ནི་དྲུག་པའི་གཉིས་པ་ལས་པདྨ་བཞི་ལས་བྱུང་བ་དང༌། ཞེས་པ་དྲིས་པ་པདྨ་བཞི་ནི་ཁྱད་པར་དུ་ཞེས་པའི་ལན་ཡང་འདི་ཉིད་ཀྱིས་བསྟན་ཏོ། །བརྟག་པ་ལྔ་པ་དང་དྲུག་པའི་གཉིས་པའི་དོན་སྦྲེལ་ཏེ་གཅིག་ཏུ་བཤད་དོ། །ཕྱིའི་ནི་མ་ཧཱ་སུ་ཁ་ཙཀྲའོ།

།སྙིང་པད་དྷརྨ་ཙཀྲའོ ༑ ཁ་ཞེས་པ་སཾ་བྷོ་ཙཀྲའོ། །ལྟེ་བར་གནས་པའི་སྒྲ་ཨ་སྟེ་དྷཱུ་ཏཱིའི་ཆ་ཤས་སོ ༑ ༑ མཐའ་ནི་ངྷཱུ་ཏཱི་སྣའོ། །དེ་དག་གིས་ནི་རྟེན་རྩ་བསྟན་ཏེ། གཡས་གཡོན་གྱི་རྩ་རོ་མ་དང་རྐྱང་མ་གཉིས་ནི་དོན་གྱིས་རྟོགས་པར་བྱའོ། །དེ་དག་ལ་རྒྱུ་བའི་རླུང་བསྟན་པ་ནི་འགྲོ་དང་འོང་བ་ཞེས་པ་ནི་འགྲོ་བ་ནི་ཕྱིར་རོ། །འོང་བ་ནི་ནང་དུའོ།། ཐིག་ལེའི་སྦྱོར་བས་ཞེས་པ་ནི་བྱང་ཆུབ་ཀྱི་སེམས་བརྟན་པའི་ཐབས་སུ་རླུང་འཛིན་པ་སྟེ་ལམ་དུ་བྱས་པའི་དབང་དུ་བྱས་པའོ། །གཟུང་བྱ་རླུང་བསྟན་པ་ནི་གནག་པ་རླུང་གི་རླུང་ངོ༌། །དམར་བ་མེའི་རླུང་ངོ༌། །དཀར་བ་ཆུའི་རླུང་ངོ༌། །སེར་བ་སའི་རླུང་ངོ༌། །མདོར་ན་དེ་དག་གིས་ནི་འཁོར་ལོ་རྣམ་པ་བཞིར་རྩ་ནས་ལུང་ཇི་ལྟར་རྒྱུ་བ་བསྟན་པའོ། །ད་ནི་རྩ་དེ་དག་ཏུ་བྱང་ཆུབ་ཀྱི་སེམས་ཞུ་བདེའི་ཁྱད་པར་ཇི་ལྟར་གནས་པ་བསྟན་པ་ནི། ཆ་ནི་བཅོམ་ལྡན་ཞེས་པ་སྟེ་ཨཱ་ལིའི་ངོ་བོར་རྩ་དེར་མངོན་དུ་བྱས་པའི་ཡེ་ཤེས་སོ། །ཆ་མིན་ནི་ཐབས་བརྟེན་པའོ། །ཆ་ནི་ཤེས་རབ་ཅེས་པ་ནི་ཨཱ་ལིའི་བདག་ཉིད་མི་རྟོག་པའོ། །ཆ་མིན་ནི་བརྟེན་པའི་ཐིག་ལེ་ཐབས་སོ། །སྒྲ་རྣམས་ངེས་བསྟན་ཞེས་པ་ནི་རྟེན་རྩ་ཨ་ཤད་ལྟ་བུའོ། །དེ་ཉིད་ནང་ལྟར་བཤད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་ཡིན་པས་རིག་མ་སྒྱུ་མ་ཆེ་ཞེས་པའོ། །སྣ་ཚོགས་གཟུགས་ཅན་མ་ནི་ཨྃ་དེ་ཉིད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་བསྐྱེད་པའོ། ། འབྱིན་པ་ནི་ལམ་དུ་བྱས་ཙམ་ན་རྟོག་པ་གུད་དུ་འབྱིན་པའོ། །སྡུད་པ་ནི་རྟོག་པ་དབང་དུ་སྡུད་པའོ། །འཇིག་པ་ནི་རྟོག་པའོ། །ཆགས་པ་ནི་དེའི་དབང་གིས་བདེ་བ་དང་མི་རྟོགས་པ་ཆགས་པའོ། །ཐིག་ལེ་སྒྲ་ཞེས་པ་ནི་རྟེན་ཨྃ་བསྟན་ལ། རབ་ཏུ་བསྐོར་བ་ནི་སྤྲུལ་པའི་ནང་སྐོར་ན་སྡེ་ཚན་བརྒྱད་ཀྱིས་བསྐོར་བའོ། །དེ་དག་གིས་ནི་རྟེན་དང་བརྟེན་པའི་ཚུལ་གྱིས་སྟོང་པ་ཉིད་རྟོགས་པར་བྱེད་པའི་ཐབས་རང་བྱིན་གྱིས་བརླབ་པའི་རིམ་པ་གཏུམ་མོའི་རྣལ་འབྱོར་བསྟན་ཏོ།

།འོ་ན་རང་བྱུང་ཡེ་ཤེས་དེ་མ་རྟོགས་ན་སྐྱོན་ཅི་ཡོད་ཅེ་ན། ཆོས་ཀྱི་ཕུང་པོ་ཞེས་པ་ལ་སོགས་པས་བསྟན་ཏེ། ལུས་ཀྱི་དེ་ཉིད་རང་བྱུང་གི་ཡེ་ཤེས་མ་རྟོགས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ཐབས་ཀྱང་དོན་མེད་ཅེས་པའོ། །ཡིག་འབྲུ་དང་པོ་ནི་ལྟེ་བའི་ཨྃ་ངོ༌། །བརྟན་གཡོ་ལ་གནས་པ་ནི་ལམ་དུ་བྱེད་པའི་དུས་སུ་བཤང་སྒོར་ཡུྃ་དང་སུམ་མདོར་མེ་བསྒོམས་པས་སོ། །སྙིང་རྗེ་ཆེན་པོ་ནི་གཏུམ་མོའི་ཞུ་བདེའོ།། རེ་ཁ་ནི་མར་བབས་པའི་ལམ་རྐྱང་མའོ། ཁ་འོག་ཏུ་བལྟས་པ་ནི་རྩ་དེའི་གནས་ལུགས་སོ། །ནམ་མཁའ་འབྱེད་པ་ནི་འབར་བ་དང་འཛག་པའི་ཐབས་ཀྱིས་ངྷཱུ་ཏཱི་ཁ་འབྱེད་པའོ། །ཐོག་མཐའ་མེད་པའི་ལྷ་ནི་དེར་མྱོང་བའི་རང་རིག་པའི་ཡེ་ཤེས་དེ་དུས་ཐམས་ཅད་དུ་གནས་པས་སོ། །དེའི་སྤྱི་བོ་ནི་ལྟེ་བར་རོ། །དེ་ལྟ་བུའི་ཡེ་ཤེས་དེ་མཚོན་བྱེད་དམ། བརྡ་གང་ཡིན་ཞེ་ན། ཆོས་ཀྱི་དབྱིངས་ནི་བྷྲཱུྃ་དུ་བརྗོད།། ཅེས་པ་སྟེ། རང་བྱུང་གི་ཡེ་ཤེས་ཀྱིས་ཀྱང་ཐམས་ཅད་བསྐྱེད་པ་བཞིན། བྷྲཱུྃ་གྱིས་ཀྱང་གཞལ་ཡས་ཁང་བསྐྱེད་པས་བྷྲཱུྃ་ནི་བརྡར་བསྟན་པའོ། །ཡང་ན་དེ་དག་གི་མཚོན་བྱ་རང་བཞིན་ལྷན་ཅིག་སྐྱེས་པ་བསྟན་ཏོ། །སྐྱེ་གནས་ལ་སོགས་པ་རྐང་པ་གསུམ་གྱིས་ཀྱང་ཡེ་ཤེས་དེ་རྟོགས་པར་བྱེད་པའི་ཐབས་གོང་མ་ཉིད་ཀྱི་འཕྲོ་བསྟན་ཏེ། མཐར་སྭཱ་ཧཱ་ཞེས་པ་ནི་སྭཱ་ཧཱ་སྔགས་ཀྱི་མཇུག་སྡུད་ཡིན་པ་ལྟར་བསྡུས་ནས་བརྗོད་ཅེས་པ་སྤྲུལ་པའི་ལྟེ་བར་ཡང་ཐབས་ཤེས་རབ་ཀྱི་ཞུ་བདེ་སྡུད་པས་སོ ༑ ༑ དེ་དག་གིས་བརྟག་པ་ལྔ་པའི་རབ་ཏུ་བྱེད་པ་གཉིས་པ་ལས་འབྱུང་བའི་དོན་གསལ་བར་བཤད་དོ།། །།ད་ནི་རུས་པ་རྐང་དང་ཁུ་བ་ཉིད། །ཅེས་བྱ་བ་ལ་སོགས་པས་བརྟག་པ་དྲུག་པའི་རབ་ཏུ་བྱེད་པ་དང་པོ་ལས་འབྱུང་བའི་དོན་གསལ་བར་བསྟན་ཏོ། །དེ་ཡང་སྔ་མ་དང་སྦྱར་ན་སྤྲུལ་པར་བྱང་ཆུབ་ཀྱི་སེམས་སྡུད་པར་བྱེད་པ་ལ་བསྡུ་རྒྱུ་བྱང་ཆུབ་ཀྱི་སེམས་རུས་པ་ཞེས་བྱ་བ་ལ་སོགས་པ་བཤད་པར་འབྲེལ་ལོ།

།འདི་དག་གིས་ནི། བྲིས་པ་དང་ནི་མ་བྲིས་པའི། །དཀྱིལ་འཁོར་ཇི་ལྟར་བཞག །ཅེས་པའི་མ་བྲིས་པའི་དཀྱིལ་འཁོར་བྱང་ཆུབ་ཀྱི་སེམས་བཤད་པར་ཡང་འགྱུར་རོ ༑ ༑ དེ་ལྟར་ན་ནི་དྲུག་པའི་དང་པོའི་དོན་དང༌། བདུན་པ་དངོས་ཀྱི་གང་ལ་གསང་བ་ཆོས་ཀྱི་དཀྱིལ་འཁོར་ཞེས་པའི་དོན་སྦྲེལ་ཏེ་བཤད་དོ། །ཡིད་ནི་ནམ་མཁའི་ཁམས་ཞེས་པ་ལ་སོགས་པས་ནི། མ་བྲིས་པའི་དཀྱིལ་འཁོར་བྲི་བ་བདུན་པ་དངོས་ནས་གང་ལ་གསང་བ་ཆོས་ཀྱི་དཀྱིལ་འཁོར་ཞེས་པའི་དོན་གསལ་བར་བཤད་དོ། །གང་ལ་གཙོ་བོ་ཀུན་སྤྱོད་ལ་སོགས་པས་ནི་བརྟག་པའང་ནི་ཅི་གསུངས་ཀྱི་ལན་ཏེ། འདིར་བརྟག་པའི་དོན་ནི་དཀྱིལ་འཁོར་རྣམ་གསུམ་གྱི་དབང་དུ་བྱས་ནས་གསུམ་དུ་འགྱུར་ཏེ། དེ་ལ་གཙོ་བོ་ནི་བྱང་ཆུབ་ཀྱི་སེམས་ལ་བྱའོ ༑ ༑ བརྟག་པ་དུ་མ་བྱས་པ་ནི་ལུས་ཀྱི་དཀྱིལ་འཁོར་གྱི་དབང་དུ་བྱས་ནས་སྣོད་དགུ་དང་འབྲེལ་པའི་རྩ་བཅུར་བརྟག་པའོ། །བྷ་གའི་དཀྱིལ་འཁོར་ལྟར་བྱས་ན་རྡོ་རྗེ་དང་པདྨར་བརྟག་པའོ། །བྱང་ཆུབ་ཀྱི་སེམས་ལྟར་བྱས་ན་ལུས་ཀྱི་ཕུང་པོ་དང༌། ཁམས་དང༌། སྐྱེ་མཆེད་ལས་འབྱུང་བས་དུ་མར་བརྟག་པའོ། །དེ་ལ་བྱང་ཆུབ་ཀྱི་སེམས་ཀྱི་དཀྱིལ་འཁོར་གྱི་དབང་དུ་བྱས་ན་ཕུང་པོ་ནི་གཉིས་ཏེ་ཞུ་བདེའོ། །འབྱུང་བ་ནི་དེ་ཉིད་ཀྱི་འབྱུང་བ་བཞིའོ། །རིག་པ་ནི་དེའི་དུས་ཀྱི་རང་རིག་པའོ། །དེ་ལྟར་ན་བརྟག་པ་ཞེས་པ་ནི། དཀྱིལ་འཁོར་གསུམ་ལ་བརྟག་པར་འགྱུར་ཞེས་བྱའོ། །ད་ནི་མྱོས་བྱེད་ཅེས་པ་ལ་སོགས་པས་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་དེ་ཉིད་ཀྱི་དབང་དུ་བྱས་ནས་བརྟག་པ་བཞི་པའི་དང་པོའི་དོན་ལ་དྲིས་ཏེ། ཀླ་ཀློ་ཁྱོད་ཀྱིས་བཤད་པ་ནི། །དེས་ཀྱང་དགོངས་པ་ཅི་ཞིག་མཆིས།། ཞེས་པའི་ལན་སྟོན་པ་ལས། བརྟག་པ་བཞི་པར་ཡི་གེ་དང་ངག་གི་བརྡ་བསྟན་པ་ལས ༑ འདིར་དེའི་དོན་བྱང་ཆུབ་ཀྱི་སེམས་ལ་སོགས་པ་ལ་སྦྱར་ཏེ་བརྡ་གཞན་བསྟན་ཏེ། དེས་བཞི་པའི་དང་པོར་བསྟན་པའི་བརྡར་མ་ཟད། འདི་ལྟ་བུའི་བརྡས་ཀྱང་བསྟན་ཏོ་ཞེས་རྟོགས་པར་བྱ་བའི་ཕྱིར་རོ།

།རྩ་བའི་རྒྱུད་ཀྱི་དོན་མི་གསལ་བའམ ༑ མ་ཚང་བ་ཁ་བསྐང་བའོ། །དེ་ལ་མྱོས་བྱེད་ནི་ཞུ་བའི་བརྡའོ། ལྕགས་ཀྱུ་ནི་ལམ་དུ་བྱས་པའི་དབང་དུ་བྱས་ཏེ་བྱང་ཆུབ་ཀྱི་སེམས་རིགས་ཀྱི་བདག་པོའི་ཁ་དང་ ༑ རྩ་མཛེས་སྤྱིའམ། སྤྲུལ་འཁོར་དུ་འགུགས་པའི་བརྡའོ། །ཞགས་པ་དང་པདྨ་ནི་གནས་དེར་བྱང་སེམས་བཅུག་ཅིང་ཕབ་པའི་བརྡའོ། །འཆིང་བྱེད་ལྕགས་སྒྲོག་ནི་གནས་མཛེས་སྤྱི་དང་རིགས་བདག་གི་ཁ་ལས་མི་འཆོར་བར་འཛིན་པའི་བརྡའོ། །དྲིལ་བུས་མཉེས་པར་བྱེད་པའི་བརྡ་ནི་བྱང་ཆུབ་ཀྱི་སེམས་རྩ་ནས་རྒྱུ་ཞིང་གཡོ་བའི་དུས་སུ། དལ་བར་རྒྱུ་བའི་རླུང་དང་འདྲེས་ཏེ་ཧ་སིའི་རྣམ་པར་གྲགས་པ་ལ་བརྗོད་དོ། །བཤང་བ་ཞེས་བྱ་བ་ལ་སོགས་པས་ཀྱང་སྐབས་འཕྲོས་ཀྱི་ཚུལ་གྱིས་དྲི་བ་སྔ་མ་ཉིད་ཀྱི་ལན་བསྟན་ཏེ། གཞུང་ཐད་སོ་ཉིད་ཀྱིས་རྟོགས་པར་སླའོ། །ད་ནི་བརྟག་པ་བདུན་པའི་དང་པོ་ནས་འབྱུང་བའི་དོན་ལ་ཞུས་ པ ༑ རྣམ་ཤེས་ཡེ་ཤེས་ཁྱོད་གསུངས་ན། །ཞེས་པའི་ལན་སྟོན་པ་ནི། ཤི་བའི་རོ་ལ་ཞེས་བྱ་བ་ལ་སོགས་པས་བསྟན་ཏེ། ཚར་གཅད་པ་དང་རྗེས་སུ་གཟུང་བའི་ཕྱོགས་གཉིས་ཀའི་ཡང༌། རྫས་ལ་སོགས་པའི་མིང་དང་སྦྱོར་ཐབས་ལ་སོགས་པ་ཇི་ལྟར་ཡིན་པ་རྩ་བའི་རྒྱུད་དུ་མི་གསལ་བ་གསལ་བར་བཤད་ཅིང༌། སྒྲ་གཅིག་ལ་དོན་དུ་མར་འགྱུར་བ་དེ་དག་སོ་སོར་མ་འདོམ་པར་རྟོགས་པར་བྱ་བའི་ཕྱིར་གསུངས་ཏེ་གཞུང་ཉིད་ཀྱིས་རྟོགས་པར་སླའོ། །དཀྱིལ་འཁོར་ལ་སོགས་པའི་སྒྲུབ་པ་དང་ལྡན་པ་ཞེས་བྱ་བ་ལ་སོགས་པས་ནི། གཞུ་ཡི་རྣམ་རྒྱལ་དེ་བཞིན་ཅི།། ཞེས་པའི་ལན་བསྟན་ཏོ། །འདིས་ནི་བདུན་པའི་གཉིས་པའི་སྦྱིན་སྲེག་གི་སྐབས་སུ ༑ ས་བཟུང་བར་བྱེད་ཙམ་ན་རྐང་སྟབས་ཀྱི་དགོད་པ་དང་འབྲེལ་བའི་ལག་སྟབས་གསལ་བར་བཤད་པའོ། །གཡས་བརྐྱང་ལ་སོགས་ཅི་གསུངས་དང༌། ། ཞེས་པའི་ལན་ནི། ས་ལ་མཉམ་སྟབས་ཞེས་བྱ་བ་ལ་སོགས་པས་བསྟན་ཏེ། བདུན་པའི་གཉིས་པའི་རྐང་སྟབས་ཀྱི་དགོད་པའི་དོན་གསལ་བར་བསྟན་ཏོ།།

ལྷོད་མིན་ཞེས་པ་ལ་སོགས་པས་ཀྱང་རྐང་སྟབས་དང་འབྲེལ་བའི་ལག་སྟབས་བསྟན་ཏེ་སྔ་མའི་འཕྲོས་སོ། །རང་སྙིང་འགུགས་པའི་རྣལ་འབྱོར་གྱིས་ཞེས་བྱ་བ་ནི་སྔར་གྱི་མདའ་གཞུའི་རིག་བྱེད་དང་སྦྲེལ་ཏེ། གསལ་བ་རུ་ནི་སྟོང་པ་སྟེ། །ཞེས་པ་དང་སྦྱར་རོ། །དེ་ལ་རང་སྙིང་འགུགས་པ་ནི་གཡོན་པས་གཞུ་བཟུང༌། གཡས་པས་རྒྱུད་འཐེན་པས་ཏེ། སྙིང་གའི་བར་དུ་དྲངས་ནས། དེ་ནས་ཡར་ལྟོང་ནས་འཐེན་པ་སྟེ། མཁའ་འགྲོ་ལས་ཀྱང། རང་གི་སྙིང་གར་ལྟོང་སྦྱར་རོ། །ཞེས་བཤད་དོ། །གཡས་སུ་བསྐོར་བ་ནི་འཕེན་པའི་དུས་སུ་གཡས་ཕྱོགས་ནས་བསྐོར་ནས་འཕེན་པའོ། །བཅུག་པ་ནི་སྦྱོར་བ་དེ་ལྟ་བུས་འཕངས་པའོ། །གྲུབ་པ་ནི་ས་ཡོངས་སུ་གཟུངབའི་དུས་སུ་གདོན་ལས་བསྲུང་བའོ། །ཡང་ན་འདི་ནི་ཚོགས་ཀྱི་འཁོར་ལོའི་དུས་སུ་ཡང་བྱེད་པས་དེའི་དུས་སུ་བགེགས་ལས་བསྲུང་བའོ།། མདའ་གཞུའི་རིག་བྱེད་ཀྱི་ཚིག་དོན་ལྷག་མ་རྣམས་ནི་རྟོགས་པར་སླ་བས་མ་ བརྗོད་དོ། །སངས་རྒྱས་རྡོ་རྗེ་ཞེས་བྱ་བ་ལ་སོགས་པས་ནི་ཇི་ལྟར་རྡོ་རྗེ་ཅན་ཞི་བ། ཞེས་པའི་ལན་ཏེ། བརྟག་པ་བདུན་པ་དངོས་ཀྱི་ཞི་བ་ལ་སོགས་པའི་ལས་ཀྱི་དོན་ཡང་བཤད་པ་ཡིན་ལ། ཡང་གཙོ་བོར་ནི་བདུན་པའི་གསུམ་པ་ལས་སྤྱན་མའི་རྣལ་འབྱོར་ལ་གནས་ཏེ། ཞི་བའི་ལས་བྱ་བའི་དོན་གཙོ་བོར་བསྟན་ལ། དེ་བཞིན་དུ་རྒྱས་པ་ལ་སོགས་པའི་ལས་རྣམས་ཀྱི་དོན་ཡང་ཇི་ལྟར་བསྒྲུབ་པ་གསལ་བར་བཤད་དེ། འདྲི་བའི་སྐབས་ན་ཞི་བའི་ལས་ནི་ཇི་ལྟར་བསྒྲུབ་པ་ལས་མེད་ཀྱང་ ༑ ལན་གྱི་སྐབས་སུ་འཕྲོས་ཀྱི་ཚུལ་གྱིས་ལས་བྱིན་པོ་ཇི་ལྟར་བསྒྲུབ་པ་ཡང་གསལ་བར་བསྟན་ཏོ། །ཡེ་ཤེས་སྣ་ཚོགས་ཀྱི་ཞེས་བྱ་བ་ལ་སོགས་པས་ནི། བརྟག་པ་བདུན་པ་དངོས་ཀྱི་དོན་ལ་ཞུས་པ་ཁྲོ་བོའི་གཟུགས་སུ་ཇི་ལྟར་འགྲུབ། ཅེས་པ་དང༌། གཤིན་རྗེའི་གཟུགས་སུ་ཇི་ལྟར་འགྱུར་གྱིས་ལན་བསྟན་ཏོ། ། མཛེས་པ་ནི་ཡན་ལག་དང་ཉིང་ལག་དམན་པ་མ་ཡིན་པའོ། །ཞེས་པ་ལ་སོགས་པས་ནི། གུར་གྱི་ལེའུ་བཞི་པའི།

མི་མོའི་པདྨོ་གས་ཆག་མེད། །སྲུབས་གཅིག་པ་དང་སྲུབས་གཉིས་པ། །ཞེས་པའི་དོན་བཤད་དེ། འདིར་གཤིན་རྗེ་གཤེད་ཀྱི་རྣལ་འབྱོར་གྱིས་བསྐྲད་པའི་ལས་བསྟན་པ་དང༌། གུར་གྱི་དབང་གི་ལས་བྱ་བ་གཉིས་སྦྲེལ་ཏེ་བཤད་དོ། །གང་གི་ཚེ་རླུང་གི་བར་ཆད་དུ་གྱུར་པ་ཞེས་བྱ་བ་ལ་སོགས་པས་ཀྱང་ཁྲོ་བོའི་གཟུགས་ནི་ཇི་ལྟར། ཞེས་པའི་ལན་བསྟན་ཏོ། །ཆར་དབབ་པའི་དོན་དུ་ཞེས་བྱ་བ་ལ་སོགས་པས་ནི། གུར་ལས། ཆར་མེད་སྟོབས་པོ་ཆེ་ལས་ནི། །ཆུ་ཡི་ཚོགས་ནི་དབབ་པར་བྱ། །ཞེས་པ་དང༌། འདིའི་ཆར་དབབ་པའི་དོན་བསྡེབས་ཏེ་བཤད་དོ། །འདིའང་ཁྲོ་བོའི་གཟུགས་ཇི་ལྟར་ལགས་པའི་ལན་ཏོ། །ལས་ཚོགས་ལྷག་མ་རྣམས་ཀྱིས་ཀྱང༌། །དེ་ཉིད་ཀྱི་ལན་བསྟན་ཏོ། ། སྦྱིན་སྲེག་ཅེས་བྱ་བ་ལ་སོགས་པས་ཞེས་པ་ནི། དེ་བཞིན་སྔགས་དང་རྒྱུད་ཉིད་དང་ ༑ ༑ ཞེས་པའི་ལན་ཏེ། འདིར་རྒྱུད་ཀྱི་ལན་ནི་མ་བསྟན་ལ། སྔགས་ཀྱི་ཡང་ལས་བཞིའི་དུས་སུ། ཤཱནྟིཾ་པུཥྟིཾ་ལ་སོགས་པའི་སྔགས་ཟློས་པ་དང༌། ཧཱུྃ་དང་ཕཊ་ལ་སོགས་པ་ཟློས་པ་ནི་སྔགས་སོ། །དེ་བས་ན་དྲིས་པ་ནི་དང་པོ་དངོས་ནས། དེ་བཞི་སྔགས་དང་རྒྱུད་ཉིད་དང༌། ཞེས་པ་དྲིས་ལ། ལན་ནི་བདུན་པ་དངོས་ཀྱི་སྦྱིན་སྲེག་དང་འབྲེལ་པས་དང་པོ་དང་བདུན་པ་དངོས་སུ་སྦྲེལ་ཏེ་བཤད་དོ། །བརྟག་པ་བཅུ་པ་དངོས་ཀྱི་དོན་གསལ་བར་བསྟན་པ་ནི། བཤང་གཅི་ཞེས་བྱ་བ་ལ་སོགས་པས་བསྟན་ཏེ། འདི་ནི་བདུན་པ་དངོས་ཀྱི་སྦྱིན་སྲེག་ལ་བརྩད་པའི་སྐྱོན་སྤངས་པའི་སྒོ་ནས། ཞར་ལས་སྒྲུབ་པ་པོའི་དམ་ཚིག་དང་སྡོམ་པ་བསྟན་ཏེ། བརྟག་པ་བདུན་པ་དངོས་དང༌། བཅུ་པ་དངོས་ནས་འབྱུང་བའི་དོན་བསྡེབས་ཏེ་བཤད་དོ། འདི་ལ་དྲི་བའི་སྐབས་ན་དྲི་ཚིག་ལ་སོགས་པ་དག་མི་སྣང་ངོ༌། །དེ་ནས

༑ མཆོག་ཏུ་རབ་བཤད་བྱ། །ཞེས་པ་ལ་སོགས་པས་ནི། བརྟག་པ་གཉིས་པའི་གསུམ་པ་ལས་འབྱུང་བའི་དོན་བསྟན་ཏོ། །འདིས་ནི་བརྟག་པ་བདུན་པ་དངོས་ཀྱི། གང་ལ་གསང་བ་ཆོས་ཀྱི་དཀྱིལ་འཁོར་ཞེས་པ་ལ་སོགས་པའི་དོན་ལ་དྲིས་པ་ནི་བྲིས་པའི་དཀྱིལ་འཁོར་ཇི་ལྟར་ལགས་པའི་ལན་བསྟན་ཏེ། དེའི་ཕྱིར་ན་བདུན་པ་དངོས་ཀྱི་བྲིས་པའི་དཀྱིལ་འཁོར་གྱི་དོན་བརྟག་པ་གཉིས་པའི་གསུམ་པར་བཤད་པར་འབྲེལ་ལོ། །ཚོགས་ཀྱི་དཀྱིལ་འཁོར་ཞེས་པ་ལ་སོགས་པ་བརྟག་པ་བདུན་པའི་གསུམ་པ་ལས་འབྱུང་བའི་དོན་གྱིས་ཀྱང་དྲི་བ་སྔ་མའི་ལན་བསྟན་ཏོ། །ད་ནི་ནང་གི་དཀྱིལ་འཁོར་ཞེས་བྱ་བ་ལ་སོགས་པས་ཀྱང༌། ཕྱིའི་རྡུལ་ཚོན་གྱི་དཀྱིལ་འཁོར་དང་འབྲེལ་བའི་ནང་གི་ཏིང་ངེ་འཛིན་གྱི་དཀྱིལ་འཁོར་བསྟན་ཏེ། འདིས་ཀྱང་བྲིས་པའི་དཀྱིལ་འཁོར་གྱི་ལན་དུ་རྟོགས་པར་ བྱའོ ༑ ༑ འདིས་ནི་བརྟག་པ་གཉིས་པའི་གསུམ་པའི་ཧེ་རུ་ཀ་ཕྱག་བཅུ་དྲུག་པའི་དོན་མི་གསལ་བ་གསལ་བར་བྱེད་པའོ། །ཤར་ལ་སོགས་པའི་རེའུ་མིག་རྣམས་སུ ༑ ཞེས་བྱ་བ་ལ་སོགས་པས་བརྟག་པ་གསུམ་པ་དངོས་ཀྱི་བསྡུས་པའི་དཀྱིལ་འཁོར་རྡོ་རྗེ་དབྱིངས་ཀྱི་དོན་བསྟན་ཏོ། །འདིས་ཀྱང་དྲི་བ་སྔ་མའི་ལན་དུ་རྟོགས་པར་བྱའོ། །དེ་ལ་འདིར་ནི་བྱང་ཆུབ་སེམས་དཔའ་བརྒྱད་ནི་རྩ་བའི་རྒྱུད་དུ་མ་ཚང་བ་ཁ་བསྐང་བ་ཡིན་ཡང༌། བསྡུས་པའི་དཀྱིལ་འཁོར་དེ་ཡང་དབང་དང་འབྲེལ་བར་བསྟན་པ་ནི། བརྟག་པ་གསུམ་པ་དངོས་སུ་མི་གསལ་བ་གསལ་བར་བྱེད་པར་རྟོགས་པར་བྱའོ།། ༄༅། ། ¡Ã བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བ་ ( ¡¶ ལུ ¡· སཾ་བུ་ཊིའི་རྡོ་རྗེ་དབྱིངས་ཀྱི་དཀྱིལ་ཆོག་ ) བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བའི་མངོན་པར་རྟོགས་པ་དང་སྦྱར་ན། དཀྱིལ་འཁོར་བསྒྲུབ་པའི་སྐབས་ལས་གསུངས་པའི་ལྷའི་རྣལ་འབྱོར་གྱིས། བསྙེན་པ་ལ་སོགས་པ་ཐམས་ཅད་ཀྱི་ལྷའི་རྣལ་འབྱོར་བྱ་སྟེ།

བསྙེན་པ་དང༌། ས་ཆོག་དང༌། སྟ་གོན་དང༌། བསྒྲུབ་པ་བཞི་ཀའོ། །དེ་ལ་སྔོན་དུ་བསྙེན་པའི་ ¡Ã མན་ངག་ ( ¡¶ ལུ ¡· ཡན་ལག་ ) བཞིས་ལྷའི་རྣལ་འབྱོར་རྫོགས་ནས། བརྟག་པ་བརྒྱད་པ་ལས་འབྱུང་བའི་སྔགས་ཀྱིས་རྡོ་རྗེ་སེམས་དཔའི་ཐུགས་ཀར་ཟླ་བ་ལ་བཀོད་དེ། གཙོ་བོ་ལ་འབུམ་དང༌། འཁོར་ལ་ཁྲི་ཕྲག་རེ་རེ་གྲངས་ཀྱི་བསྙེན་པ་ཚུལ་བཞིན་དུ་བྱའོ ༑ ༑ དེ་ནས་སའི་ཆོ་གའང༌། བརྟག་པ་བདུན་པའི་གཉིས་པའི་སྦྱིན་སྲེག་གི་སྐབས་བཞིན་དུ། ས་སྦྱང་བ་དང༌། ཡོངས་སུ་གཟུང་བའི་ཆོ་ག་གཉིས་ཀྱིས་སའི་ཆོ་ག་ཇི་ལྟ་བ་བཞིན་བྱའོ། །དེ་ནས་སྟ་གོན་ཡང་གསུམ་སྟེ། ལྷ་དང་བུམ་པ་དང་སློབ་མའོ། །ལྷ་སྟ་གོན་དུ་གནས་པ་ལ་ཚུལ་གཉིས་ཏེ། ཐོག་མར་སའི་ལྷ་མོ་སྟ་གོན་དུ་གནས་པ་དང༌། ལྷ་སུམ་ཅུ་རྩ་བདུན་སྟ་གོན་དུ་གནས་པའོ། །དེ་ལ་སའི་ལྷ་མོ་སྟ་གོན་དུ་གནས་པའི་ཚུལ་ཡང༌། བརྟག་པ་བདུན་པའི་གཉིས་པ་ལས་ཇི་ལྟར་འབྱུང་བ་བཞིན་བྱའོ། །དེ་ནས་ལྷ་སུམ་ཅུ་རྩ་བདུན་སྟ་གོན་དུ་གནས་པ་ནི། དང་པོར་དཀྱིལ་འཁོར་གྱི་ཉེ་འཁོར་བའི་རྣམ་པ་ལྔས་བྱུགས་ལ། སེང་ལྡེང་གི་ཕུར་པ་སོར་ལྔ་པ་ལྔ་ལ་མཐའ་ཡས་དང༌། རྣམ་པར་རྒྱལ་བ་དང༌། སྤྲིན་སྒྲ་དང༌། གསུས་པོ་ཆེ་དང༌། བདུད་རྩིའི་འཁྱིལ་བ་སྟེ་ལྔ་བསྐྱེད་ལ། དང་པོ་ལྟེ་བར་ནི་བདུད་རྩི་འཁྱིལ་བ་ཉིད་ཀྱི་སྔགས་ཀྱི་བྱིན་གྱིས་བརླབས་ལ་གདབ། མཚམས་ཀྱི་ཕུར་པ་བཞི་ནི། ཕྱི་རྩིག་པའི་རི་མོའི་མཚམས་སུ་དྲག་མོ་ལ་སོགས་པ་རྣལ་འབྱོར་མ་བརྒྱད་ཀྱི་སྔགས་བཟླ་ཞིང༌། རྡོ་རྗེ་ཐལ་མོའི་ནང་དུ་བྱིན་གྱིས་བརླབས་ལ། གྷ་གྷཱཏ་ཡ་ལ་སོགས་པའི་སྔགས་དང་མུཏྐར་ལ་སོགས་པའི་སྔགས་ཀྱི་གདབ་བ།ོ། ཕུར་བུ་དབུས་མ་གདབ་པའི་སྔགས་ཀྱང་དེ་ཉིད་དོ། །དེ་ནས་ཕུར་པའི་ནང་ཁོངས་ཀྱང་དྲི་ཞིམ་པོས་བྱུགས་ལ། ལྷ་རྣམས་ཀྱི་གནས་སུ་རང་རང་གི་སྔགས་ཀྱི་མཐར་ཡི་གེའི་ཧཱུྃ་རིང་པོ་བརྗོད་ཅིང༌། དྲིའི་ཐིག་ལེ་རེ་རེ་མེ་ཏོག་གི་ཚོམ་བུ་རེ་རེ་དགོད་དོ། །དེ་ནས་སྟ་གོན་གྱི་ལྷ་རྣམས་སྙིང་པོ་ཚིག་ཙམ་གྱིས་ཚུལ་ཇི་ལྟ་བར་བསྐྱེད་ལ་གསལ་གདབ་པའམ།

ཡང་ན་འབྱིན་པའི་དཀྱིལ་འཁོར་གྱི་ཚུལ་དུའང་ཕྱུང་ལ། སྟངས་སྟབས་ཀྱི་སྐབས་སུ་ནམ་མཁའ་ལ་བཏེག་པ་ཛཿཧཱུྃ་བྃ་ཧོཿས་དགུག་གཞུག་བྱ། དེས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་དགུག་གཞུག་བྱ། དེ་ནས་རང་རང་གི་སྔགས་བཟླ་ཞིང་གསལ་གདབ་པའམ། ཕྱག་རྒྱ་བསྟན་ཏེ་སྔགས་བཟླས་ཤིང་གསལ་གདབ་པར་འདོད་ན་ནི། ཕྱག་རྒྱ་ནི་རྣམ་སྣང་སྒྱུ་འཕྲུལ་དྲ་བ་ལས་འབྱུང་བ་བཞིན་སྐབས་འདིར་ཡང་ཤེས་པར་བྱའོ། །དེ་ནས་སྟ་གོན་གྱི་ལྷ་དབང་བསྐུར་ལ་རྒྱས་གདབ། ཕྱི་ནང་གི་མཆོད་པས་མཆོད། རིགས་ལྔའི་བསྟོད་པའམ་མཚན་བརྒྱ་རྩ་བརྒྱད་ཀྱིས་བསྟོད། དེ་ནས་སློབ་དཔོན་དང་སློབ་མའི་སྡིག་པ་ཞི་བར་བྱ་བའི་ཕྱིར་ཞི་བའི་སྦྱིན་སྲེག་བྱ། བར་ཆད་ཐམས་ཅད་ཉེ་བར་ཞི་བར་བྱ་བའི་ཕྱིར། ཕྱོགས་སྐྱོང་བཅུ་ལ་གཏོར་མ་རྒྱ་ཆེན་པོ་སྦྱིན། དེ་ནས་རྡོ་རྗེ་སེམས་དཔའ་བཅོམ་ལྡན་འདས། ཞེས་པ་ལ་སོགས་པས་སྐབས་འདིར་སྙན་གསན་དབབ་པའམ། སྟ་གོན་རྣམ་པ་གསུམ་ཀ་རྫོགས་ནས་ཀྱང་སྙན་གསན་དབབ་པ་གང་རུང་དུ་བཞེད། དེ་ནས་བུམ་པ་ནི་སྐྱོན་མེད་བཅུ། རྣམ་རྒྱལ་དང་རྩ་བའི་བུམ་པ་ཞེས་བྱ་བ་མདུན་དུ་བྱས་པ་ནི་གཙོ་བོའོ། །སྤྱན་ལ་སོགས་པ་ཡུམ་བཞི་ལ་བཞི། ལྷག་མ་ཤར་ཕྱོགས་ལ་སོགས་པ་དེ་བཞིན་གཤེགས་པ་དང༌། རིན་པོ་ཆེ་དང༌། པདྨ་དང༌། ལས་ཀྱི་རིགས་བཞི་ལ་བུམ་པ་བཞི་རྣམ་རྒྱལ་བུམ་པ་ལ་རིགས་ལྔའི་མཚན་མ། ལྷག་མ་བུམ་པ་བརྒྱད་ལ་འཁོར་ལོ་ལ་སོགས་པ་བཞི། ལས་ཐམས་ཅད་པ་ནི་སྣ་ཚོགས་རྡོ་རྗེས་མཚན་པའོ། །དེ་ནས་དྲག་མོ་ལ་སོགས་པའི་སྔགས་སམ ༑ བདུད་རྩི་འཁྱིལ་བའི་སྔགས་གང་རུང་གིས་ཡུངས་དཀར་བརྡེག་ཅིང༌། བགེགས་བསལ་ལ་གུ་གུལ་གྱིས་བདུག །རིན་པོ་ཆེ་ལྔ་ལ་སོགས་པའི་བཅུད་གཞུག དེ་ནས་བུམ་པ་རྣམས་གོ་རིམ་མ་ནོར་བར་བཀོད་ལ། བུམ་པའི་ནང་དུ་སྙིང་པོ་ཚིག་ཙམ་ལས་ལྷ་རྣམས་ཚང་བར་བསྐྱེད་པའམ། འབྱིན་པའི་དཀྱིལ་འཁོར་གྱི་འཁོར་ལོའི་ཚུལ་དུ་ལྷ་རྣམས་བསྐྱེད་པར་གསུངས་ཏེ།

རྩ་བའི་བུམ་པར་ནི་བདག་པོ། །བུམ་པ་བཞིར་ནི་ཡུམ་བཞི། ཤར་ཕྱོགས་སུ་རྣམ་སྣང་ལ་སོགས་པ་དེ་བཞིན་གཤེགས་པའི་རིགས་རྣམས། ལྷག་མ་གསུམ་དེས་འགྲེ །ལས་ཐམས་ཅད་པར་ནི་བདུད་རྩི་འཁྱིལ་བ། དེ་ནས་བུམ་པའི་ལྷ་ལ་ཡེ་ཤེས་པ་གཞུགམཆོད་བསྟོད་བྱ། མཆོད་ཡོན་རྩ་བའི་བུམ་པར་བཞག་ལ། རང་རང་གི་སྔགས་བརྒྱ་རྩ་བརྒྱད་ལ་སོགས་པ་བཟླས་ཏེ་བུམ་པར་བླུགས། ལྷ་རྣམས་ཀྱང་འོད་དུ་ཞུ་བར་བྱའོ། །བུམ་པ་སྟ་གོན་ནོ། །གསུམ་པ་སློབ་མ་ནི། འདིར་ཆོ་ག་ཤིན་ཏུ་བསྡུས་པའི་ལུགས་ཀྱིས་སྟ་གོན་དུ་གནས་པ་སྟེ། ཁྲུས་བྱས་ནས་བཀོད་པའི་རིམ་པ་བཞིན་དུ་གནས་ཏེ། དྲི་ཞིམ་པོའི་ཆུ་ལ་ལས་ཐམས་ཅད་པའི་ཡི་གེ་ཧཱུྃ་བཟླས་ཏེ ༑ སློབ་མ་བསྲུང་བའི་དོན་དུ་སྙིང་གར་གཏོར། ཡང་རྡོ་རྗེ་དང་བཅས་པས་སྙིང་གར་དྲིའི་ཐིག་ལེ་བྱ་ཞིང་སྙིང་གར་རྡོ་རྗེ་བསྒོམ། སྤྱི་བོར་རྡོ་རྗེ་བཞག་ཅིང་སྣ་ཚོགས་རྡོ་རྗེ་བསྒོམ་པ་སྟེ། དེ་ཙམ་གྱིས་སློབ་མ་བསྲུངས་ལ། དཀོན་མཆོག་གསུམ་ལ་སྐྱབས་སུ་མཆི། །ཞེས་པ་ལ་སོགས་པ་བྱས་ཤིང༌། སྐྱབས་སུ་འགྲོ་ཞིང་སེམས་བསྐྱེད། བྱང་ཆུབ་ཀྱི་སེམས་བསྲུང་བའི་དོན་དུ། ཧཱུྃ་བཟླས་པའི་སྐུད་པ་དམར་པོ་དཔུང་པ་ལ་བཅིངས་ཏེ། བུད་མེད་ཀྱི་གཡས། སྐྱེས་པའི་གཡོན་ལའ།ོ། ཕྲན་ཚེགས་ཀྱི་དངོས་གྲུབ་ཀྱི་ལྟས་དང༌། མཆོག་གི་བར་དུ་སོ་ཤིང་ཉེ་རེག་བརྟག།དག་བྱེད་ཀུ་ཤ་སྦྱིན། ཁྱོར་མོའི་ཆུ་བླུད། ཁ་དག་པར་བྱེད་པའོ། །སྐབས་འདིར་མཆོད་པ་རྣམ་པ ་ བཞིས་མཆོད་པར་བྱ། འཇིག་རྟེན་དུ་ནི་ཀུན་མཁྱེན་དག། ཅེས་པ་ལ་སོགས་པས་ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད། དེ་ཙམ་གྱིས་སློབ་མ་སྟ་གོན་དུ་གནས་པ་ཡིན་ཏེ། སྔགས་ཀྱི་དངོས་གྲུབ་དོན་གཉེར་གང༌། ཞེས་བྱ་བ་ལ་སོགས་པས་མྱ་ངན་ལས་འདས་པའི་སེམས་བརྟན་པོར་བསྐྱེད་དུ་གཞུག་པ་ནི་སྐབས་འདིར་མི་བཞེད་དོ། །དེ་ལྟ་བུའི་སྟ་གོན་ལ་གནས་པ་གསུམ་ཀའང་ ༑ རྣམ་སྣང་སྒྱུ་འཕྲུལ་དྲ་བའི་རྗེས་སུ་འབྲངས་ནས་དེ་དང་ཐུན་མོང་དུ་བྱ་སྟེ

༑ དེ་ཉིད་འདུས་པ་དང༌། རྡོ་རྗེ་མཁའ་འགྲོ་གསུམ་དུ་ཆོ་གའི་རིམ་པ་མི་གསལ་བ་གསལ་བར་བཤད་དོ། །དེ་ནས་ཐིག་གི་ཆོ་ག་ནི་ཐོ་རངས་ཀྱི་དུས་སུ་སྟ་གོན་གྱི་ལྷ་ནམ་མཁའ་ལ་གཤེགས་སུ་གསོལ་ལ། དེ་ལའང་ཚུལ་གཉིས་ཏེ། རྫོགས་པར་གཤེགས་སུ་གསོལ་བ་དང༌། དམ་ཚིག་པ་བདག་ལ་བསྡུ་བ་དང་གཉིས་སོ། །དེ་ནས་ཐིག་དངོས་ནི། ཚོན་སྣ་ལྔའི་སྐུད་པ་རིགས་ལྔར་བྱིན་གྱིས་བརླབ། དེ་ནས་ཧཱུྃ་བརྒྱ་རྩ་བརྒྱད་བཟླས་ཏེ་བྱིན་གྱིས་བརླབ། དེ་ནས་ཡེ་ཤེས་ཀྱི་ཐིག་བཏབ་ལ་ལས་ཀྱི་ཐིག་གིས་ ( ¡¶ ཞ ¡· གི་ ) ཆ་རྣམ་པར་བགོ དེ་ནས་ཚོན་གྱི་ཆོ་ག་ནི་ཐིག་སྐུད་བཞིན་བྱིན་གྱིས་བརླབ། བླ་མས་དབང་ལྡན་གྱི་མཚམས་ནས། འདི་ནི་ཆོས་དབྱིངས་དག་པ། ཞེས་པའི་ཚིགས་སུ་བཅད་པ་བརྗོད་དེ། གཡོན་པའི་ཁུ་ཚུར་གྱིས་བཀྱེ ( ¡¶ ཞ ¡· བགྱེ ) ། ལྷ་རྣམས་དགོད་པ་ནི། གདན་ནམ་ཕྱག་མཚན་ནམ། བྲིས་པའམ་འབུར་དུ་གཏོད་པའི་ཚུལ་གྱིས་ཀྱང་བཀོད་ལ། སྔར་གྱི་བུམ་པ་རྣམས་ལས་ཆུ་བསྡུས་ཏེ། བུམ་པ་རྣམས་དབུལ། མཆོད་ཡོན་ལ་སོགས་པའི་མཆོད་པ་རྒྱ་ཆེན་པོ་རྣམས་བཀྲམ་སྟེ། མེ་ཏོག་གི་སིལ་མ་གཏོར་ལ་བླ་རེ་ལ་སོགས་པ་བྲི་བ་སྟེ། ཚོན་གྱི་ཆོ་གའོ། །དེ་ནས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ནི། བསྡུས་པའི་དཀྱིལ་འཁོར་སྐབས་འདི་ཉིད་ལས་ཤིན་ཏུ་གསལ་བར་འབྱུང་སྟེ། དམ་ཚིག་གི་དཀྱིལ་འཁོར་གྱི་ཙཀྲ་འབྱིན་པའི་ཚུལ་གྱིས་བསྒྲུབ་པ། དེ་ལ་ཡེ་ཤེས་སེམས་དཔའི་དཀྱིལ་འཁོར་གྱི་ཙཀྲ་དགུག་གཞུག་བྱ་བའི་ཚུལ་གྱིས་བསྒྲུབ ༑ དེ་རྣམས་ལ་ ( ¡¶ ཞ ¡· ལས་ ) དབང་བསྐུར་བ་ཡང་ལྷ་སྟ་གོན་གྱི་སྐབས་ལས་ཤེས་པར་བྱ་སྟེ། ཆོ་ག་རྫོགས་པར་བྱས་ཏེ་བསྒྲུབ་བོ། །དེ་ནས་མཆོད་པ་དང་བསྟོད་པ་རྒྱས་པ་སྟ་གོན་གྱི་སྐབས་བཞིན་དུ་བྱའོ། །ཡང་དབང་བསྐུར་བ་དང༌། མཆོད་པ་རྒྱས་ ¡Ã བསྡུས་ ( ¡¶ ཞ ¡·¡¶ ལུ ¡· པ་རྒྱུད་རྒྱས་པ་རྒྱུད་ ) ཕྱི་མ་ལས་གསུངས་པ་དེའི་དོན་ཡང་ཡར་ལ་དྲངས་ཏེ་ཤེས་པར་བྱའོ། །དཀྱིལ་འཁོར་ཆེན་པོར་མཆོད་པའི་སྦྱིན་སྲེག་འདི་ནི་རྒྱས

་ པའི་སྦྱིན་སྲེག་ཡིན་ཏེ། ལྷ་རྣམས་ཚིམ་པར་བྱ་བའི་ཕྱིར་རོ།། དེ ་ ནས་དམ་ཚིག་གསུམ་གྱི་གླུས་མདོར་བསྡུས་ཏེ།གང་རུང་གི་ཚིག་གིས་བདེན་ ( ¡¶ ཞ ¡· གདམས་ ) པའི་ཚིག་བརྗོད་དོ། །དེ་ནས་སློབ་དཔོན་བདག་འཇུག་པ་ནི། སློབ་མའི་ཚུལ་གྱིས་ཤེས་པ་ཡིན་པས་སློབ་མའི་ཚུལ་གྱིས་བདག་ཉིད་འཇུག་གོ ། དེ་ནས་སློབ་མ་འཇུག་པའི་ཆོ་ག་བྱ་བ་ཡང༌། ཁྲུས་བྱས་ཏེ། འཇུག་པའི་ཡོན་བླ་མ་ལ་ཕུལ་ལ། ཨོཾ་ལ་སོགས་པས་གནས་གསུམ་བྱིན་གྱིས་བརླབ། སྒྱུ་འཕྲུལ་དྲ་བ་ནས་འབྱུང་བའི་ཕྱག་རྒྱ་དང་བཅས་པས་ཧཱུྃ་བརྗོད་ཅིང༌། ཡང་གནས་ལྔར་བྱིན་གྱིས་བརླབ། དཔའ་བོ་འབྲུ་ ( ¡¶ ཞ ¡· + ལྔ་བྱིན་གྱིས་བརླབ། ) ལྔ་ནི་ཨ་ཁཾ་བཱི་ར་ཧཱུྃ་ཞེས་པས་གདོང་གཡོགས་ ¡Ã བཅིང་ ( ¡¶ ཞ ¡· བཅིངས་ཏཻ ) ། སེམས་མ་རྡོ་རྗེ་མའི་ཕྱག་རྒྱས་མེ་ཏོག་བཟུང་ལ། ཡོལ་བའི་ཕྱི་རོལ་དུ་བྱ་བའི་ཆོ་ག་སྒྱུ་འཕྲུལ་དྲ་བའི་གཞུང་བཞིན་དུ་བྱ། ཧཱུྃ་གིས་ཡོལ་བའི་ནང་དུ་བཅུག་སྟེ་ཡེ་ཤེས་དབབ་ཅིང་བརྟན་པ་ལ་སོགས་པའི་ཆོ་ག་བྱའོ། །དེ་ནས་དཀྱིལ་འཁོར་གྱི་ཁ་དོག་བརྟག་ཅིང་མེ་ཏོག་ཕྲེང་བ་དོར། མགོ་ལ་བཅིང༌། གདོང་གཡོགས་དགྲོལ། དཀྱིལ་འཁོར་བསྟན་ཏེ། ལྕགས་ཀྱུ་ནས་གཙོ་བོའི་བར་དུ་བསྟན་ནོ། །འཇུག་པའོ། །དེ་ནས་དབང་བསྐུར་བའི་ཆོ་ག་ནི། བླ་མ་ལ་དབང་བསྐུར་བའི་ཡོན་ཕུལ་ལ། གསོལ་བ་གདབ་སྟེ། བླ་མས་ཀྱང་སློབ་མ་དེ་འཁོར་ལོས་སྒྱུར་བའི་ཆ་ལུགས་སུ་རྒྱན་ཐམས་ཅད་ཀྱིས་བརྒྱན་པར་བྱས་ལ་དབང་སྟེགས་སུ་བཞག་གོ།དེ་ནས་མེ་ཆུའི་ཤིས་པ་ཙམ་གྱིས་བྱུར་དང་སྐལ་བ་ངན་པ་དང༌། བར་ཆད་ཀྱི་བགེགས་བསལ་ལ། དེ་ནས་བཀྲ་ཤིས་ཀྱི་ཚིགས་སུ་བཅད་པའི་ཆོ་ག་རྒྱས་པས་ཤིས་པའི་ཆོ་ག་བྱའོ། །དེ་ནས་དབང་རྣམས་ནི་རྣལ་འབྱོར་གྱི་རྒྱུད་དང་ཐུན་མོང་དུ། ཆུའི་དབང་ནས། དབུགས་དབྱུང་གཟེངས་བསྟོད་ཀྱི་བར་ཡིན་ལ། རྣལ་འབྱོར་བླ་ན་མེད་པའི་དབང་དུ་བྱས་ན་ནི། མཆོག་དབང་རིན་པོ་ཆེ་གསུམ་ཡང་དོན་གྱིས་ཤེས་པར་བྱ་སྟེ། དེ་ཡང་གསངབ་ནི་མཉམ་སྦྱོར་ལའོ།

།དབང་གོང་མ་གཉིས་དང་མཉམ་སྦྱོར་དང༌། བརྟག་པ་གཉིས་པ་དང༌། འདུས་པ་གསུམ་ཐུན་མོང་དུ་བྱས་ཏེ་དོན་གྱིས་ཤེས་པར་བྱའོ།། །།བུམ་པའི་དབང་གི་རྣམ་པར་དབྱེ་བ་རྣམས་ནི་རྒྱུད་ཕྱི་མ་ལས་ཆོ་གའི་གྲངས་ཙམ་བཀོད་པས་འདིར་མ་བྲིས་སོ། །དབང་ངོ༌། །དེ་ལྟར་ན་དངོས་གཞིའི་ཆོ་ག་རྒྱས་པར་གསུངས་སོ། །དེ་ནས་མཇུག་གི་ཆོ་ག་ནི། དང་པོ་བླ་མའི་ཞབས་ལ་ཕྱག་འཚལ་ཏེ་ཡོན་དབུལ། བླ་མས་ལས་ཀྱི་ལྷག་ཆད་བསྐང་བའི་ཕྱིར་སྦྱིན་སྲེག་བྱ། དཀྱིལ་འཁོར་གྱི་ལྷ་ལ་མཆོད་ཅིང་བསྟོད། ཆོ་ག་ལྷག་པ་དང་མ་ཚང་བ་བཟོད་པར་གསོལ། ཧཱུྃ་ཞེས་བྱ་བས་བདག་ཉིད་བར་ཆད་ཞི་བར་བྱ་བའི་དོན་དུ་ལྷའི་ང་རྒྱལ་བརྟན་པར་བྱ། རྡོ་རྗེ་སེམས་དཔའི་ཡི་གེ་བརྒྱ་པའི་མཐར་མུཿབརྗོད་དེ་ཡེ་ཤེས་ཀྱི་དཀྱིལ་འཁོར་གྱི་ཙཀྲ་གཤེགས་སུ་གསོལ། །ཕུར་བུ་རྣམས་བཏོན་ནས་དྲི་ཞིམ་པོའི་ཆུས་བཀྲུས་ཏེ། དམ་ཚིག་གི་དཀྱིལ་འཁོར་གྱི་ཙཀྲ་སེ་གོལ་བརྡབ་ཅིང༌། ཛཿཧཱུྃ་བྃ་ཧོཿཞེས་བརྗོད་ཅིང་བདག་ཉིད་ཀྱི་སྙིང་གའི་ཧཱུྃ་ལ་བསྡུ། དེ་ནས་ཧཱུྃ་ཞེས་བརྗོད་དེ། རྡུལ་ཚོན་དང་མཆོད་རྫས་ལྷག་མ་རྣམས་རིན་པོ་ཆེའི་བུམ་པར་བསྡུས་ཏེ། དྲི་ཞིམ་པོའི་ཆུས་ཀྱང་བཀང་ལ་བཀྲ་ཤིས་ཀྱི་ཚིགས་སུ་བཅད་པ་གླུ་དང་བཅས་པས། དུང་ལ་སོགས་པའི་སྒྲས་རྒྱ་མཚོ་ཆེན་པོར་དོར་བར་བྱའོ། ། དེ་ལྟར་ན་སྔོན་དུ་བསྙེན་པ་ནས་བརྩམས་ཏེ། རྡུལ་ཚོན་ཆུ་བོ་ཆེན་པོར་དོར་བའི་བར་དང༌། དཀྱིལ་འཁོར་གྱི་ཆོ་ག་དངོས་ལ་ནུབ་གསུམ་དང༌། རྣམ་གཅད་དང་པོ་ས་གཞི་བཟུང༌། །གཉིས་པ་སྟ་གོན་གནས་པ་སྟེ། །ནུབ་གསུམ་པ་ལ་འཇུག་པར་བྱ། །ཞེས་གསུངས་པ་དང༌། སྦྱིན་སྲེག་གསུམ་པའི་ལུགས་ཀྱང་རྣམ་སྣང་སྒྱུ་འཕྲུལ་དྲ་བ་ལས་གསུངས་པས། མདོའི་ཆོ་ག་སྤྱིའི་ཆོ་ག་ཞེས་བྱ་བར་ཐམས་ཅད་མཁྱེན་པར་དགོངས་ནས་འདིར་རྒྱུད་རྣམས་ཐུན་མོང་གི་ཆོ་ག་སྦྱར་བ་ཁོང་དུ་ཆུད་པར་བྱའོ།། །།དངོས་སུ་ཕན་འདོགས་པ་ནི། རྡོ་རྗེ་མཁའ་འགྲོ་དང་དེ་ཉིད་འདུས་པར་རོ

༑ ༑ དཀྱིལ་འཁོར་སྒྲུབ་པ་ལ་བརྟེན་ནས། ལྷའི་རྣལ་འབྱོར་རྒྱས་པར་གསུངས་པ་ཡང་དབང་གི་མངོན་རྟོགས་དང་འབྲེལ་པར་མ་ཟད། མཆོག་གི་དངོས་གྲུབ་ཀྱི་སྒྲུབ་ཐབས་ཀྱང་འདི་ཉིད་ཀྱིས་ཤེས་པར་བྱ་བ་ཁོ་ན་ཡིན་ནོ། །ས་ཆེན་གྱིས་མཛད་པའོ།། །།རྫོགས་སོ། ། ས་ཆེན་ཀུན་དགའ་སྙིང་པོའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 248PAGE 249