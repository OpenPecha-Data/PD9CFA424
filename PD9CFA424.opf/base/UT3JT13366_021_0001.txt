ས་ཆར་བཀོད་པ། བྱམས་པའི་ཆོས་སྐོར་ཡན་ལག་དང་བཅས་པ་མགོར་རྗེ་བཙུན་བླ་མ་དམ་པ་དང་འཕགས་པ་བྱམས་པ་ལ་ཕྱག་འཚལ་ལོ། །ཞེས་ཡོད་པ། མི་གཡོ་བ་སྔོན་པོའི་སྒྲུབ་ཐབས་མགོར་བླ་མ་དང་རྗེ་བཙུན་མི་གཡོ་མགོན་ལ་ཕྱག་འཚལ་ལོ། །རྗེ་བཙུན་མི་གཡོ་བ་ཞེས་ཡོད་པ། འཕགས་པ་མི་གཡོ་བ་ཕྱག་བཞི་པའི་སྒྲུབ་ཐབས་མགོར་ཚིག་དེ་ཉིད་རྒྱ་སྐད་དང་བོད་སྐད་དུ་ཡོད་ཅིང་ཕྱག་བཞི་པ་འཕགས་པ་མི་གཡོ་བའི་སྒྲུབ་ཐབས་རྫོགས་སོའི་མཐའ་ཅན། དེའི་བསྟོད་པ་མགོར

༑ གང་གི་དྲིན་གྱིས་བདེ་འགྲོའི་འབྱོར་པ་དང༌། །ཞེས་ཡོད་པ། རྗེ་བཙུན་མ་རྣམ་པར་རྒྱལ་མའི་སྒྲུབ་ཐབས་སྟོང་མཆོད་དང་བཅས་པ་མགོར་རྗེ་བཙུན་མ་རྣམ་པར་རྒྱལ་མའི་སྒྲུབ་ཐབས་བཅོམ་ལྡན་འདས་མ་ཞེས་ཡོད་པ། གདུགས་དཀར་བསྒོམ་ཐབས་གཟུངས་བཀླག་ཐབས་དང་བཅས་པ་མགོར་བླ་མ་དམ་པའི་ཞབས་ལ་སྤྱྀ་བོས་ཕྱག་འཚལ་ལོ། །བཅོམ་ལྡན་འདས་མ་གཙུག་ཏོར་གདུགས་དཀར་མོ་ཅན་བསྒོམ་པར་འདོད་པས་ཞེས་ཡོད་པ། རི་ཁྲོད་ལོ་མ་ཅན་སྒྲུབ་ཐབས་གཟུངས་ཆོག་དང་བཅས་པ་མགོར་རྗེ་བཙུན་མ་རི་ཁྲོད་ལོ་མ་ཅན་གྱི་སྒྲུབ་པའི་ཐབས་ཞེས་ཡོད་པ། རི་ཁྲོད་མའི་སྒྲུབ་ཐབས་ཆོས་རྗེ་ས་སྐྱ་པའི་མན་ངག་ཡི་གེར་བཀོད་པའོའི་མཐའ་ཅན། དེའི་བསྟོད་པ་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །རྒྱལ་བ་ཀུན་གྱི་ཡེ་ཤེས་སྒྱུ་མ་ཡི། །ཞེས་ཡོད་པ། ཙུནྡའི་སྒྲུབ་ཐབས་རྒྱུད་ལས་བྱུང་བའི་རིམ་པ་མགོར་ཚིག་དེ་ཉིད་རྒྱ་སྐད་དང་བོད་སྐད་དུ་ཡོད་པ། སྲུང་བ་ལྔའི་དབང་ཆོག་གི་སྐོར་གཏོར་མ། བྱུར་བསལ ༑ དུག་དབྱུང་ ༑ དབང་ཆོག་གི་སྡོམ། དབང་བསྐུར་བ་དངོས་ཏེ་དེ་རྣམས་རྒྱས་པ་འོག་གླེགས་བམ་བ༵་པའི་ནང་ན་བཞུགས་ཀྱང་འདི་ཉིད་ཀྱི་སྔགས་རྣམས་ལ་འདྲ་མིན་མང་པོ་བྱུང་བ་ཕྱི་མོ་མང་པོ་ལ་གཏུགས་ནས་ཞུས་དག་ནན་ཆེར་བྱས་ཚེ་འདི་ལྟར་བྱུང་ལ། འོག་མ་ནི་བཀའ་དང་བསྟུན་པའི་ཞུ་དག་བགྱིས་པ་ཡིན་པས་གང་དག་དཔྱད་པར་བྱའོ། །ཕྱོགས་བཅུའི་མུན་པ་རྣམ་པར་སེལ་བའི་བཀྲ་ཤིས་དང༌། ཞར་བྱུང་རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ་འཕགས་པའི་དངོས་སློབ་ཤེས་རབ་གཞོན་ནུས་མཛད་པ་རྣམས་བཞུགས་སོ།། །།གླེགས་བམ་གསུམ་པ། ༼ བ ༽ པ་ལ་འཕགས་མ་འོད་ཟེར་ཅན་གྱི་སྒྲུབ་པའི་ཐབས་ཚིགས་བཅད་མ་མགོར་མིང་དེ་ཉིད་རྒྱ་སྐད་དང་བོད་སྐད་དུ་ཡོད་པ། མྱ་ངན་མེད་པའི་འོད་ཟེར་ཅན་གྱི་སྒྲུབ་ཐབས་བསྟོད་པ་དང་བཅས་པའི་མགོར་ལྷ་མོ་འོད་ཟེར་ཅན་སྒྲུབ་པའི་ཐབས་རྗཻ་བཙུན་མ་འོད་ཟེར་ཅན་ལ་ཕྱག་འཚལ་ལོ༷།

།ཕྲིན་ལས་འོད་ཀྱིས་ཞེས་ཡོད་པ། ཡང་དེའི་སྒྲུབ་ཐབས་བསྟོད་པ་བཅས་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །འཕགས་མ་འོད་ཟེར་ཅན་སྒྲུབ་པར་འདོད་པས་ཞེས་ཡོད་པ། འདི་སྐད་གཉིས་སྨྲ་བ་དུ་ལག་གི་ངོར་མཛད་པའོ། །ལྷ་མོ་འོད་ཟེར་ཅན་གྱི་སྦྱིན་སྲེག་གི་ཆོ་ག་མགོར་ཚིག་དེ་ཉིད་ཡོད་ཅིང་འདི་དང་གོང་གི་སྒྲུབ་ཐབས་གཉིས་ལོ་ཙཱ་བ་སཾ་གྷའི་དོན་དུ་མཛད་པ་ཡིན། དེའི་བསྟོད་པ་རྒྱས་པ་མགོར་བཅོམ་ལྡན་འདས་འོད་ཟེར་ཅན་མའི་བསྟོད་པ་ཞེས་ཡོད་པ། སྤྱན་མའི་སྒྲུབ་པའི་ཐབས་མགོར་ཚིག་དེ་ཉིད་རྒྱ་སྐད་དང་བོད་སྐད་དུ་ཡོད་པ། གཟའ་ཡུམ་གྱི་སྒྲུབ་ཐབས་མགོར་རྗེ་བཙུན་མ་གཟའ་ཐམས་ཅད་ཀྱི་ཡུམ་བསྒོམ་པར་འདོད་པས་ཞེས་ཡོད་པ། ཞར་ལ་སྔགས་ཀྱི་དག་བྱེད་ཅིག་ཀྱང་མ་དཔེ་ན་བྱུང་བ་བཞིན་བྲིས་ཡོད། འདོད་པའི་ལྷ་རྣམས་ལ་བསྟོད་པ་མགོར། རྒྱལ་བ་ཀུན་གྱི་ཐུགས་ལས་སྐྱེས་པའི་སྲས། །ཞེས་ཡོད་པ། རིག་མ་བཅུ་དྲུག་གི་མཆོད་པའི་ཚིག་ཚན་པ་གཉིས་ཀྱི་མགོར་ན་མོ་གུ་རུ་བཛྲ་དྷཱ་རཱ་ཡ། རྡོ་རྗེ་ལྷ་མོ་པི་ཝང་མ། །ཞེས་ཡོད་པ་དང༌། ན་མོ་བཛྲ་སཏྭཱ་ཡ། ཧཱུྃ་གི་ཡི་གེ་ལས་བྱུང་དཔལ་ལྷ་མོ། །ཞེས་ཡོད་པ། གསན་ཡིག་དབང་གི་རྒྱལ་པོར་ཆེ་བརྗོད་དང་མཆོད་གར་གསུངས་པ་དེ་ཡིན། སྲུང་བ་ལྔའི་སྡོམ་རིང་ཐུང་གཉིས་ཀྱི་མགོར། རིགས་ཀྱི་ཁྲོ་བོའི་ང་རྒྱལ་གྱིས། །ཞེས་དང་རྗེ་བཙུན་མ་རིག་པའི་རྒྱལ་མོ་ལྔ་ལ་ཕྱག་འཚལ་ལོ། །དེ་ནས་རིག་སྔགས་འཆང་བ་ཞེས་ཡོད་པ། དེའི་ མཚམས་གཅོད་མགོར་གནས་དང་ཡོ་བྱད་བྱིན་ཕབ་ནས་ཞེས་ཡོད་པ། དེའི་སྒྲུབ་ཐབས་བསྡུས་པ་མགོར་སྲུང་བ་ལྔའི་དཀྱིལ་འཁོར་གྱི་སྒྲུབ་པའི་ཐབས་ཞེས་ཡོད་པ ༑ དེའི་སྒྲུབ་ཐབས་རྒྱས་པ་མགོར་གོང་གི་ཚིག་དེ་ཉིད་ཡོད་པ། དེའི་བསྟོད་པ་མགོར་སྲུང་བ་ལྔའི་ལྷ་མོ་ལ་བསྟོད་པ་ཞེས་ཡོད་པ། ཡང་དེའི་དཀྱིལ་འཁོར་གྱི་ལྷ་ཚོགས་ལ་བསྟོད་པ་མགོར་སྲུང་བ་ལྔའི་དཀྱིལ་འཁོར་གྱི་ལྷ་ཚོགས་ཀྱི་བསྟོད་པ་ཞེས་ཡོད་པ།

འདི་སློབ་དཔོན་ཤཱནྟི་པས་མཛད་པ་ལ་འཕགས་པས་ཁ་སྐོང་མཛད་གསུང་ ༑ ཕྱོགས་ཀྱི་གཏོར་མ་མགོར་དེ་ནས་ཕྱོགས་ཀྱི་གཏོར་མ་གཏང་བའི་ཕྱིར་ཞེས་ཡོད་པ། གཟའ་སྐར་གྱི་གཏོར་མ་མགོར་གཟའ་དང་རྒྱུ་སྐར་ལ་མཆོད་ཅིང་གཏོར་མ་ཕུལ་ནས་འདི་སྐད་ཅེས་ཡོད་པ། བྱུར་བསལ་བ་དེ་ནས་དབང་བསྐུར་བའི་སྔོན་དུ་བྱུར་བསལ་བའི་ཕྱིར་ཞེས་ཡོད་པ། དུག་དབྱུང་བ། སངས་རྒྱས་ཀུན་གྱི་གཟི་བརྗིད་དང༌། །ཞེས་ཡོད་པ། རྒྱལ་བར་བྱེད་པ་མགོར་ན་མོ་བུདྡྷ་ཡ་ཞེས་ཡོད་པ། དབང་བསྐུར་བ་དངོས་མགོར་དེ་ནས་ཡོན་གྱི་བདག་པོས་མཎྜལ་ཕུལ་ལ་ཞེས་ཡོད་པ། འདི་ཡན་དཀོན་མཆོག་ལྷུན་གྲུབ་པའི་གསན་ཡིག་དབང་གི་རྒྱལ་པོ་གཉིས་ཀར་གཟའ་སྐར་གྱི་གཏོར་མ་སོགས་གསུངས་པས་སོགས་ཁངས་སུ་བསྡུས་པར་ངེས་ཤིང་ཕྱི་མོ་མང་པོ་ན་ཡང་དཔེ་ཚན་གཅིག་ཏུ་བྱས་འདུག དབང་བསྐུར་བའི་གཟུངས་ཕྱི་མ་མགོར་ཏདྱ་ཐཱ་ཨོཾ་གི་རི་གི་རི་ཞེས་ཡོད་པ། བདེན་པའི་སྟོབས་བརྗོད་པ་མགོར་བདེན་པ་དང་བདེན་པའི་མཆོག་གང་གིས་ཞེས་ཡོད་པ། ཤིས་པ་བརྗོད་པས་མགོར་ནད་པའི་ཟས་དང་སྐོམ་དང་ཞེས་ཡོད་པ་སྟེ་འདི་གཉིས་གོང་མའི་ཁར་ས་བཅད་བཅུ་བཞི་པ་དང་བཅོ་ལྔ་པ་འགྲིགས་ཀྱང་དཔེ་རྒྱུན་གཅིག་ལས་མ་བྱུང་བས་དཀོན་མཆོག་ལྷུན་གྲུབ་པའི་གསན་ཡིག་ན་ཐུས་མིན་སླར་དཔྱད། རྒྱུད་སྡེའི་དཀར་ཆག་མགོར་ན་མོ་གུ་རུ་བྷྱཿ ན་མཿ་ཤྲཱི་བྷཊྚཱ་ར་ཀ་བཛྲ་ངྷ་རཱ་ཡ་ཞེས་ཡོད་པ། མགོན་པོའི་སྒྲུབ་ཡིག་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །མཁྱེན་བརྩེའི་བདག་ཉིད་བླ་མ་དང༌།། ཞེས་ཡོད་པ། བདུད་རྩི་ལྔ་མཆོད་མགོར་བླ་མ་དམ་པའི་ཞབས་ལ་ཕྱག་འཚལ་ ལོ ༑ ༑ དགྲ་བགེགས་རྣམས་ནི་ཐམས་ཅད་ཀྱི། །ཞེས་ཡོད་པ། མགོན་པོའི་བསྟོད་ པ་མགོར་ན་མོ་གུ་རུ་བྷྱཿན་མཿ་ཤྲཱི་མ་ཧཱ་ཀཱ་ལཱ་ཡ། ཧཱུྃ་གང་གི་ཐུགས་ནི་དབྱིངས་ལས་མ་གཡོས་ཀྱང༌། །ཞེས་ཡོད་པ། གསན་ཡིག་དབང་གི་རྒྱལ་པོར་བསྟོད་པ་གཉིས་གསུངས་ཀྱང་འདི་ལས་མ་བྱུང་བས་ཡིག་སྐྱོན་ཡིན་ནམ་བརྟག

ལྕམ་དྲལ་གྱི་གཏོར་ཆོག་མགོར་བླ་མ་དམ་པའི་ཞབས་ལ་ཕྱག་འཚལ་ལོ། །དཔལ་རྡོ་རྗེ་ནག་པོ་ཆེན་པོ་དང་ཞེས་ཡོད་པ་ཇིམ་གྱིམ་ལ་ཕུལ་བ་གསུངས་པ་འདི་ཡིན། བཤགས་པ་མགོར་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་ཞེས་ཡོད་པ། གདོང་བཞི་བའི་བསྟོད་པ་མགོར་དཔལ་གདོང་བཞི་པའི་བསྟོད་པ་ཞེས་ཡོད་པ། ཛམྦྷ་ལ་སེར་པོའི་སྒྲུབ་ཐབས་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ ལོ ༑ ༑ འཕགས་པ་ཛམྦྷ་ལ་བསྒོམ་པར་ཞེས་ཡོད་པ། ཕྱོགས་བཞིའི་གཏོར་མ་མགོར་དཔལ་རྡོ་རྗེ་འཛིན་པ་ལ་ཕྱག་འཚལ་ལོ། །ཤར་ཕྱོགས་སུ་ལྷ་ཐམས་ཅད་པའི་གཏོར་མ་ཞེས་པ་ནས་བྱང་ཕྱོགས་སུ་བྱ་བ་གནོད་སྦྱིན་ཐམས་ཅད་པའི་གཏོར་མའི་ཆོ་ག་རྫོགས་སོའི་མཐའ་ཅན་ས་སྐྱ་པའི་ཉིན་ཞག་ཕྲུགས་གཅིག་ལ་ཐུགས་དམ་དུ་མཛད་པའི་གཏོར་མའི་རིམ་པ་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །ཆོས་རྗེ་ས་སྐྱ་པ་ཡབ་སྲས་ཀྱིས་ཉིན་ཞག་ཕྲུགས་གཅིག་ལ་ཞེས་ཡོད་པ། ཆ་གསུམ་གཏོར་མ་འབྲིང་པོ་མགོར་བགེགས་གཏོར་ནི། བསང་བ་ནས་ཞེས་ཡོད་པ། ཀླུ་གཏོར་མགོར་བླ་མ་དམ་པའི་ཞབས་ལ་ཕྱག་འཚལ་ལོ། །ཀླུ་གཏོར་གཏང་བར་འདོད་པས་ཞེས་ཡོད་པ། ཆུ་གཏོར་གཏང་བའི་རིམ་པ་མགོར་བླ་མ་དམ་པའི་ཞབས་ལ་ཕྱག་འཚལ་ལོ། །རྒྱུ་དང་ཚེགས་ཆུང་ཞིང་ཕན་ཡོན་དང་ཞེས་ཡོད་པ། བསྟོད་དབྱངས་རྒྱ་མཚོ་སྙན་ངག་རིན་པོ་ཆེའི་རྒྱན་རྣམ་པར་བཀྲ་བ་མགོར་ན་མོ་མཉྫུ་གྷོ་ཥཱ་ཡ་དང་ཚིག་སྔ་མ་དེ་ཉིད་ཡོད་པ། གསན་ཡིག་དབང་གི་རྒྱལ་པོར་ཆོས་རྗེ་ས་པཎ་ལ་བསྟོད་པ་གསུངས་པ་འདི་ཡིན། སངས་རྒྱས་བཅོམ་ལྡན་འདས་ཤཱཀྱ་ཐུབ་པའི་བསྟོད་པ་མགོར་ཚིག་དེ་ཉིད་ཡོད་ པ་འདི་དེ་བཞིན་གཤེགས་པའི་ཚེམས་མཆེ་བ་མཐོང་ཚེ་བསྟོད་པ་ཡིན། འཇམ་དཔལ་ལ་མཚན་དོན་གྱི་སྒོ་ནས་བསྟོད་པ་མགོར་ན་མོ་མཉྫུ་གྷོ་ཥཱ་ཡ། སྐྱབས་མཆོག་སངས་རྒྱས་ཀུན་གྱི་དངོས། །ཞེས་ཡོད་པ་ཚིགས་སུ་བཅད་པ་ཉི་ཤུ་ལྔ་ཡོད ༑ འཇམ་དཔལ་ལ་ཉེ་བར་བསྔགས་པ་མེ་ཏོག་གི་ཕྲེང་བ་མགོར་ན་མོ་གུ་རུ་མཉྫུ་གྷོ་ཥཱ་ཡ་ཤེས་བྱ་ཀུན་མཁྱེན་ཆོས་ཀྱི་རྒྱ་མཚོ་ཞེས་ཡོད་པ།

འཇམ་དབྱངས་ལ་རི་བོ་རྩེ་ལྔར་བསྟོད་པ་ནོར་བུའི་ཕྲེང་བ་མགོར་ན་མོ་མཉྫུ་ནཱ་ཐཱ་ཡ། རྒྱལ་བ་ཀུན་ གྱི་ཡེ་ཤེས་རྒྱ་མཚོར་འཁྲུངས། །ཞེས་ཡོད་པ། ཕྱག་མཚན་རི་མོའི་བསྟོད་ཚིག་ལ་སྤེལ་བ་མགོར་འཕགས་པ་འཇམ་དཔལ་གཞོན་ནུ་གྱུར་པ་ལ་ཕྱག་འཚལ་ལོ། ། བདེ་གཤེགས་ཐུབ་པས་ས་གསུམ་སྙན་པར་བསྒྲགས། །ཞེས་ཡོད་པ། འཇམ་དཔལ་བརྟན་པའི་འཁོར་ལོ་ལ་བསྟོད་པ་མགོར་ན་མོ་མཉྫུ་གྷོ་ཥཱ་ཡ། རྒྱལ་བ་ཀུན་གྱི་ཡེ་ཤེས་ལས་གྲུབ་པས། །ཞེས་ཡོད་པ། ཕྱག་འཚལ་དུ་ཕྱིན་པའི་ཚེ་རི་བོ་རྩེ་ལྔའི་རིགས་སོ་སོ་དང་མཐུན་པར་བསྟོད་པ་མགོར་ན་མོ་མཉྫུ་གྷོ་ཥཱ་ཡ། བྱམས་པའི་ལྟེ་བ་རབ་ཏུ་བརྟན་ཞིང་ཞེས་ཡོད་པ། ཨཱ་ནནྡ་ཀཱིརྟིའི་དོན་དུ་དཔའ་བོའི་འཁོར་ལོ་དྲིས་པ་མགོར་པཉྩ་སརྦ་ཏ་བི་ཀྲི་ཌཱ་ཞེས་ཡོད་པ། འཇམ་དཔལ་ལ་བསྟོད་པ་མགོར་ན་མོ་མཉྫུ་གྷོ་ཥཱ་ཡ། རྣམ་པ་སྣ་ཚོགས་ལོ་འདབ་ཀྱིས་བཀྲ་ཞེས་ཡོད་པ། སྐྱིད་གྲོང་གི་འཕགས་པ་ཝ་ཏི་ལ་མནལ་ལམ་དུ་བསྟོད་པ་མགོར་ན་མཿ ཤྲཱི་ལོ་ཀེ་ཤྭ་རཱ་ཡ་འཕགས་པ་འཇིག་རྟེན་མགོན་པོ་ཞེས་ཡོད་པ། བྱམས་པ་མགོན་པོ་ལ་བསྟོད་པ་མགོར། བྱམས་པའི་ཐུགས་ཀྱིས་བྱང་ཆུབ་ཐུགས་བསྐྱེད་ནས། ། ཞེས་ཡོད་པ། གནས་བརྟན་བཅུ་དྲུག་བསྟོད་པ་མགོར། དགྲ་བཅོམ་བློ་མཆོག་ དབང་དུལ་བ། །ཞེས་ཡོད་པ། ཡན་ལག་བཅུ་པ་མགོར་དུས་གསུམ་ཕྱོགས་ བཅུའི་འཇིག་རྟེན་དུ། །ཞེས་ཡོད་པ། ཡན་ལག་བདུན་པ་ཕྱག་མཆོད་སྡིག་བཤགས་བསྔོ་བ་དང་བཅས་པའི་ཚིགས་བཅད་མགོར། དུས་གསུམ་བདེ་བར་གཤེགས་པའི་སྐུ་གསུང་ཐུགས། །ཞེས་ཡོད་པ། སེམས་བསྐྱེད་ཀྱི་ཆོ་ག་བསྡུས་པ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །འོ་ཉིད་ཅག་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཞེས་ཡོད་པ། སྐྱབས་འགྲོ་སེམས་བསྐྱེད་བསྔོ་བ་དང་བཅས་པ་འབྲིང་དུ་བསྟན་པ་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །སྤྱྀར་བསྟན་པའི་གཞི་སྐྱབས་སུ་འགྲོ་བ་ཡིན་ཞེས་ཡོད་པ། ཡང་དེ་གསུམ་བསྡུས་པ་ཡུལ་སྐྱོང་མགོན་པོ་དཔལ་བཟང་གི་དོན་དུ་མཛད་པ།

སྐྱབས་འགྲོའི་རྣམ་གཞག་བོ་ལོད་ཀྱི་དོན་དུ་མཛད་པ། སྐྱབས་འགྲོ་སེམས་བསྐྱེད་དབང་བསྐུར་གྱི་བསླབ་བྱ་རྒྱལ་པོ་ཨ་རོག་ཆེ་ལ་ཕུལ་བ། རྒྱལ་པོ་ལ་གདམས་པའི་རབ་ཏུ་བྱེད་པ་མགོར་ཚིག་དེ་ཉིད་ཡོད་པ། དེའི་བསྡུས་དོན་མགོར་མཁྱེན་རབ་ཀྱི་ དབང་ཕྱུག་འཇམ་དཔལ་གཞོན་ནུར་གྱུར་པ་ཞེས་ཡོད་པ། ཐེག་པ་ཆེན་པོ་གསལ་བ་ཞེས་བྱ་བ་ཡི་གེའི་མ་མོ་ལ་སྤེལ་བའི་རབ་ཏུ་བྱེད་པ་མགོར་ཚིག་དེ་ཉིད་ཡོད་པ། དེའི་བསྡུས་དོན་མགོར་ན་མོ་མཉྫུ་གྷོ་ཥཱ་ཡ། ཐེག་པ་ཆེན་པོ་གསལ་བ་ལ་དོན་གསུམ་ཞེས་ཡོད་པ། ལས་འབྲས་གསལ་བའི་མེ་ལོང་ཚིགས་སུ་བཅད་པ་བཞི་བཅུ་པ་མགོར་མིང་དེ་ཉིད་ཡོད་པ། རྒྱལ་བུ་ཇི་བིག་དེ་མུར་ལ་གཏམ་དུ་བྱ་བ་ནོར་བུའི་ཕྲེང་བ་མགོར་ཚིག་དེ་ཉིད་ཡོད་པ། རྒྱལ་བུ་མངྒ་ལ་ལ་གཏམ་དུ་བྱ་བ་བཀྲ་ཤིས་ཀྱི་ཕྲེང་བ་མགོར་ཚིག་དེ་ཉིད་ཡོད་པ། རྒྱལ་བུ་ནོ་མོ་གན་ལ་སྤྲིང་བའྀ་རབ་ཏུ་བྱེད་པ་ཚིགས་སུ་བཅད་པ་བརྒྱ་རྩ་བརྒྱད་པ་མགོར་ཚིག་དེ་ཉིད་ཡོད་པ། རྒྱལ་པོ་ཧོ་ཀོའི་དོན་དུ་མཛད་པའི་ཐེག་པ་ཆེ་ཆུང་གི་ཆོས་ཀྱི་རྣམ་གཞག་མགོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདིར་རྒྱལ་པོ་ཧོ་ཀའི་དོན་དུ་ཞེས་ཡོད་པ། །རྒྱལ་བུ་དེ་གུས་བྷོ་ག་ལ་གདམས་པ་བདུད་རྩིའི་འབྱུང་གནས་མགོར་ཚིག་དེ་ཉིད་ཡོད་པ། རྒྱལ་བུ་དེ་མུར་བྷོ་ག་ལ་གདམས་པ་ཟླ་བའི་འོད་ཟེར་མགོར་ཚིག་དེ་ཉིད་ཡོད་པ། དཔོན་མོ་པུནྡ་རིའི་དོན་དུ་མཛད་པ་སྒྲུབ་པའི་རིམ་པ་རབ་ཏུ་གསལ་བ་མགོར་བླ་མ་དམ་པའི་ཞབས་ལ་ཕྱག་འཚལ་ལོ ༑ ༑ བདག་ལ་ཕྱི་དང་ནང་གི་ཞེས་ཡོད་པ། རྒྱལ་སྲས་ཇིམ་གྱིམ་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །དགེ་སློང་རྡོ་རྗེ་འཛིན་པ་འཕགས་པས་ཞེས་ཡོད་པ། ཡང་ཇིམ་གྱིམ་ལ་སྤྲིང་བ་གཉིས་ཀྱི་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །རང་བཞིན་སངས་རྒྱས་རིན་ཆེན་ཏེ ༑ ༑ ཞེས་པ་དང༌། བརྩེ་བའི་དབང་ཕྱུག་ཐམས་ཅད་མཁྱེན་པ་ཞེས་ཡོད་པ།

།ཨ་ཙ་ར་ལ་སྤྲྀང་བ་མགོར། མི་གང་དལ་བ་འབྱོར་པ་ཐོབ་གྱུར་ཅིང༌། །ཞེས་ཡོད་པ། དགེ་བའི་བཤེས་གཉེན་ལྡོང་སྟོན་གྱི་དོན་དུ་སྤྲིང་བའི་ཡི་གེ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གང་ལས་སངས་རྒྱས་ཆོས་ཚོགས་ཀུན་འབྱུང་ན། །ཞེས་ཡོད་པ། ཡེ་ཤེས་འབུམ་ལ་གདམས་པ་བདུད་རྩིའི་ཐིག་ལེ་མགོར་བསྟན་བཅོས་ཀྱི་མིང་དེ་ཉིད་ཡོད་པ། རིགས་པར་སྨྲ་བ་གྲགས་བཟང་ལ་སྤྲིང་བ་མགོར་ཚིག་དེ་ཉིད་ཡོད་པ། བདེན་པ་གཉིས་རྣམ་པར་ངེས་པ་མགོར་ཚིག་དེ་ཉིད་ཡོད་པ། ཟབ་མོ་སྣང་བ་ཞེས་བྱ་བའི་རབ་ཏུ་བྱེད་པ་མགོར་ཚིག་དེ་ཉིད་ཡོད་པ། ཕྱག་རྒྱ་ཆེན་པོ་ཉམས་སུ་ལེན་པའི་མན་ངག་མགོར་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །རྣམ་ཀུན་མཆོག་ལྡན་སྟོང་པ་ཉིད། །ཅེས་ཡོད་པ། དེའི་ཁྲིད་ཡན་ལག་བདུན་ལྡན་མགོར་ཕྱག་རྒྱ་ཆེན་པོ་ཉམས་སུ་བླང་བའི་མན་ངག་ཡན་ལག་བདུན་པ་ཞེས་ཡོད་པ། ཡན་ལག་བདུན་གྱི་གཏམ་མགོར་ཚིག་དེ་ཉིད་ཡོད་པ། དམ་ཆོས་པད་དཀར་གྱི་ཚིག་དོན་ལ་གཞན་གྱི་ལོག་པ་རྟོག་པ་དགག་པ་མགོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །དམ་པའི་ཆོས་པདྨ་དཀར་པོ་ལས་བྱུང་བའི་གསུང་རབ་ཀྱི་ཞེས་ཡོད་པ། བུ་མོ་རིན་ཆེན་གྱིས་ཞུས་པའི་མདོའི་དོན་ཡང་དག་པར་བསྡུས་པ་མགོར་ཐེག་པ་ཆེན་པོའི་མན་ངག་ཡང་དག་པར་བསྡུས་པ་ཞེས་ཡོད་པ། སྙིང་པོའི་སྡོམ། ཐབས་ལ་མཁས་པའི་སྡོམ། ཏིང་ངེ་འཛིན་གྱི་སྡོམ། བྱང་ཆུབ་སེམས་དཔའི་སའི་སྡོམ། སངས་རྒྱས་ཀྱི་སའི་སྡོམ་སྟེ་ཟབ་མོའི་མདོ་ལྔར་གྲགས་པའི་སྡོམ་རྣམས་ཀྱི་མགོར་སོ་སོའི་ཚིག་དེ་རྣམས་ཡོད་པ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་བསྡུས་དོན་མགོར། སངས་རྒྱས་ཆོས་ཚོགས་ཁམས་དང་བྱང་ཆུབ་དང༌། །ཞེས་ཡོད་པ། སྐྱོ་བའི་གཏམ་མགོར་ན་མོ་གུ་རུ་མཉྫུ་ནཱ་ཐཱ་ཡ། ཐུགས་ཀྱི་བང་མཛོད་ཡོན་ཏན་ནོར་བུས་གཏམས། །ཞེས་ཡོད་པ། ངན་པའི་སྤྱོད་ཚུལ་ལ་ཁྲེལ་བའི་གཏམ་མགོར་འདིར་སྨྲས་པ།

སྙིགས་མའི་དུས་འདིར་སྙིགས་མའི་ངང་ཚུལ་ཅན། །ཞེས་ཡོད་པ། ཐེག་པའི་རྣམ་པར་དབྱེ་བ་མགོར་ཚིག་དེ་ཉིད་ཡོད་པ། བསམ་གཏན་ཤེས་རབ་ཀྱི་དྲིས་ལན་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །མཁྱེན་པའི་དཀྱིལ་འཁོར་ལེགས་བཤད་འོད་ཟེར་ཅན ༑ ༑ ཞེས་ཡོད་པ། ཀ་སོགས་སུམ་ཅུ་ལ་སྤེལ་བའི་ཚིགས་བཅད་མགོར་ན་མོ་མཉྫུ་གྷོ་ཥཱ་ཡ། ཀ་ལ་པིངྐའི་དབྱངས་ལྟར་སྙན་གསུང་གིས། །ཞེས་ཡོད་པ། ལྡན་ཡུལ་དུ་སྐྱེས་པའི་སྟོན་པ་བརྩོན་འགྲུས་ཀྱི་དྲིས་ལན་མགོར་བླ་མ་དམ་པའི་ཞབས་ལ་ཕྱག་འཚལ་ལོ། །འདིར་དྲིས་པའི་ལན་ཅུང་ཟད་གདབ་པར་བྱ་སྟེ་ཞེས་ཡོད་པ། བྱང་ཆུབ་ལམ་གྱི་སྙིང་པོ་བསྒོམ་པའི་རིམ་པ་མགོར་ཚིག་དེ་ཉིད་ཡོད་པ། དྲན་པ་ གསོ་ཐབས་མགོར། གང་གི་བསོད་ནམས་ཡེ་ཤེས་ཚོགས་རྫོགས་པས། །ཞེས་ ཡོད་པ། གསན་ཡིག་དབང་གི་རྒྱལ་པོར་ལྟ་བ་སྟོན་པའི་ཚིགས་བཅད་གསུངས་པ་འདི་འདྲ། དབུས་གཙང་གི་དགེ་བའི་བཤེས་གཉེན་རྣམས་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །དགེ་ཚོགས་དཔག་མེད་རིན་ཆེན་ ལས་བསྒྲུབས་ཤིང༌། །ཞེས་ཡོད་པ། ཚ་རོང་བ་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གཉིས་མེད་ཐུགས་རྗེའི་དཀྱིལ་འཁོར་རྒྱ་ཆེ་ ཞིང་ ༑ ༑ ཞེས་ཡོད་པ། སྡོམ་བརྩོན་ཞིག་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཆོས་དབྱིངས་རྒྱ་མཚོའི་དབུས་སུ་ལེགས་འཁྲུངས་ ཤིང་

༑ ༑ ཞེས་ཡོད་པ། ཟབ་མོ་ཉམས་སུ་ལེན་ཚུལ་མདོར་བསྡུས་མགོར་བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །རྟག་ཏུ་འཆི་བ་བསམ་པར་བྱ། །ཞེས་ ཡོད་པ། རྒྱལ་བུ་ཇི་བིག་དེ་མུར་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཀུན་ནས་བརྩེ་བའི་ཐུགས་མངའ་བ། །ཞེས་ཡོད་པ། ཡང་ དེ་ལ་སྤྲིང་བ་མགོར། ཡེ་ཤེས་དཀྱིལ་འཁོར་རབ་རྒྱས་ཤིང༌། །ཞེས་ཡོད་པ། ཡི་ གྱང་ཇུས་གླེགས་བམ་བསྒྲུབས་པ་ལ་བསྔགས་པ་མགོར། ན་མོ་གུ་རུ་རཏྣ་ཏྲ་ཡཱ་ཡ ༑ དཔལ་ཀུན་གྱི་ནི་འབྱུང་གནས་ཏེ། །ཞེས་ཡོད་པ། རྒྱལ་བུ་བྱང་ཆུབ་སེམས་དཔའ་ལ་གནང་བའི་བཀའ་ཡིག་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཟག་པ་མེད་དབྱིངས་ནམ་མཁའི་ཁམས། །ཞེས་ཡོད་པ། རྒྱལ་བུ་ཨལྒོ་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། བསོད་ནམས་རྒྱ་མཚོའི་དབུས་སུ་ལེགས་འཁྲུངས་པ། །ཞེས་ཡོད་པ། རིན་ཆེན་པཀྵི་ལ་སྤྲིང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཡེ་ཤེས་ཆེན་པོའི་དཀྱིལ་འཁོར་རབ་རྒྱས་ཤིང༌། །ཞེས་ཡོད་པ། བྲམ་ཟེའི་པཎྜི་ཏ་ལཀྵྨཱི་ཀ་ར་ལ་སྤྲིང་བ་མགོར་བླ་མ་དང་དཀོན་གསུམ་ལ་ཕྱག་འཚལ་ལོ། །དགེ་སློང་བློ་གྲོས་ཀྱི་མིང་དང་ལྡན་པ་ཞེས་ཡོད་པ། ཤོང་སྟོན་ལོ་ཙཱ་བ་ལ་སྤྲིང་བ་བླ་མ་འཕགས་པས་ཞེས་ཡོད་པ། རྭ་དབོན་ལ་སྤྲིང་བ་མགོར། གཞུང་ལུགས་བརྒྱ་ཕྲག་དུ་མའི་ཆུ་ཀླུང་དང༌། །ཞེས་ཡོད་པ། འཕགས་པ་རལ་གྲི་ལ་སྤྲིང་བ་མགོར། མཁའ་དབྱིངས་དག་པ་སྐྱེ་རྒུའི་སྒྲོན་མེའི་དཔལ། །ཞེས་ཡོད་པ། སྤྱི་འུ་ལྷས་པ་བཤེས་གཉེན་རིན་ཆེན་ལ་བསྐུར་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གདོད་ནས་ཉེར་ཞི་ཞི་བའི་ལམ་གྱིས་ཞེས་ཡོད་པ། ཆག་ལོ་ཙཱ་ བ ༑ དབུས་གཙང་གི་མཚན་ཉིད་པ་སྤྱྀ། དབུས་ཀྱི་བཀའ་གདམས་པ་སྤྱྀ། སྟག་ལུང་བ། དབུས་ཀྱི་སྒོམ་ཆེན་པ་སྤྱི་རྣམས་ལ་རིམ་པ་བཞིན་དུ་མ་ཆགས་ལོ་བདག་ཅེས་པ་དང༌། དམིགས་མེད་ཐུགས་རྗེའི་ཞེས་པ་དང༌། ཇི་བཞིན་གཟིགས་པས་ཞེས་པ་དང༌།

སྲིད་དང་ཞི་བའི་ཞེས་པ་དང༌། ཏིང་ངེ་འཛིན་དང་ཞེས་པ་རྣམས་ཀྱི་དབུ་ཅན། རྒྱལ་བུ་ཇི་བིག་དེ་མུར་ལ་སྤྲིང་བ་གསུམ་གི་མགོར་ཡེ་ཤེས་དཀྱིལ་འཁོར་ཞེས་པ་དང༌། སྤྲོས་པ་མེད་པའི་ཞེས་པ་དང༌། མཚན་དཔེའི་དཔལ་ཞེས་བྱ་བ་རྣམས་རིམ་པས་ཡོད་པ། དཔོན་མོ་དུ་གལ་དུར་མི་ལ་བསྐུར་བ་གཉིས་ཀྱི་མགོར་དཔལ་ལྡན་ཡོན་ཏན་ཞེས་པ་དང༌། ཆོས་ཀྱི་དབྱིངས་ལས་ཞེས་ཡོད་པ། རྒྱལ་བུ་ཇིམ་གྱིམ། ཧོ་ཀོ གྲགས་བཟང༌། སྟོན་གཞོན་རྣམས་ལ་སྤྲིང་བའི་མགོར་འདིར་སྨྲས་པ། དེང་སང་འདི་ན་ཞེས་པ་དང༌། སྟོབས་སོགས་ཡོན་ཏན་ཞེས་པ་དང་ ༑ མདངས་དང་དྲི་རོ་ཞེས་པ་དང༌། བློ་ཆེ་རློམ་ཆེ་ཞེས་བྱ་བ་རྣམས་རིམ་པས་ཡོད་པ། གོས་དར་ལྔ་སྟོང་དང་དགུ་བརྒྱ་བཞི་བཅུ་ཕུལ་བའི་དུས་ཀྱི་མཆོད་བརྗོད་དང་བསྔོ་བ་མགོར། ཆོས་ཀྱི་དབྱིངས་ཀྱི་མཁའ་ལས་མངོན་འཕགས་ ཤིང་ ༑ ༑ ཞེས་ཡོད་པ། ཚེ་དཔག་མེད་ལ་བསྟོད་པ་མགོར། སྣ་ཚོགས་འདབ་རྒྱས་ཆུ་སྐྱེས་ཞེས་བྱ་བ་ཡོད་པའི་ཤློ་ཀ་གཅིག ཡང་འདི་ལ་མ་དམིགས་ཞེས་པ་དང༌། ཡན་ལག་དྲུག་ཅུས་ཞེས་པའི་ཚིགས་བཅད་འཐོར་བུ་གཉིས། མགོན་གཡག་ལ་བསྔགས་པ་མགོར། གང་ལུས་ཆར་སྤྲིན་ཕུང་པོ་ནི། །ཞེས་ཡོད་པ། གསན་ཡིག་དབང་གི་རྒྱལ་པོར་གླང་པོ་ཆེ་ལ་བསྔགས་པ་གསུངས་པ་འདི་ཉིད་ལ་ཡིག་སྐྱོན་ཞུགས་པ་འདྲ། ཆང་ལ་བསྔགས་པའི་རབ་ཏུ་བྱེད་པ་བདུད་རྩིའི་བུམ་པ་མགོར་ཁྲོ་བོའི་རྒྱལ་པོ་བདུད་རྩི་འཁྱིལ་པ་ལ་ཕྱག་འཚལ་ལོ། །ས་ཡི་སྙིང་པོ་འགྲོ་བའི་ཉེར་འཚོ་དང༌། །ཞེས་ཡོད་པ། མཆོད་འོས་ལ་བསྔགས་པ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གང་ལས་སངས་རྒྱས་ཆོས་ཚོགས་ཞེས་ཡོད་པ ༑ ལྔ་བསྡུས་སྒྲ་གཅན་གཟའ་ལྔ་དང་བཅས་པའི་རྩིས་གཞི་རིན་པོ་ཆེའི་འོད་ཟེར་དྲི་མ་མེད་པ་མགོར་བླ་མ་དམ་པའི་ཞབས་ཀྱི་པདྨོར་གུས་པས་ཕྱག་འཚལ་ལོ ༑ ༑ སྲིད་དང་མྱ་ངན་འདས་པའི་གཙོ། །ཞེས་ཡོད་པ། ཉི་ཁྱིམ་འཕོ་བའི་ངེས་པ་མགོར ༑ གསལ་ཞིང་ཐོགས་མེད་མྱུར་དུ་འཇུག །ཅེས་ཡོད་པ།

དཔལ་དུས་ཀྱི་འཁོར་ལོའི་རྩིས་དུས་གསལ་བའི་སྒྲོན་མེ་མགོར་ཚིག་དེ་ཉིད་རྒྱ་སྐད་དང་བོད་སྐད་དུ་ཡོད་པ། དེའི་དོན་ཡང་དག་པར་བསྡུས་པ་མགོར་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། །རབ་བྱུང་སོགས་བསྡོམས་བཅུ་གཉིས་ཞེས་ཡོད་པ། གདོད་མའི་དུས་གསལ་བར་བྱེད་པ་ཞེས་བྱ་བའི་རྩིས་མགོར་ཚིག་དེ་ཉིད་ཡོད་པ། རྩིས་ཀྱི་གཙུག་ལག་དང་མཐུན་པར་ངེས་པ་ཞེས་བྱ་བ་མགོར་འཇམ་པའི་དབྱངས་ལ་ཕྱག་འཚལ་ལོ། །མཁྱེན་པའི་ཉི་འོད་རབ་གསལ་ཞིང༌། །ཞེས་ཡོད་པ། དྷྲཱུ་བ་གཉིས་པའི་རྩིས་མགོར། ན་མོ་གུ་རུ་རཏྣ་བྷཊྚཱ་ར་ཀཱ་ཡ། གང་གི་ཐུགས་རྗེས་འགྲོ་ཀུན་རབ་བཟུང་ནས། །ཞེས་ཡོད་པ། ལོ་བདག་ཉི་ཤུ་རྩ་གཉིས་ཀྱི་རྩིས་མགོར། མཁྱེན་པས་ཤེས་བྱ་ཀུན་གཟིགས་ནས། །ཞེས་ཡོད་པ། རྟེན་ཅིང་འབྲེལ་བར་འབྱུང་བའི་གཙུག་ལག་གི་དེ་ཁོ་ན་ཉིད་རིན་པོ་ཆེའི་སྒྲོན་མ་མགོར་ཚིག་དེ་ཉིད་རྒྱ་སྐད་དང་བོད་སྐད་དུ་ཡོད་པ། ཆོས་འཁོར་དུས་ཀྱི་བསྟན་རྩིས་མགོར་སངས་རྒྱས་བལྟམས་པའི་དུས་ལ་སོགས་ནས་ཞེས་ཡོད་པ། སངས་རྒྱས་ཀྱི་དུས་ཆེན་བཞིའི་ངོས་འཛིན་མགོར་ཐམས་ཅད་མཁྱེན་པ་ལ་ཕྱག་འཚལ་ལོ། །སངས་རྒྱས་བཅོམ་ལྡན་འདས་དགའ་ལྡན་ནས་ཞེས་ཡོད་པ། བདེ་བར་གཤེགས་པའི་གསུང་རབ་ འགྱུར་རོ་འཚལ་བཞེངས་ བཞེངས་པ་པོ་ཇིམ་གྱིམ་ཡིན། པའི་གསལ་བྱེད་སྡེབ་སྦྱོར་གྱི་ རྒྱན་རྣམ་པར་བཀྲ་བ་མགོར་ཚིག་དེ་ཉིད་ཡོད་པ། དམ་པའི་ཆོས་རིན་པོ་ཆེ་ཤིན་ཏུ་རྒྱས་པའི་སྡེ་སྣོད་བཞེངས་པའི་ཚུལ་བསྟན་པའི་རབ་ཏུ་བྱེད་པ་མགོར་ཚིག་དེ་ཉིད་ཡོད་པ། གསན་ཡིག་དབང་གི་རྒྱལ་པོར་ཇིམ་གྱིམ་གསུངས་པ་འདི་ཡིན། དཀོན་མཆོག་ལྷུན་གྲུབ་པའི་གསན་ཡིག་དབང་གི་རྒྱལ་པོ་གཉིས་ཀར་གཉིས་ཡོད་གསུངས་ཀྱང་གཅིག་ལས་དཔེ་མ་རྙེད། མངྒ་ལ་ཡབ་ཡུམ་གྱིས་རྒྱས་འབྲིང་བསྡུས་གསུམ་དང་ཕལ་པོ་ཆེ་བཞེངས་པ་ལ་བསྔགས་པ་མགོར་ཆོས་རིན་པོ་ཆེ་ཉེ་བར་བཞེངས་པའི་མཚོན་བྱེད་ཀྱི་རབ་ཏུ་བྱེད་པ་ཞེས་ཡོད་པ།

ཇི་བིག་དེ་མུར་ གྱིས་ཕལ་པོ་ཆེ། གསེར་འོད་དམ་པ། སྟོང་ཕྲག་བརྒྱ་པ་རྣམས་བཞེངས་པའི་ མཚོན་བྱེད་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །ཐུགས་ རྗེའི་ཐུགས་ནྀ་ཀུན་ནས་རྣམ་དག་ཅིང༌། །ཞེས་ཡོད་པ་དང༌། རྒྱལ་པོ་ཨ་རོག་ཆེས་འབུམ་བཞེངས་པའི་མཚོན་བྱེད་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །སྲིད་ཞིའི་བདེ་ལེགས་མ་ལུས་འབྱུང་བའྀ་གཞི། །ཞེས་ཡོད་པ། གོ་པེ་ལས་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད་མགོར་གསུང་རབ་རིན་པོ་ཆེ་རྣམ་པར་དཀོད་པའི་མཚོན་བྱེད་ཅེས་ཡོད་པ། དགེ་འདུན་བཟང་པོ་སོགས་ཀྱི་ཡུམ་རྒྱས་འབྲིང་བསྡུས་གསུམ་བཞེངས་པའི་མཚོན་བྱེད་མགོར་བླ་མ་དང་དཀོན་མཆོག་གསུམ་ལ་སྤྱྀ་བོས་གུས་པས་ཕྱག་འཚལ་ཞིང་སྐྱབས་སུ་མཆིའོ།། ཆོས་ཀྱི་དབྱིངས་ལས་ཞེས་ཡོད་པ། རིན་ཆེན་དཔལ་གྱིས་འབུམ་བཞེངས་པ་ལ་བསྔགས་པ་མགོར་ཆོས་བཞེངས་པའི་མཚོན་བྱེད་ཉེ་བར་བཀོད་པ་ཞེས་ཡོད་པ། ཟིན་ཤིང་གི་སྟོན་པ་བཅུ་བདུན་ཡང་དག་པའི་རིགས་པས་ཕམ་པར་བྱས་ཏེ་རབ་ཏུ་བྱུང་བའི་ཚེ་སྦྱར་བའི་ཚིགས་བཅད་མགོར་བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། །ཡོད་དང་མེད་པ་ལ་སོགས་པ། །ཞེས་ཡོད་པ། ཐེག་ པ་ཆེན་པོའི་སློབ་དཔོན་དང་སློབ་མས་ལམ་ཉམས་སུ་བླང་བའི་ཚུལ་གྱི་རྣམ་ དབྱེ་བསྟན་པ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །གཙང་ མཁས་རབ་བརྟན་བྱམས་པར་ལྡན། །ཞེས་ཡོད་པ། ཆོས་རྗེ་བདེ་བར་གཤེགས་དུས་དབུས་གཙང་གི་དགེ་བའི་བཤེས་གཉེན་རྣམས་ལ་སྤྲིང་བ་མགོར། དུས་གསུམ་བདེ་བར་གཤེགས་པ་ཆོས་ཀྱི་སྐུ། །ཞེས་ཡོད་པ། ཁྲོ་ཕུ་ལོ་ཙཱ་བ་ལ་བསྐུར་བ་དང་གདམས་པ་གཉིས་མགོར། དཔལ་ལྡན་ཉིན་མོར་བྱེད་པའི་གཟི་ལྡན་ ཞིང་ ༑ ༑ ཞེས་པ་དང༌། མཁྱེན་པའི་དཀྱིལ་འཁོར་ལེགས་བཤད་འོད་ཟེར་གྱིས། ། ཞེས་ཡོད་པ། ལས་ཆོག་རྒྱས་བསྡུས་གཉིས་ཀྱི་མགོར་ཐམས་ཅད་མཁྱེན་པ་ལ་ཕྱག་འཚལ་ལོ། །མཁན་པོ་དང་སློབ་དཔོན་དང་དགེ་འདུན་རྣམས་ཞེས་ཡོད་པ།

བསྙེན་གནས་ཀྱི་ཆོ་ག་མགོར་བླ་མ་དམ་པའི་ཞབས་ལ་ཕྱག་འཚལ་ལོ། །བསྙེན་གནས་ཀྱི་སྡོམ་པ་འབོགས་པའི་ཚུལ་ནི་ཞེས་ཡོད་པ། གསན་ཡིག་དབང་གི་རྒྱལ་པོ་འདི་གསལ་ཁ་མེད་ཀྱང་ཕྱི་མོ་ཐམས་ཅད་ན་གོང་གི་ལས་ཆོག་དང་འབྲེལ་ནས་འདུག་པས་ལུང་རྒྱུན་ཡོད་པ་འདྲ། རྒྱལ་པོ་ཡབ་སྲས་ཀྱིས་མཆོད་རྟེན་བཞེངས་པ་ལ་བསྔགས་པའི་སྡེབ་སྦྱོར་དཎྜ་ཀ་མགོར་ན་མོ་གུ་རུ་རཏྣ་ཏྲ་ཡཱ་ཡ། དཔལ་དང་ལྡན་ཞིང་ཞེས་ཡོད་པ། གསན་ཡིག་དབང་གི་རྒྱལ་པོར་རྒྱལ་བུ་ཇིམ་གྱིམ་སོགས་ལ་བསྔགས་པ་གསུང་པ་འདི་ཡིན། བསྔགས་པར་འོས་པའི་རབ་ཏུ་བྱེད་པ་མགོར་ཚིག་དེ་ཉིད་ཡོད་པ། གསན་ཡིག་དབང་གི་རྒྱལ་པོར་ཧོར་གྱི་རྒྱལ་རབས་ལྔ་པ་རྒྱལ་པོ་གོ་པེ་ལ་ལ་བསྔགས་པར་གསུངས་པ་འདི་ཡིན། བོད་ཀྱི་རྒྱལ་རབས་ལ་བསྔགས་པའི་ཚིགས་བཅད་མགོར་གང་གི་སྲིད་གསུམ་རྒྱ་མཚོའི་ཞེས་ཡོད་པ། གསན་ཡིག་དབང་གི་རྒྱལ་པོར་ཇིམ་གྱིམ་ལ་བསྟོད་པ་གསུངས་པ་འདི་ཡིན། བོད་ཀྱི་རྒྱལ་རབས་མགོར། སྲོང་བཙན་སྒོམ་པོ་མེ་མོ་གླང་ལ་འཁྲུངས། །ཞེས་ཡོད་པ། ལུང་དང་བརྒྱུད་པ་སྣ་ཚོགས་ཀྱི་གསན་ཡིག་མགོར། ཨོཾ་སྭསྟི་སིདྡྷཾ། རྡོ་རྗེ་འཆང་ཞེས་ཡོད་པ། སློབ་དཔོན་བསོད་ནམས་སེང་གེའི་སྤྱན་སྔར་འཕྲིན་དུ་ཞུ་བ་མགོར་བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །བླ་མ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཞེས་ཡོད་པ། གྲགས་པ་རིན་ཆེན་གྱི་ཞུས་ལན་མགོར་དཔལ་མཆོག་བླ་མ་དམ་པའི་ཞབས་ལ་ཕྱག་འཚལ་ལོ། །སྡེ་སྣོད་ འཛིན་པ་གྲགས་པ་རིན་ཆེན་གྱིས། །ཞེས་ཡོད་པ། རྒྱལ་བུ་བྱང་ཆུབ་སེམས་དཔའ་ཁྱུ་མཆོག་སྐྱོང་ལ་བཀའ་སྒོ་གནང་བ་མགོར་བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། །བླ་མ་དམ་པ་བརྒྱུད་པ་དང་ཞེས་ཡོད་པ། གུར་མགོན་གྱི་རྗེས་གནང་མགོར་བླ་མ་དམ་པ་རྣམས་ལ་ཕྱག་འཚལ་ལོ། །ཐོག་མ་ཁོ་ན་མཁའ་འགྲོ་དང་ཆོས་སྐྱོང་ཞེས་ཡོད་པ། རྒྱལ་པོ་གོ་པེ་ལ་སྲས་དང་བཙུན་མོར་བཅས་པ་ལ་བདེ་ལེགས་སུ་བྱ་བའི་བཀྲ་ཤིས་ཀྱི་ཚིགས་སུ་བཅད་པ།

ཤིང་ཡོས་དཔལ་ལྡན་མ། མེ་འབྲུག་བསོད་ནམས་མ། མེ་སྦྲུལ་དཔལ་འབྱུང་མ། ས་རྟ་བཀྲ་ཤིས་ མ ༑ འདིར་ལུག་སྤྲེལ་གཉིས་ལ་མི་སྣང༌། ལྕགས་བྱ་ཚེ་དང་ཡེ་ཤེས་མ། ཆུ་ཁྱི་འགྲོ་བ་མ། ཆུ་ ཕག་བདེ་ལེགས་མ། ཤིང་བྱྀ་གང་མཉེས་མ། ཤིང་གླང་བྱང་སེམས་མ། མེ་སྟག་ཧེ་རུ་ཀ་དཔལ་མ། མེ་ཡོས་རྒྱལ་མཚན་རྩེ་མོ། ས་འབྲུག་ཇི་སྙེད་མ༌། ས་སྦྲུལ་རྒྱལ་བ་མ། ལྕགས་རྟ་བཀྲ་ཤིས་མ། ལྕགས་ལུག་ཆོས་ཉིད་མ། ཆུ་སྤྲེལ་སྐྱོབ་པ་མ ༑ ཆུ་བྱ་དངོས་གྲུབ་མ། ཤིང་ཁྱི་ས་དབང་མ། ཤིང་ཕག་བླ་མེད་མ། མེ་བྱི་དངོས་གྲུབ་མ། མེ་གླང་དོན་གྲུབ་མ། ས་སྟག་གང་ལ་བཀྲ་ཤིས་མ། ས་ཡོས་གང་དྲིན་མ། ལྕགས་འབྲུག་ཐུབ་དབང་ཆོས་རྒྱལ་མ་རྣམས་ཏེ་ལོ་གསར་གྱི་ཚེ་གནང་བའི་བཀྲ་ཤིས་ཉེར་གསུམ་མ། །ཡང་དཔལ་ལྡན་ཁྱེད་སྐུ་ལྷུན་པོ་ལྟར་བརྟན་ ཞིང་ ༑ ༑ ཞེས་བྱ་བའི་བཀྲ་ཤིས་ཤློ་ཀ་གཅིག་རྣམས་བཞུགས་སོ།། །།འདི་དག་གི་གོ་རིམ་བསྒྲིགས་པའི་གཞི་ནི་ངོར་ཆེན་རྡོ་རྗེ་འཆང་གི་གསན་ཡིག་རྒྱ་མཚོ་དང༌། གློ་བོ་སྨོན་ཐང་གི་རྒྱལ་པོས་གོང་མ་ཡབ་སྲས་གསུམ་གྱི་བཀའ་འབུམ་བཞེངས་པའི་དཀར་ཆག་རྡཽ་རྗེ་འཆང་གིས་མཛད་པ་དང༌། དཀོན་མཆོག་ལྷུན་གྲུབ་པའི་གསན་ཡིག་ཐུབ་བསྟན་རྒྱས་པའི་ཉིན་བྱེད་དང༌། འཇམ་མགོན་སངས་རྒྱས་ཕུན་ཚོགས་པའི་གསན་ཡིག་དབང་གི་རྒྱལ་པོ་རྣམས་ལ་ཞིབ་ཏུ་གཏུགས་ཚེ། སྔ་ཕྱིའི་གོ་རིམ་འདྲ་མིན་དང་ཆོས་ཚན་མང་ཉུང་སོགས་ཀྱི་ཁྱད་པར་འགའ་རེ་མཆིས་ཀྱང༌། འདིར་སྔོན་གྱི་བཀའ་འབུམ་ཕལ་ཆེར་དཀོན་མཆོག་ལྷུན་གྲུབ་པའི་གསན་ཡིག་དང་མཐུན་ཤས་ཆེ་བ་བྱུང་བས་འགའ་ཞིག་དེ་ཉིད་གཞིར་བཞག ད་ལྟའི་ལུང་རྒྱུན་དཔལ་མཆོག་ནས་སངས་རྒྱས་ཕུན་ཚོགས་པས་གསན་པ་འདི་ཉིད་ཁྱབ་ཆེ་བ་སྣང་ཡང༌། དཀོན་མཆོག་ལྷུན་གྲུབ་པའི་དེ་དང་སྔ་ཕྱིའི་གོ་རིམ་དང་ཆོས་ཚན་མང་ཉུང་དང༌། བསྟན་བཅོས་ཀྱི་མིང་བཟུང་ཡང་འགའ་ཞིག་གཞུང་ཚིག་དང༌། འགའ་ཞིག་ཁ་བྱང་ལས་དྲས་ནས་བཏགས་པ་སོགས་ཀྱིས་ལས་དང་པོ་པས་ངོས་ཟིན་དཀའ་བར་འདུག་ཀྱང༌།

འདིར་གོང་འོག་ཐམས་ཅད་ཀྱི་ཁྱད་པར་ངོས་གཟུང་སླ་བའི་ཆེད་དུ་ངོར་ཆེན་རྡོ་རྗེ་འཆང་ལ་སོགས་པའི་བླ་མ་གོང་མ་རྣམས་ཀྱི་གསན་ཡིག་ཐམས་ཅད་ཕྱོགས་གཅིག་ཏུ་བསྡོམས་ནས་སྒོ་ཁྱིམ་ལ་ཨཾ་གི་དགུ་པའི་མཚན་མ་ཡོད་པ་རྣམས་དེད་པས་ ངོར་ཆེན་རྡོ་རྗེ་འཆང་གི་གདན་ས་དགུ་ལ་དཀོན་མཆོག་ལྷུན་གྲུབ་པས་གསན་ལྟར་རྟོགས་པ་དང༌། ཨཾ་གི་ཉེར་བཞི་པའི་མཚན་མ་ཡོད་པ་རྣམས་དེད་པས་གདན་ས་ཉེར་བཞི་པ་སངས་རྒྱས་ཕུན་ཚོགས་པས་གསན་ལྟར་རྟོགས་པར་འགྱུར་ལ ༑ གཞན་པཎ་ཆེན་ནམ་མཁའ་དཔལ་བཟང༌། མཁས་གྲུབ་དཔལ་ལྡན་དོན་གྲུབ ༑ ངག་དབང་བརྟན་པའི་རྡོ་རྗེ། མཁན་ཆེན་བཟང་པོ་རྒྱལ་མཚན་སོགས་ ཀྱིས་གསན་པའི་ལུང་རྒྱུན་ནི་བརྒྱུད་པའི་ཁ་སྐོང་མ་གཏོགས་པ་ཡན་ཆད་དཀོན་མཆོག་ལྷུན་གྲུབ་པའི་གསན་ཡིག་ཇི་ལྟ་བ་བཞིན་ཡིན་ནོ། །རྟགས་གང་ཡང་མེད་པ་རྣམས་ནི་གསན་ཡིག་ན་མེད་ཀྱང༌། གླེགས་བམ་གྱི་གྲས་སུ་སྔར་ཡོད་པ་དང་ཕྱིས་རྙེད་པ་གསར་འཛུད་ཞུས་པ་རྣམས་ཡིན་པས། སླར་འདི་དག་གི་ལུང་རྒྱུན་བརྒྱུད་པ་ཡིད་ཆེས་པ་ལས་བཙལ་ཏེ་རྒྱ་ཆེར་སྤེལ་དགོས་སོ་ཞེས་པའི་དོན་ཡིན་ནོ ༑ ༑ སྨས་པ། རྒྱས་བཤད་དཀར་ཆག་ངོས་སུ་ཕྲ་ཞིབ་ཆོས། །གཏན་ལ་འབེབས་ནུས་རིག་པ་བདག་མེད་རྫུན། །ཡང་ན་ཤེས་རབ་རང་རྩལ་མ་འགགས་གདངས།། ཤེས་བྱའི་གནས་ལ་ཆགས་བྲལ་ཙམ་ཞིག་ངེས། །གསུང་རབ་དད་པའི་མེ་ལྕེས་ ཡིད་ཀྱི་ཆུ། །བསྐོལ་བའི་ཤུགས་ཀྱིས་མིང་ཚིག་ཡི་གེའི་ཚོགས། །འདུས་པའི་དབའ་རླབས་ལང་ལིང་འཕྱུར་བའི་རྩེར། །དཀའ་གནས་ལྦུ་དཀར་འཛུམ་པའི་ ལྟད་མོ་བྱུང༌། །འདི་མཐོང་རྒྱུས་མེད་མགོ་བོ་འཁོར་བྱེད་པའི། །རྨོངས་པ་སྐྱེངས་ཏེ་མ་བཟོད་འདྲིས་ཆེ་བའི། །གྲོགས་འདིས་ད་ནས་བདག་ཅག་སྤངས་སོ་ཞེས། ། སྐྱོ་བའི་ཟོལ་གྱིས་ཡུལ་གཞན་འཁྱམས་པ་བཞིན། །བར་སྐབས་ཀྱི་ཚིགས་སུ་ བཅད་པའོ།། །།གསུམ་པ་བརྒྱུད་པའི་ངོས་གཟུང་གི་སྒོ་ནས་མཇུག་བསྡུ་བ་ལ་གཉིས་ཀྱི་དང་པོ་གོང་མ་ཡབ་སྲས་གསུམ་པོའི་གསུང་རབ་རྣམས་ཀྱི་ལུང་དང་གླེགས་བམ་དང་པོ་ནས་ཕྱོགས་གཅིག་ཏུ་བསྡེབས་པ་མ་བྱུང་བ་ལ།

དུས་ཕྱིས་བླ་མ་དཔལ་ལྡན་སེང་གེའི་ཐུགས་དགོངས་རྫོགས་པའི་ཕྱིར་དུ་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་པའི་བཀས་བསྐུལ་ཏེ། མཁན་པོ་ཤེས་རབ་རྡོ་རྗེ་དང༌། དབུས་པ་རིན་རྒྱལ་གཉིས་ཕྱོགས་ཀུན་ཏུ་བཏང་སྟེ། ལུང་སུ་ཡོད་ ལས་ཞུས་ཤིང་དཔེ་རྣམས་ཕྱོགས་གཅིག་བསྡེབས་པས་ན། ལུང་ཐམས་ཅད་ཕྱོགས་གཅིག་ནས་བརྒྱུད་པ་མེད་མོད། འོན་ཀྱང་མཁན་པོ་ཤེས་རབ་རྡོ་རྗེས་བླ་མ་སོ་སོ་ལས་གསན་པའི་བརྒྱུད་པ་ནི་ལམ་འབྲས་སོགས་ལམ་སྐོར་དགུ། ལམ་གཅེས་བསྡུས་དང་བཅས་པའི་བརྒྱུད་པ་ནི་རྗེ་ས་ཆེན། བསོད་ནམས་རྩེ་མོ། རྗེ་བཙུན་པ། ཆོས་རྗེ་པ། འཕགས་པ། དགའ་ལྡན་པ་ཀུན་བསོད། དཔལ་ལྡན་སེང་གེ ཆོས་རྗེ་བསོད་ནམས་རྒྱལ་མཚན། དེས་ཤེར་རྡོར་ལའོ། །ཡང་ན་འཕགས་པ། ཞང་དཀོན་མཆོག་དཔལ། ན་བཟའ་བྲག་ཕུག་པ། ཆོས་རྗེ་བསོད་ནམས་རྒྱལ་མཚན་པ་ལའོ། །ཡང་ན་ཆོས་རྗེ་ས་པཎྜི་ཏ། ཚོགས་སྒོམ་པ། ཉན་ཆེན་པ། བྲག་ཕུག་པ། དཔལ་ལྡན་སེང་གེ དེ་གཉིས་ལས་ཆོས་རྗེ་བསོད་ནམས་རྒྱལ་མཚན་པས་གསན་ནོ། །འོན་ཀྱང་གསུང་ངག་རིན་པོ་ཆེའི་སྐོར་རྣམས་ཉམས་ཁྲིད་མ་གཏོགས། བཀླག་ལུང་བྱེད་པའི་སྲོལ་མེད་དོ་ཞེས་ངོར་ཆེན་རྡོ་རྗེ་འཆང་གིས་གསན་ཡིག་རྒྱ་མཚོ་ལས་གསུངས། རྒྱུད་སྡེ་སྤྱྀའི་སྟོང་ཐུན། དག་ལྡན། མངོན་རྟོགས་ལྗོན་ཤིང༌། གུར་གྱི་ས་བཅད། གུར་རྒྱན་རྣམས་ས་ཆེན། སློབ་དཔོན་རིན་པོ་ཆེ། རྗེ་བཙུན་པ། ཆོས་རྗེ་པ། ཞང་མདོ་སྡེ་དཔལ། འཇམ་སྐྱ། དཔལ་ལྡན་སེང་གེ ཆོས་རྗེ་བླ་མ་དམ་པ། ཤེར་རྡོར་རོ། །ནག་པོ་པའི་དཀྱིལ་ཆོག དེའི་ཊཱི་ཀ ནཱ་རོ་མཁའ་སྤྱོད་ཀྱི་སྒྲུབ་ཐབས། མེ་ཏྲཱི་མཁའ་སྤྱོད་ཀྱི་སྒྲུབ་ཐབས

༑ རྫོགས་རིམ་རྩ་དབུ་མ། ལམ་གྱི་ཡན་ལག་པྲ་ཕབ་པ། གནོད་སྦྱིན་མོའི་སྒྲུབ་ཐབས། ཚངས་པའི་བུ་མོའི་སྒྲུབ་པ། པདྨ་པ་ཏིའི་མན་ངག ཁོལ་པོ་པ་ཏིའི་མན་ངག སྨན་ཆེན་པོའི་བཅུད་ལེན། མེ་ཏྲཱི་མཁའ་སྤྱོད་ཀྱི་རྗེས་གནང་རྣམས་ བྲག་ཕུག་པ། ཆོས་རྗེ་བསོད་ནམས་རྒྱལ་མཚན་པ། ཤེར་རྡོར་རོ། །སྒྲོལ་མ་སྤྱི་སྒྲུབ ༑ སོ་སོའི་སྒྲུབ་ཐབས། བསྟོད་པ་འདོན་ཐབས། ཉི་སྦས་པས་མཛད་པའི་ཕྱག་འཚལ་ཉེར་གཅིག་གི་སྒྲུབ་ཐབས་ལས་ཚོགས་བཅས་པའི་ཊཱི་ཀ ས་ཆེན་གྱིས་མཛད་པའི་ལྷ་བཅུ་བདུན་མའི་དཀྱིལ་ཆོག་རྣམས་རིན་ཆེན་བསོད་ནམས་གྲགས་པ། ཆོས་རྗེ་བསོད་ནམས་པ། ཤེར་རྡོར་རོ། །སྒྲོལ་མའི་བསྟོད་སྒྲུབ་གཉིས་ཀྱི་བརྒྱུད་པ་ནི། ཉི་སྦས། ཏི་ལོ། ནཱ་རོ། ནག་པོ་པ། གུ་རུ་བ་ལོ་ཙཱ་བ། རོང་པ། བྲང་ཏི་དར་མ་སྙིང་པོ། བླ་མ་ས་ཆེན། མཆིམས་ཁུ་དབོན་གཉིས། བླ་མ་འཇམ་གསར། ལྕེ་མདོ་སེང༌། བླ་མ་རྒ་ལོ། རོང་པ་ཤེར་སེང༌། རིན་ཆེན་བསོད་ནམས་གྲགས་པ་མན་ཆད་གོང་དང་འདྲ། དཀྱིལ་ཆོག་གི་བརྒྱུད་པ་ནི། སྒྲོལ་མ། ཀླུ་སྒྲུབ། ཉི་མ་སྦས་པ། དཱ་ན་ཤྲཱི། མཉྫུ་ཤྲཱི་མལ་ལོ་ཙཱ་བ། ས་ཆེན་པ། མཆིམས་ཆོས་སེང༌། མཆིམས་བློ་བརྟན། བླ་མ་འཇམ་གསར། སྲིའུ། རྗེ་བཙུན་རྒ་ལོ། ཤེར་སེང༌། རིན་ཆེན་བསོད་ནམས་གྲགས་པ་མན་ཆད་སྔར་དང་འདྲ། སྒྲོལ་མ་མཎྜལ་བཞི་མའི་བརྒྱུད་པ་ནི། མཁན་པོ་ཤེས་རབ་རྒྱལ་མཚན། གྲུབ་པ་དཔལ་བཟང་པོ། བླ་མ་བཟང་པོ་པ། ཆོས་རྗེ་བསོད་ནམས་རྒྱལ་མཚན་མན་གོང་དང་ འདྲ ༑ རྣམ་འཇོམས་བྱབ་བསྲུང་དང་བཅས་པ། དཔལ་ལྡན་པ། ཆོས་རྗེ་བསོད་ནམས་པ་མན་འདྲའོ། །ས་ཆེན་པའི་རྒྱུད་སྡེ་སྤྱྀའི་རྣམ་གཞག བརྟག་གཉིས་ཀྱི་ས་བཅད། ཊཱི་ཀ བདེ་མཆོག་རྩ་རྒྱུད་ཀྱི་ལེ་འབྲེལ། ས་བཅད། མལ་ལོའི་གསུང་ལ་ཟིན་བྲིས་བྱས་པའི་ཊཱི་ཀ་ཆེ་བ། འཇིགས་བྱེད་རྟོག་བདུན་གྱི་ཊཱི་ཀ་ཆེ་བ་རྣམས་བླ་མ་ས་ཆེན། གན་པ་སྟོན་དར། གན་པ་སོ་སྟོན། གན་པ་ཆོས་རྒྱལ། གན་པ་རིན་རྒྱལ། བླ་མ་ཡེ་ཤེས་དཔལ། ཤེར་རྡོར་རོ། །རྗེ་བཙུན་རྩེ་མོའི་སཾ་པུ་ཊའི་ཊཱི་ཀ

རྗེ་བཙུན་པའི་རབ་གནས་དོན་གསལ། ཧེ་རུ་ཀའི་ཆས་དྲུག གཏོར་མ་བརྒྱ་རྩ་རྣམས་བསོད་ནམས་རྩེ་མོ། རྗེ་བཙུན་པ། པཎ་ཆེན་པ། ཞང་མདོ་སྡེ་དཔལ། འཇམ་སྐྱ། དཔལ་ལྡན་པ། ཤེར་རྡོར་རོ། །སྒྲོལ་མ་ཞི་ཁྲོའི་སྒྲུབ་ཐབས་ནི། རྗེ་བཙུན་པ། པཎ་ཆེན་པ། ཤར་པ་ཤེར་འབྱུང༌། ཡེ་ཤེས་འབྱུང་གནས་རྒྱལ་མཚན། དཀོན་མཆོག་འབྱུང་གནས། བདེ་བ་ཅན་པ་ཡེ་ཤེས་མགོན། སེང་གེ་རྒྱལ་མཚན། ཤེར་རྡོར་རོ། །རྗེ་བཙུན་རྩེ་མོའི་མི་གཡོ་བའི་ཆུ་བསྲུང་ནི། རྗེ་བཙུན་སྐུ་མཆེད། ཆོས་རྗེ་པ། མདོ་སྡེ་དཔལ། ལོ་མཆོག བག་སྟོན། ཤེར་རྡོར་རོ། །ཀུར་ཀུལླེའི་སྒྲུབ་ཐབས་ནི། རྗེ་བཙུན་པ། ཆོས་རྗེ་པ། འུ་ཡུག་པ་བསོད་སེང༌། སྲུ་ལུང་པ་ཀུན་སྨོན། ལ་རུ་པ་ཡོན་ཏན་དཔལ། དགའ་ལྡན་པ་ཀུན་བསོད། བག་སྟོན། ཤེར་རྡོར་རོ། །གཉན་གྱི་སྒྲོལ་མ་ཡན་ལག་དྲུག་པ་ནི། རྗེ་བཙུན་ཆེན་པོ། པཎ་ཆེན་པ། ཤར་པ་སྐུ་མཆེད། འཇམ་དབྱངས་ཆེན་པོ། བག་སྟོན་མན་འདྲའོ། ། དུར་ཁྲོད་བདག་པོའི་སྒྲུབ་ཐབས་ནི། བྱང་ཆེན་པ། བག་སྟོན་མན་འདྲའོ། །མ་རྒྱུད་ཀྱེའི་རྡོ་རྗེའི་སྦྱོར་དྲུག་ཡང༌། གཞོན་ཚུལ་མན་ཆད་འདྲའོ། །རྡོ་རྗེ་འབྱུང་བའི་ཊཱི་ཀ་ནི། རྗེ་བཙུན་པ། ཆོས་རྗེ་ཁུ་དབོན། སྲུ་ལུང་པ་ཀུན་སྨོན། ཞང་དཀོན་མཆོག་དཔལ། སློབ་དཔོན་རིན་ཆེན་དཔལ། བླ་མ་རྒྱལ་བ་དཔལ། བླ་མ་ཐོགས་མེད་པ། ཤེར་རྡོར་རོ། །དོན་ཞགས་ཀྱི་ལོ་རྒྱུས། ས་བཅད་རྒྱུ་ཆུང་གི་ཊཱི་ཀ ལག་ཏུ་བླང་བའི་རིམ་པ་རྣམས་རྗེ་བཙུན་པ། ཆོས་རྗེ་པཎ་ཆེན་པ། གཙང་སོ་ཞོ་ར་བ། ལ་རུ་པ། གྲགས་ཆེན་པ། འཕགས་འོད། བུ་སྟོན་རིན་པོ་ཆེ། མཁན་ཆེན་དྭངས་མ་བ། ཤེར་རྡོར་རོ། །དྲིལ་བུ་པའི་དབང་ཆུ། སྒྲུབ་ཐབས་གཉིས། པཎ་ཆེན་པ་མན་གཞན་དང་འདྲ་ཞིང༌། དེས་བོ་དོང་རིན་པོ་ཆེ། ཁྲོ་ཕུ་རིན་པོ་ཆེ། ཡང་རྩེ་བ་རིན་ཆེན་སེང་གེ ཀུན་མཁྱེན་རིན་ཆེན་གྲུབ། རིན་པོ་ཆེ་བསོད་ནམས་གྲགས་པ་མན་སྔར་བཞིན་ནོ། །སྡོམ་པ་ཉི་ཤུ་པའི་ཊི་ཀ མཚན་བརྗོད་འདོན་ཐབས་རྣམས་རྗེ་བཙུན་ས་པཎ། མཁན་ཆེན་བྱང་ཆུབ་དཔལ།

།བདེ་བ་དཔལ་བཀའ་བཞི་གྲགས་གཞོན། རིན་པོ་ཆེ་བསོད་ནམས་གྲགས་པ། མཁན་ཆེན་གཞོན་ནུ་མགོན། ཤེར་རྡོར་རོ། །ཀྱེའི་རྡོ་རྗེའི་དབང་ཆུ་ཆེན་མོ། དབང་མཆོག་ནས་གླིང་མ། ཆོས་ལ་འཇུག་པའི་སྒོ། བྱིས་པ་བདེ་བླག་ཏུ་འཇུག་པ་དང༌། མངོན་རྟོགས་ཡན་ལག་དྲུག་པ། བདག་མེད་མངོན་རྟོགས། ལཱུ་ཧི་པའི་མངོན་རྟོགས་གསུམ། ཕག་མོ་ཞལ་གཉིས་མའི་སྒྲུབ་ཐབས། སྔགས་ཀྱི་བྱིན་རླབས། ལས་བཅུ། མཆིམས་ཆོས་སེང་ལ་སྤྲིང་ཡིགགཞན་ཕན་ཉེར་མཁོ། ཨརྒའི་ཆོ་ག ཁ་འབར་མའི་གཏོར་ཆེན་ རྣམས་པཎྜི་ཏ། འཕགས་པ། འཇམ་རྒྱལ། བླ་མ་ཨ་མོ་གྷ། ཤེར་རྡོར་རོ། །དྲིལ་བུ་པའི་ལོ་རྒྱུས། རིམ་ལྔ། ཚེས་བཅུའི་མཆོད་པ། ངེས་བརྗོད་བླ་མའི་འཁྲུལ་འཁོར་བྲི་ཐབས་རྣམས་སྟོད་ལོ་སློབ་དཔོན་ཨ་མོ་གྷ། ཤེར་རྡོར་རོ། །སྒྲོལ་མ་ཕྱག་འཚལ་ཉེར་གཅིག་གི་ས་བཅད། ཊཱི་ཀ་ཉི་མ་སྦས་པའི་ཉེར་གཅིག་མའི་ལས་ཚོགས་དང་ས་གཅོད་རྣམས་རྗེ་བཙུན་པ། བླ་མ་ཐུབ་པ་མགོན། ཨ་མོ་གྷ། ཤེར་རྡོར་རོ། །རིགས་གསུམ་སྤྱིའི་རིགས་གཏད། ཨ་ར་པ་ཙ་ནའི་མངོན་རྟོགས། དཀྱིལ་ཆོག་རྣམས་ཀྱང་གོང་དང་འདྲའོ། །དཔའ་བོ་གྲུབ་པའི་རྒྱུད་ཀྱི་ཊཱི་ཀ་ནི། རྗེ་བཙུན་པ། ཆོས་རྗེ་པ། ཤོང་པ་བསོད་རིན། སློབ་དཔོན་གཟུངས་འདུས། རིན་པོ་ཆེ་བསོད་ནམས་དབང་ཕྱུག ཤེར་རྡོར་རོ། །བརྟག་གཉིས་ཀྱི་ཊཱི་ཀ་རྣམ་བཤད་ཉི་མའི་འོད་ཟེར། ཆོས་རྗེ་ཁུ་དབོན། དེ་གཉིས་ཀ་ལས་ཤོང་བ་བསོད་རིན། སྲས་ཀུན་རིན། ཤེར་རྡོར་རོ། །རབ་གནས་བཟང་པོ་དྲུག དུས་ཐ་མའི་ཆོ་ག བསྟོད་པ་དཎྜ་ཀ ཀྱེ་རྡོར་དཀྱིལ་འཁོར་གྱི་བཀྲ་ཤིས་རྣམས་འཕགས་པ་རིན་པོ་ ཆེ ༑ ཅོག་རོ་སྟོན་གཞོན། ཆོས་བརྩོན། སངས་རྒྱས་རིན་ཆེན། ཤེར་རྡོར་རོ། ། འདོད་རྒྱལ་དམར་པོའི་སྒྲུབ་ཐབས། རྡོ་རྗེ་མྱུ་གུས་མཛད་པའི་ཊཱི་ཀ ས་ཆེན། རྗེ་ བཙུན་པ། པཎ་ཆེན། ཁུམས་པ་དབོན་པོ། རྗེ་བཙུན་རྒ་ལོ། ཨཱ་ཀ་ར། སངས་ རྒྱས་རིན་ཆེན། ཤེར་རྡོར་རོ། །ཚོགས་བདག་གི་སྒྲུབ་ཐབས་ཆེ་ཆུང༌། རྗེ་བཙུན་ པ ༑ པཎ་ཆེན་པ། སྐྱོབ་པ་དཔལ།

གཞོན་ནུ་བཀྲ་ཤིས། རྡོ་རྗེ་དཔལ། གུ་རུབ་ཤེར་རིན། སངས་རྒྱས་རིན་ཆེན་མན་འདྲའོ། །ཀྱེའི་རྡོ་རྗེའི་མངོན་རྟོགས་རྒྱས་པ་ཆོས་རྗེ་བསོད་རྒྱལ། ཤེར་རྡོར་རོ། །གླུའི་བཤད་པ་ལ་སོགས་པ་མངོན་རྟོགས། བསྟོད་པ་ལ་སོགས་པ་དྲུག་ཅུ་རྩ་དགུའི་བརྒྱུད་པ། ས་ཆེན་པ་ཡབ་སྲས་གསུམ། ཆོས་རྗེ་པཎ་ཆེན་པ། དམར་ཆོས་རྒྱལ། གཞོན་ནུ་རྒྱལ་མཚན། བཀའ་བཅུ་པ་གཞོན་ནུ་སེང་གེ ཤེར་རྡོར་རོ། །གཉེན་གྱི་སྒྲོལ་མ་ཡན་ལག་དྲུག་པའི་བརྒྱུད་ལུགས་གཅིག་ནི། ཀླུ་སྒྲུབ་ནས། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། དཔལ་བདེ་བ། བི་མ་ལ་གུཔྟ། རིན་ཆེན་རྡོ་རྗེ། རིན་ཆེན་གྲགས་པ། རི་སུལ་གྱི་རྣལ་འབྱོར་མ། གཉེན་ལོ་ཙཱ་བ། གནམ་ཁའུ་པ། རྗེ་ས་ཆེན། རྗེ་བཙུན་པ། ཆོས་རྗེ་པ། བྱང་ཆུབ་དཔལ། བདེ་བ་དཔལ། བཀའ་བཞི་པ་གྲགས་པ་གཞོན་ནུ། རིན་ཆེན་བསོད་ནམས་གྲགས་པ། རིན་ཆེན་གྲགས་ཚུལ་བ། དེ་ལས་མཁན་པོ་ཤེས་རབ་རྡོ་རྗེས་ཞུས་སོ། །དེ་ནས་མཁན་ཆེན་རྒྱལ་བ་བཟང་པོ། མཁན་ཆེན་བྱང་ཆུབ་སེང་གེ ཐམས་ཅད་མཁྱེན་པ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ། དཔལ་ས་སྐྱ་པ་འཇམ་དབྱངས་ཀུན་དགའ་བསོད་ནམས ༑ ཐམས་ཅད་མཁྱེན་པ་དཀོན་མཆོག་ལྷུན་གྲུབ། ཤར་ཁང་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང༌། བྱམས་པ་ཀུན་དགའ་བཀྲ་ཤིས ༑ མཚུངས་མེད་ནམ་མཁའ་སངས་རྒྱས། རིན་པོ་ཆེ་དཔལ་མཆོག་རྒྱལ་ མཚན ༑ དེ་ནས་མཁས་གྲུབ་སངས་རྒྱས་ཕུན་ཚོགས་ལའོ། །ཡང་ན་ཡོངས་འཛིན་དཀོན་མཆོག་འཕེལ། རྗེ་ལྷ་མཆོག་སེང་གེདཀོན་མཆོག་ལྷུན་གྲུབ། ཤར་པ་མན་ འདྲ ༑ ཡང་ན་དཀོན་མཆོག་ལྷུན་གྲུབ། དཀོན་མཆོག་དཔལ་ལྡན། བྱམས་པ་ ཀུན་དགའ་བཀྲ་ཤིས་མན་འདྲའོ།། །།གཉིས་པ་ཆོས་རྗེ་ཁུ་དབོན་གཉིས་ལས། དང་པོ་ས་སྐྱ་པཎྜི་ཏའི་བཀའ་འབུམ་གྱི་བརྒྱུད་པ་ནི། ས་སྐྱ་པཎྜི་ཏ། འཕགས་པ་རིན་པོ་ཆེ། ཞང་དཀོན་མཆོག་དཔལ ༑ བྲག་ཕུག་པ་བསོད་ནམས་དཔལ། བླ་མ་དོན་ཡོད་རྒྱལ་མཚན།

སློབ་དཔོན་འདུལ་འཛིན། ཆོས་རྗེ་བྱང་སེང་བ། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ། ས་སྐྱ་པ་འཇམ་དབྱངས་ཀུན་དགའ་བསོད་ནམས། ཐམས་ཅད་མཁྱེན་པ་དཀོན་མཆོག་ལྷུན་གྲུབ། རྗེ་ཤར་ཁང་པ་ཤེས་རབ་རྒྱལ་མཚན ༑ པཎ་ཆེན་ནམ་མཁའ་དཔལ་བཟང༌། བྱམས་པ་ཀུན་དགའ་བཀྲ་ཤིས། རྗེ་ནམ་མཁའ་སངས་རྒྱས། ཐམས་ཅད་མཁྱེན་པ་དཔལ་མཆོག་རྒྱལ་མཚན། དེ་ནས་མཁས་གྲུབ་སངས་རྒྱས་ཕུན་ཚོགས་ལའོ། །ཡང་ན་འཇམ་དབྱངས་ཀུན་དགའ་བསོད་ནམས་ནས། ཤར་ཁང་པ་ཤེས་རབ་རྒྱལ་མཚན་མན་འདྲའོ། །ཡང་ན་དཀོན་མཆོག་འཕེལ། རྗེ་ལྷ་མཆོག་སེང་གེ ཤར་ཁང་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང་མན་འདྲའོ།། །།གཉིས་པ་འགྲོ་བའི་མགོན་པོ་འཕགས་པ་རིན་པོ་ཆེའི་བཀའ་འབུམ་གྱི་བརྒྱུད་པ་ནི། འཕགས་པ་རིན་པོ་ཆེ། ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ། བླ་མ་དོན་ཡོད་རྒྱལ་མཚན། སློབ་དཔོན་འདུལ་འཛིན། ཆོས་རྗེ་བྱང་སེང་བ། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ། ས་སྐྱ་པ་འཇམ་དབྱངས་ཀུན་དགའ་བསོད་ནམས། ཐམས་ཅད་མཁྱེན་པ་དཀོན་མཆོག་ལྷུན་གྲུབ། པཎ་ཆེན་ནམ་མཁའ་དཔལ་བཟང༌། བྱམས་པ་ཀུན་དགའ་བཀྲ་ཤིས། རྗེ་བཙུན་ནམ་མཁའ་སངས་རྒྱས། ཐམས་ཅད་མཁྱེན་པ་དཔལ་ མཆོག་རྒྱལ་མཚན། མཁས་གྲུབ་སངས་རྒྱས་ཕུན་ཚོགས། ཡང་ན་དཀོན་ལྷུན་གྲུབ་ནས། ཤར་ཁང་པ་ཤེས་རབ་རྒྱལ་མཚན། ནམ་མཁའ་དཔལ་བཟང་མན་འདྲའོ ༑ ༑ ཡང་བཀའ་འབུམ་གྱི་བརྒྱུད་པ་ལུགས་གཅིག་ནི། འཕགས་པ་རིན་པོ་ཆེ ༑ དགའ་ལྡན་པ་བཀྲ་ཤིས་དཔལ། དགའ་ལྡན་པ་ཀུན་བསོད། བླ་མ་དཔལ་ལྡན་སེང་གེ བླ་མ་དོན་ཡོད་རྒྱལ་མཚན་མན་འདྲའོ། །ཡང་ན་དཀོན་མཆོག་འཕེལ ༑ རྗེ་ལྷ་མཆོག་སེང་གེ དཀོན་མཆོག་ལྷུན་གྲུབ་མན་འདྲའོ།། །།སྨྲས་པ། སྐལ་དམན་ལྷ་མིན་མྱང་ཁོམ་མ་བྱུང་བའི། །བཀའ་སྲོལ་བདུད་རྩིས་མཁས་མང་སྔོན་གྱི་ལྷས།

།བླངས་ཏེ་བཤད་སྒྲུབ་སྙིམ་པས་སྤེལ་བའི་ རྒྱུན ༑ ༑ དེ་འཛིན་ལྷ་རྣམས་ཐར་པའི་བཅུད་ལྡན་འགྱུར། །ཡིད་ལ་ཐར་པ་འདོད་ཀྱང་ཐོབ་བྱེད་ཆོས། །མ་ཤེས་ཟོག་པོའི་ངག་སྒྲོས་བསྒུགས་པའི་ཚེ། །བདེན་གཉིས་ཟུང་འཇུག་བསྟན་པའི་ལམ་འདི་དང༌། །སྟོན་བྱེད་བླ་མ་ཕྲད་རྣམས་ཨ་རེ་འཚེང་ ༑ ༑ ཚེ་འདིའི་དགོས་འདོད་འབྱུང་བའི་ནོར་བུ་ཞིག །དབུལ་པོས་རྙེད་ལ་དགའ་སྤྲོ་བྱེད་ན་དེང༌། །ཚེ་རབས་གཏན་གྱི་དགོས་འདོད་སྒྲུབ་པའི་ཐབས། ། འདི་ལ་དགའ་དང་གུས་པ་སུས་མི་བྱེད། །དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེའི་པར་གྱི་སྒོ་འཕར་འབྱེད་པའི་དཀར་ཆག་འཕྲུལ་གྱི་ལྡེ་མིག་ལས། འཇུག་པ་བདེ་བའི་ཆེད་དུ་བརྩམས་པའི་བསྟན་བཅོས་ངོས་གཟུང་བའི་སྐབས་ཏེ་གཉིས་པའོ།། །།སྤྱི་དོན་གསུམ་པ་བསྟན་པ་རྒྱས་པའི་ཆེད་དུ་ཆོས་སྦྱིན་པར་དུ་བསྒྲུབ་ཚུལ་ལ་གསུམ་སྟེ། པར་དུ་བསྐུལ་བའི་གང་ཟག པར་དུ་སྒྲུབ་པའི་སྦྱིན་བདགསྒྲུབ་ པའི་གྲོགས་དང་གནས་དུས་སོ། །དང་པོ་ནི། དེ་ལྟར་དཔལ་ས་སྐྱའི་རྗེ་བཙུན་གྲུབ་པའི་དབང་ཕྱུག་ཆེན་པོ་རྣམ་པ་ལྔའི་གསུང་རབ་རིན་པོ་ཆེ་འདི་རྣམས་ནི། ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་བགྲོད་པར་བྱ་བའི་འཇུག་ངོགས ༑ མདོ་རྒྱུད་བསྟན་བཅོས་ཐམས་ཅད་ཀྱི་དགོངས་དོན་མ་ལུས་པ་གསལ་བར་བྱེད་པའི་སྒྲོན་མེ། ལོག་པར་རྟོག་པའི་གྲུབ་མཐའ་ངན་པའི་རི་བོ་རྣམ་པར་འཇོམས་པའི་རྡོ་རྗེ། བློ་དང་ལྡན་པ་རྣམས་གཞུང་ལུགས་རྒྱ་མཚོའི་ཕ་རོལ་ཏུ་སྒྲོལ་བར་བྱེད་པའི་དེད་དཔོན། མི་གནས་མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། ཡེ་ཤེས་ཀྱི་མཁའ་འགྲོ་རྡོ་རྗེ་བདག་མེད་མ་དང༌། དཔལ་ལྡན་བི་རཱུ་པ་ལ་སོགས་པ་གྲུབ་པའི་འཁོར་ལོས་སྒྱུར་བ་བརྒྱུད་པ་དང་བཅས་པའི་ཐུགས་བཅུད། ཆོས་བདག་མཁའ་འགྲོ་ཆོས་སྐྱོང་རྣམས་ཀྱིས་པདྨའི་དྲི་ལ་བུང་བ་འཁོར་བ་བཞིན་དུ་བསྲུངས་པའི་ཟབ་ཆོས་འདི་རྣམས། ཤིན་ཏུ་གཉེན་པས་མང་དུ་སྤེལ་བ་ལྟ་ཞོག

སྣོད་དང་མི་ལྡན་པ་རྣམས་དམ་དུ་སྦ་ཞིང་གསང་དགོས་པ་ཡིན་ནའང༌། སྡེ་སྣོད་གསུམ་དང་རྒྱུད་སྡེ་ཟབ་མོ་དགོངས་འགྲེལ་བཅས་པའི་འགྱུར་རོ་འཚལ་རྣམས་ཉན་པ་དང་བཤད་པ་དང་སྒོམ་པས་ཉམས་སུ་ལེན་པ་ལ་སོགས་པའི་ཚེ་ན། ལུང་དང་རིགས་པ་དང་རྗེས་སུ་གདམས་པ་སྟེ། མཚན་ཉིད་གསུམ་མམ་གཉིས་གང་རུང་དང་ལྡན་པ་དང༌། དེ་རྣམས་ཀྱི་ནང་ནས་ཀྱང་ཡིད་ཆེས་པའི་ལུང་དང་བརྒྱུད་པ་ཁུངས་ཐུབ་ལས་འོངས་པའི་གདམས་པ་གཙོ་ཆེ་སྟེ། ཤིན་ཏུ་ལྐཽག་གྱུར་ལ་སྤྱོད་པ་ལ་ལུང་ཉིད་ཚད་མ་ཡིན་པའི་ཕྱིར་དང༌། ལུང་དོན་མན་ངག་རྒྱུད་པའི་ངག་འགྲོས་ཀྱིས་མ་བརྒྱན་ན། ལམ་གང་ལའང་བདེ་བར་ཉམས་སུ་མི་ལེན་པ་དུ་མ་ཡོད་པའི་ཕྱིར་དང༌། ལུང་ཚིག་ལ་ཡང་ཇི་བཞིན་མིན་པ་སོགས་ལ་སྒྲ་ཇི་བཞིན་པ་སོགས་སུ་མངོན་པར་ཞེན་ནས་འཁྲུལ་པའང་མང་པོ་ཡོད་དེ། ཟླ་གྲགས་ཀྱིས། མཐའ་དྲུག་བྲལ་བས་ངེས་པར་རྟོགས་ཞེས་གང་སྨྲས་པ། །ཟླ་བ་ལྟ་འདོད་སོར་མོའི་རྩེ་ལ་བལྟ་དང་མཚུངས། ། ཞེས་གསུངས་པས་སོ། །དེ་བས་ན་རྒྱལ་བའི་དགོངས་དོན་མཐའ་དྲུག་ཚུལ་བཞི་ལ་སོགས་པའི་དོན་གཏན་ལ་ཕབ་སྟེ། གསལ་བར་སྟོན་པའི་བསྟན་བཅོས་ཆེན་པོ་འདི་ལྟ་བུ་ལ་ཡུན་རིང་དུ་སྦྱངས་ཤིང་ཁོང་དུ་ཆུད་པར་མ་བྱས་ན། གང་ཟག་ཕལ་ཆེར་གྱིས་འབད་པ་དོན་དུ་མི་འགྱུར་བའང་མང་དུ་ཡོད་པས་ན་དེ་དག་ལ་ཕན་པའི་ཕྱིར་དང༌། རྗེ་བཙུན་ས་སྐྱ་པའི་རིང་ལུགས་དྲི་མ་མེད་པ་འདི་ཉིད་ཀྱི་རྗེས་སུ་འཇུག་པའི་སློབ་གྲྭའི་སྐྱེ་བོ་བློ་གསལ་ཞིང་དོན་དུ་གཉེར་བ་རྣམས་ཀྱང་མདོ་སྨད་ཀྱི་ཕྱོགས་འདིར་བཀའ་འབུམ་གྱི་དཔེ་གྲས་དཀོན་པའི་དབང་གིས་ཉན་བཤད་ཀྱི་རྒྱུན་དང༌། ཀློག་འཛིན་བྱེད་པའི་སྲོལ་སོགས་ཉག་ཕྲར་སོང་བ་དེ་དག་ལའང་ཕན་པའི་ཕྱིར་དང༌། དེང་གི་དུས་ཀྱི་འགྲོ་བ་སྐལ་བ་དམན་པ་རྣམས་ནི་བསྟན་པ་རྣམ་དག་གི་རྗེས་སུ་འཇུག་པ་ཆེས་དཀོན་ཞིང༌། ཞུགས་པར་རློམ་པ་རྣམས་ཀྱང་སྡེ་སྣོད་དང་རྒྱུད་སྡེ་དང་དེ་དག་གི་དགོངས་འགྲེལ་ཚད་ལྡན་རྣམས་ཚིག་གི་ན་ཡ་ཙམ་ཡིན་པར་བསམས་ནས་རྣ་བས་ཐོས་པ་ཙམ་ཡང་དོན་དུ་མི་གཉེར་བར།

དེ་དག་གི་དགོངས་པ་མི་ཤེས་པའི་གང་ཟག་སྤྱྀ་བརྟོལ་ཅན་རྣམས་ཀྱིས་ལུང་རིགས་གང་ལའང་མ་འབྲེལ་བའི་རང་བཟོའི་ཚིག་གང་དྲན་སྨྲས་པའི་རྗེས་སུ་འཇུག་ཅིང༌། ཉན་བཤད་སྒོམ་གསུམ་ཡང་དེ་ལྟ་བུ་ལ་བྱེད་པ་མང་ཞིང༌། རྨོངས་དད་ཅན་གྱི་སྙིང་མེད་རྣམས་ཀྱང་སྨིག་རྒྱུའི་ཆུ་ལ་རི་དྭགས་སྲེད་པ་ལྟར་དེ་དག་གི་རྗེས་སུ་འཇུག་པའི་འཇིག་རྟེན་རྨོངས་པ་དེ་དག་དངོས་དང་བརྒྱུད་ནས་མི་བསླུ་ངེས་པའི་ལམ་ཡང་དག་པ་དང་ཕྲད་པར་གྱུར་ན་ཅི་མ་རུང་སྙམ་པའི་བཅོས་མ་མ་ཡིན་པའི་ལྷག་བསམ་དཀར་པོས་རྒྱལ་བས་ལུང་བསྟན་པའི་རྒྱལ་ཚབ་ཆེན་པོ ༑ ངོར་ཆེན་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་སུ་གྲགས་པའི་གདུགས་དཀར་གྱི་གྲིབ་མར། ལྷ་དང་བཅས་པའི་འགྲོ་བ་མ་ལུས་པའི་ངལ་བསོའི་གནས་སུ་གྱུར་པ། གོང་དེའི་རྒྱུན་མི་འཆད་པའི་ཕྲིན་ལས་དཀར་པོའི་ཁུར་གྱིས་རྣམ་པར་ལྕི་བའི་གདན་ས་སུམ་ཅུ་པ། དགེ་སློང་བཀྲ༷་ཤི༷ས་ལྷུན༷་གྲུབ༷་ཅེས་འབོད་པའི་ངག་ནས། རྗེ་བཙུན་གོང་མའི་གསུང་རབ་འདི་རྣམས་ཟབ་པ་དང་རྒྱ་ཆེ་བའི་ཆོས་ཀྱི་འབྱུང་གནས། གཞུང་མང་པོ་ལ་སྦྱང་བ་དང༌། ལམ་ཡང་དག་པ་དོན་དུ་གཉེར་བ་རྣམས་ལ་མེད་ཐབས་མེད་པའི་ཆོས་ཡིན་པས། པར་དུ་བསྒྲུབས་ན་ལེགས་ཚུལ་གྱི་བསྐུལ་བའྀ་ཚིག་འགའ་ཐལ་ལོ། །སྨྲས་པ། དད་པ་གཡོན་ཅན་གྲོགས་ཀྱིས་དོན་མེད་བཏང༌། །ཆོས་དང་ཆོས་མིན་དཔྱོད་པའི་བློ་ནུས་ བྲལ

༑ ༑ གཏི་མུག་ཆད་སྟོང་མཐའ་ལས་གྲོལ་དུས་མེད། །རྨོངས་ཆེན་སྐྱེ་བོ་སྐལ་མེད་སྙིང་རེ་རྗེ། །དེ་ཚེ་བཀྲ༷་ཤིས༷་དགེ་འབྱུང་ཨེ་ཝཾ་པའི། །ལྷུན༷་གྲུབ༷་རྒྱུན་མི་འཆད་པའི་ཕྲིན་ལས་ཀྱི། །རྗེས་འཇུག་བདག་གིས་བསྟན་དང་ལུས་ཅན་ལ། ། ཕན་རེའི་ལྷག་བསམ་ཚིག་གིས་འདི་སྐད་བསྐུལ། །དགོས་དོན་ཟབ་རྒྱས་འཇམ་དབྱངས་རྣམ་ལྔའི་གསུང༌། །པར་དུ་བསྐྲུན་ན་དགའ་བའི་ཞུ་གསོལ་གདངས། ། རབ་སྙན་འགའ་ཞིག་ས་སྤྱོད་མཆོག་གི་ཡིད། །འཕྲོག་འདོད་མགྲིན་པར་ཡིབས་ཏེ་གནས་པ་བཞིན། །བར་སྐབས་ཀྱི་ཚིགས་སུ་བཅད་པའོ།། །།གཉིས་པ་པར་དུ་སྒྲུབ་པའི་སྦྱིན་བདག་ནི། སྔོན་དུ་འགྲོ་མགོན་འཕགས་པ་དང་སེ་ཆེན་གན་མཆོད་ཡོན་ནས་བཟུང༌། ད་ལྟའི་གོང་མ་ཆེན་པོ་འདི་ཉིད་བཅས་ཀྱི་ལས་ལུང་གི་བཀའ་ཐམ་ཆེན་མོ་རྣམས་སྔོན་གྱི་ཡབ་མེས་སྟོང་དཔོན་ཟླ་བ་བཟང་པོ་ནས་བཟུང་སྟེ་ཆོས་རྒྱལ་ཆེན་པོ་འདི་ཉིད་ཀྱི་བར་དུ་རིམ་པས་ཕེབས་ཤིང་ ༑ སྡེ་བཞི་དང་དགེ་བཅུའི་འབྲས་བུ་ཕུན་སུམ་ཚོགས་པས་མངོན་པར་མཐོ་བའི་ཆབ་སྲིད་ཐ་གྲུ་ཡངས་པོ་ལ་དབང་སྒྱུར་བའི་གདན་ས་པ། ཆོས་དང་སྲིད་ཀྱི་མཁྱེན་དཔྱོད་མདའ་གཞུའི་འཕྲུལ་འཁོར་བསྐྱོད་པ་ཙམ་གྱི། ཆོས་མིན་སྤྱོད་པ་དང་ཆབ་སྲིད་ལ་རྣམ་པར་འཚེ་བའི་ཕྱོགས་ཀྱི་དགྲ་སྡེ་མགྲིན་པ་བཅུ་པའི་མགོ་བོ་བྲེགས་ཏེ། བོད་ཆེན་ཡངས་པའི་ནོར་འཛིན་གྱི་ཡིད་འཕྲོགས་སི་ཏཱ། དཔལ་འབྱོར་མཛེས་པའི་རྒྱན་དང་བཅས་པ། ལས་དབང་སྟོབས་ཀྱི་གྲོགས་པོ་ཧ་ནུ་མནྠའི་རྩལ་གྱི་བླངས་ཏེ། རང་དབང་དུ་སྒྱུར་བའི་ཆོས་རྒྱལ་དགའ་བྱེད་ཆེན་པོ་སྟེ ༑ མཚན་དངོས་བསྟ༷ན་པ༷་ཚེ༷་རི༷ང་ཞེས་ཡུལ་གྲུ་ཆེན་པོ་ཀུན་ནས་ཡོངས་སུ་གྲགས་པ། གོང་དེའི་ཞབས་སྟེགས་ནོར་བུ་བརྩེགས་པའི་བ་གམ་མཐོན་པོར་རིན་ཆེན་གདུབ་སིལ་མཛེས་པའི་ཞབས་ཟུང་རྣམ་པར་འགོད་ཚེ། བོད་ཆེན་ལྗོངས་ཀྱི་རྒྱལ་བློན་འབངས་དང་བཅས་པ་ཕལ་མོ་ཆེའི་གཙུག་གིས་གུས་པས་འདུད་ཀྱང་ཁེངས་པ་མི་མངའ་ཞིང༌།

ཐུགས་རྒྱུད་བྱམས་སྙིང་རྗེ་བྱང་ཆུབ་ཀྱི་སེམས་ལ་འབྱོངས་པས་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་ཞིང༌། ཁྱད་པར་མགོན་མེད་དང་ཕོངས་པ་དང་ནད་པ་སོགས་ནི་གང་ལ་གང་འོས་ཀྱི་དངོས་པོས་བསྐྱང་བ་དང༌། འཆི་ངེས་པའི་སེམས་ཅན་མང་པོའི་སྲོག་བསྲུང་བ་སོགས་དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་ཀྱིས་མངའ་འབངས་ཐམས་ཅད་རྫོགས་ལྡན་དུས་ཀྱི་བདེ་སྐྱིད་སར་པའི་དགའ་སྟོན་ལ་འགོད་ཅིང༌། བསྟན་པ་སྤྱྀ་དང་བྱེ་བྲག་རྗེ་ས་སྐྱ་པ་དང་ངོར་ཆེན་རྡོ་རྗེ་འཆང་ཡབ་སྲས་བརྒྱུད་པར་བཅས་པའི་བསྟན་པ་བླ་ནས་བླར་འདེགས་པའི་སྙིང་སྟོབས་གཞན་ལས་ཁྱད་པར་འཕགས་ཤིང༌། སླར་ཡང་དེ་ཉིད་རྣམ་པར་དཀར་བའི་བགྱི་བ་གསུམ་གྱི་སྒོ་ནས་ཞིང་འདིས་གཙོས་པའི་ཡུལ་ཕྱོགས་ཐམས་ཅད་དུ་དར་ཞིང་རྒྱས་པའི་ཆེད་དང༌། རང་ཉིད་ཀྱིའང་བླའི་མཆོད་གནས་ཀྱི་ཆེད་དུ་དམིགས་ཏེ། དཔལ་ཨེ་ཝཾ་ཆོས་ལྡན་ལ་སོགས་པའི་གདན་ས་ཆེན་པོ་རྣམས་ན་བཞུགས་པའི་བསྟན་འཛིན་གྱི་སྐྱེས་ཆེན་དམ་པ་རྣམས་སྤྱན་དྲངས་ཏེ། དོན་ཡོད་རྣམ་པ་བཞིས་མཉེས་པར་མཛད་ཅིང༌། དེ་དག་ལས་འོངས་པའི་ཐུགས་བཅུད་རིམ་པ་གཉིས་ཀྱི་ཏིང་ངེ་འཛིན་ཟབ་མོའི་བསྒོམ་བཟླས་ཀྱིས་ཉིན་མཚན་ཁོར་ཡུག་འདའ་བ་དང༌། བཀའ་འགྱུར་རོ་ཅོག་བཻ་ཌཱུརྱའི་མཐིང་ཤུན་ལ་རིན་པོ་ཆེས་ཚར་མང་དུ་བཞེངས་ཤིང༌། སླར་ཡང་ཆོས་སྦྱིན་པར་དུ་བསྒྲུབས་པས་གཙོས་པའི་བདེ་བར་གཤེགས་པའི་རྟེན་གསུམ་བཞེངས་པ་དང༌། མཆོད་པའི་ཡོ་བྱད་བསྐྲུན་པ་སོགས་རྣམ་པར་དཀར་བའི་མཛད་སྤྱོད་གཏམ་དུ་གླེངས་ན་འཇིག་རྟེན་མེས་པོ་ཡང་ངལ་སྙམ་བྱེད་པ་ཁོ་ན་ཡིན་ཞིང༌། དེ་ལྟ་བུའི་ཆོས་རྒྱལ་ཆེན་པོ་དེ་ཉིད་ཀྱི་སྙན་དབང་རིན་པོ་ཆེ་པར་དུ་ བསྒྲུབ་པའི་ཞུ་གསོལ་ཕུལ་ལོ། །དེ་ཉིད་གསན་པའི་མོད་ལ་ཐུགས་དགེས་པའི་ རྣམ་འགྱུར་དུ་མ་དང་བཅས་ཏེ། བཞེད་དོན་ཇི་ལྟ་བ་བཞིན་དུ་བསྒྲུབ་བོ་ཞེས་ ཞལ་གྱིས་བཞེས་པའི་བཀའ་གསལ་སྙན་པོས་གནྡྷ་རྦའི་གླིང་བུའི་ཁེངས་པ་ཡང་

འཕྲོག་སྙམ་བྱེད་པར་གྱུར་ཏོ། །སྨྲས་པ། དེ་ཐོས་ས་སྐྱོང་བཞིན་ལས་སྔོན་མེད་ འཛུམ ༑ ༑ བསྟ༷ན་ཏེ་བཞེད་དོན་བསྒྲུབ་པ༷ར་ཞལ་བཞེས་ཚེ༷། །རི༷ང་གནས་མཁས་ མང་རྣམ་ཤེས་རྣ་བའི་སྒོར། །དབང་མེད་རྒྱུག་སྟེ་མཉན་པ་ཡིན་ནམ་སྙམ། །ཆོས་ མཐུན་ཡ་རབས་རྣམས་ནི་མ་བསྐུལ་ཡང༌། །རྟག་ཏུ་དགེ་བའི་ཕྱོགས་ལ་བརྩོན་ བགྱིད་ན། །ཆོས་སྨྲའི་ངག་གི་དགེ་བསྐུལ་ཕན་ཡོན་ཅན། །དཀའ་ཡང་སྒྲུབ་པ་ རང་གི་ཆོས་ཉིད་ཡིན། །བར་སྐབས་ཀྱི་ཚིགས་སུ་བཅད་པའོ།། །།གསུམ་པ་སྒྲུབ་པའི་གྲོགས་དང་གནས་དུས་ནི། དེ་ལྟ་བུའི་ས་སྤྱོད་བསྟན་པའི་སྦྱིན་བདག་ཆེན་པོས་ཆོས་སྦྱིན་པར་དུ་བསྒྲུབ་པའི་ཉེར་བསྡོགས་ཀྱི་བཀའ་ལུང་རྣམས་ཇི་སྐད་སྩལ་བ་བཞིན་དུ་སྔོན་གྱི་ལས་དབང་རྐང་མགྱོགས་ཀྱི་ཕོ་ཉས་རིངས་པར་བོས་ཏེ། ལུགས་གཉིས་ཀྱི་བགྱི་བ་ཀུན་ལ་དབང་སྒྱུར་བའི་དཔའ་མཛངས་འཕྲུལ་བློན་ཆེན་པོ་རྣམས་ཀྱི་ནང་ནས་བསླབ་སྟོན་པ། སྔོན་བསགས་བསོད་ནམས་ཀྱི་རི་དབང་བརྟན་པོས་ས་ལ་སྤྱོད་པའི་བསྟན་སྲིད་ལྷ་དབང་གི་གྲོང་ཁྱེར་མཐོན་པོར་འདེགས་ལ་ངལ་བ་མེད་ཅིང༌། ཆོས་དང་སྲིད་ཀྱི་མཁྱེན་དཔྱོད་ཉི་ཟླའི་འོད་སྣང་རིང་པོར་འཕྲོ་བའི་གཉེར་པ་ཨ་སྲུང་གཙོ་བོར་བསྐོས། ལས་གཉེར་རྣམས་ཀྱི་མགོ་འཛིན་དང་ཁུར་ལེན་གྱི་གྲོགས་ལྡན་པ། མཁྱེན་དཔྱོད་ཀྱི་མེ་ལོང་གཙང་མར་ཤེས་བྱའི་གཟུགས་བརྙན་འགོག་མེད་དུ་འཆར་བའི་དྲུང་ཡིག་ཚེ་རིང་འཕེལ་དང༌། ཕྱག་མཛོད་གུ་རུ་བཀྲ་ཤིས་གཉིས་ལ་གནང་ནས། དེ་དག་གི་པར་བཀྲམ་སྡུད་སོགས་ཀྱི་གྲོགས་ལྡན་པ་བརྡ་དང་ཡིག་རྩིས་ལ་རྣམ་པར་དཔྱོད་པའི་བློ་མིག་གསལ་བ་པར་དཔོན་གཟུངས་སྐྱབས་བཅས་ཏེ། ཞུ་དག་གི་ཕྱི་མོ་རྗེ་བཙུན་ས་སྐྱ་པའི་བསྟན་འཛིན་དམ་པ་མང་པོ་བྱོན་པའི་གདན་ས། སྐྱོར་མདའ་བསམ་གླིང་ནས་བཀའ་འབུམ་ཤིན་ཏུ་དག་པ་ཆ་གཅིག རྒ་ནས་ཨ་གཉན་དམ་པའི་ཐུགས་དམ་རྟེན་དུ་བཞེངས་པའི་རྗེ་ཁུ་དབོན་གྱི་བཀའ་འབུམ་གསེར་དངུལ་ལས་གྲུབ་ཅིང༌།

བཟོ་རྒྱུ་ཁྱད་དུ་འཕགས་པའི་ཆོས་ཆེན་གླེགས་བམ་དྲུག རོང་སྟོན་ཤེས་བྱ་ཀུན་རིག་དང༌། ངོར་ཆེན་རྡོ་རྗེ་འཆང་གི་དངོས་སློབ་བཀའ་རབ་འབྱམས་སྨྲ་བའི་དབང་པོ་ཨཱ་ནནྡཛྙཱ་ནའི་ཐུགས་དམ་རྟེན་གདན་ས་ཐར་ལམ་དགོན་ནས་དཔེ་ཁུངས་ཐུབ་ཆ་གཅིག གདན་ས་ཆེན་པོ་འདི་ཉིད་ན་སྔར་གོང་མ་རྣམས་ཀྱིས་བཞེངས་པ་དང༌། ཕྱིས་ཆོས་རྒྱལ་རང་ཉིད་ཀྱི་ཐུགས་ དམ་རྟེན་དུ་གསར་བཞེངས་མཛད་པ་བཅས་ཤིན་ཏུ་ལེགས་པ་ཆ་གཉིས། གཞན་ཡང་ལྕགས་ར་བསམ་འགྲུབ་རྩེ་དང༌། གླིང་ནས་སྤྱན་དྲངས་པའི་ཆ་གཉིས། འཐོར་བུ་ལ་མཁས་གྲུབ་སངས་རྒྱས་ཕུན་ཚོགས་པའི་ཕྱག་དཔེ་དངོས་མ་འགའ་རེ་དང་བཅས་ཏེ། བཀའ་འབུམ་ཡོངས་རྫོགས་ཚར་དྲུག་ཙམ་དང་བསྟུན་ནས། དག་བྱེད་གཙོ་བོར་རང་གི་ཉེ་བ་འཁོར་སྒྲ་དང་སྙན་དངགས་སོགས་ཐ་སྙད་རིག་པའི་གནས་ལ་བྱང་ཆུབ་པ། དགེ་སློང་ཚུལ་ཁྲིམས་རིན་ཆེན་དང༌། གཞན་ཡང་གསར་རྙིང་བརྡའི་ཁྱད་ལ་མཁས་པ་རྨུགས་སངས་པ་སྦྱིན་པ་རྒྱ་མཚོ་དང་བསྟན་འཛིན་རྒྱལ་མཚན་སོགས་བཞི་ཙམ་གྱིས་ཞུས་དག་ནན་ཏན་བགྱིས་ཤིང༌། རྡོ་རྗེའི་ཚིག་གི་དཀའ་འགྲེལ་འགའ་ཞིག་ལ་ཕྱི་མོ་རྣམས་མི་མཐུན་པའི་དོགས་གནས་ཅུང་ཟད་བྱུང་བ་རྣམས་ཀྱང་བཀའ་དང་བསྟན་བཅོས་གང་ཡིན་གྱི་རྩ་བ་ལ་གཏུགས་ཏེ་དེ་དང་མཐུན་གང་ཆེའི་དབང་དུ་བཏང༌། དེ་དག་ཏུའང་མེད་པའི་འདྲ་མིན་འགའ་རེ་བྱུང་འདུག་པ་རྣམས་ནི་བདག་གིས་ཀྱང་དཔྱད་པའི་གྲོགས་བྱས་ཤིང་ཡིད་ལ་ངེས་པ་རྣམས་བཅོས། མ་ངེས་པ་རྣམས་སོར་བཞག་ལ་རྟགས་དང་མཆན་བུ་ཡོད་པར་བགྱིས་ནས་དཔྱད་རུང་བཞག་སྟེ། མདོར་ན་ཡིད་ཆེས་བྱར་རུང་བའི་ཞུས་དག་ནན་ཆེན་བགྱིས། འཕྲུལ་གྱི་ཡིག་གཟུགས་ལ་མཁས་པ་མང་པོའི་ནང་ནས་བཀྲབས་པ་བཅུ་དྲུག་དང༌། པར་བརྐོས་མཁས་པ་བརྒྱ་ལྔ་བཅུ་ཙམ་འདོམས་ཏེ། དེ་རྣམས་ལ་ཡོན་དབུལ་རྟ་ནོར། ཇ་དང་རས། དུ་བ་སོགས་གང་མོས་བྱིན་པ་ནས་ཀྱི་རྩིས་ལ། ཞུས་དག་པ་མི་རེ་ལ་ཉིན་རེ་ནས་འདོང་བཅུ་གཅིག དབུ་ལྷའི་བརྐོས་པ་སྐུ་བརྙན་རེ་ལ་ནས་ཁལ་གཅིག་དང་ཞོ་གཉིས།

བྲིས་པ་རབ་ཤོག་ལྡེབས་རེ་ལ་ནས་འདོང་བཅོ་ལྔ། འབྲིང་ནས་འདོང་ཕྱེད་དང་བཅོ་ལྔ། ཐ་མ་འདོང་བཅུ་བཞི། བརྐོས་པ་རབ་པར་ལྡེབས་རེ་ལ་ཁལ་གཉིས་ཞོ་གཉིས ༑ འབྲིང་སྟོད་ཁལ་གཉིས་དང་ཞོ་གཅིག་འདོང་ལྔ། འབྲིང་ཁལ་གཉིས་ཞོ་གཅིག་ཐ་མ་ཁལ་གཉིས། ཐིག་འདེབས་པ་དང་ཤོག་མཁན་གཉིས་ལ་ཉིན་རེ་འདོང་བཞི་རེ། ཤིང་གཞོག་མཁན་ཤིང་ཤར་བདུན་ལ་ཞོ་གཅིག ཤིང་རིན་ཤིང་ཤར་བཅོ་ལྔ་རེ་ལ་བར་ཁག་བརྩིས་ཏེ་ཐམས་ཅད་ཁྱོན་བསྡོམས་པ་ཇ་ལ་དྲིལ་ན་འཁོར་དྲུག་སྟོང་ཕྲག་གཅིག་དང་བཅུ་གསུམ་གྱིས་ཆོས་སྦྱིན་པར་དུ་བསྒྲུབས་ཏེ། དེའང་བསྒྲུབ་པའི་གནས་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་མངོན་པར་བྱང་ཆུབ་པའི་གནས། རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་བགྲོད་པ་ན། རིགས་གསུམ་མགོན་གྱི་རྣམ་པར་འཕྲུལ་པའི་འོད་གསལ་འཁོན་གྱི་གདུང་སྲས་མཁས་ཤིང་གྲུབ་པའི་སྐྱེས་ཆེན་རྒྱུན་མི་འཆད་པ་བྱོན་པའི་གདན་ས་ཆེན་པོ་དཔལ་ས་སྐྱ་ཞེས་ཡོངས་སུ་གྲགས་པ་དེ་ཉིད་ཡོད་ལ། དེ་ནས་མེ་མཚམས་སུ་ཞག་གི་ཕུང་པོ་གསུམ་ཙམ་བགྲོད་པའི་བོད་ཆེན་པོར་གྲགས་པའི་ས་ཆ། སེམས་ཅན་སྤྱྀ་མཐུན་གྱི་དགེ་བ་སྤྱད་པའི་བདག་པོའི་འབྲས་བུ་ལེགས་པར་སྨིན་པའི་ས་ཕྱོགས་གཟི་མདངས་ཆེ་ཞིང་ཁོད་སྙོམས་པ་ལ། ཁོར་ཡུག་ཀུན་ནས་རི་བོའི་ཚོགས་རྣམས་ནི་རང་རང་གི་བཀྲ་ཤིས་པའི་རྟགས་ཀྱི་དགེ་མཚན་ཐ་དད་པ་བཟུང་ནས་གཅིག་ལ་གཅིག་ངོམ་པ་ལྟར་འཁོད་ཅིང༌། གངས་རི་དང་བྲག་རི་དག་ནི་མ་བཅོས་དྲང་པོའི་ཆ་ལུགས་གཅིག་པུར་འཛིན་ལ། གཞན་རྣམས་ནི་དུས་དུས་སུ་རྒྱལ་མོ་བཞིས་བགོས་པའི་གོས་བཟང་རེ་མོས་སུ་གོན་པ། དེ་དག་གི་བར་མཚམས་རྣམསསུ་འགྲོག་དགོན་པ་དང༌། གྲོང་དང༌། གྲོང་ཁྱེར་དང༌། ལྗོངས་དང༌། སྐྱེད་མོས་ཚལ་དང༌། འབབ་ཆུ་ལ་སོགས་པ་བཀོད་པ་ལེགས་པས་ཀུན་གྱི་ཡིད་འཕྲོག་པར་ནུས་པའི་རྟེན་དེ་དག་ལ་བརྟེན་པའི་མི་དང་དུད་འགྲོས་བསྡུས་པའི་འགྲོ་བ་དཔག་ཏུ་མེད་པ་རྣམས་ནི་རང་གི་སྔོན་ལས་ཀྱི་བགོ་སྐལ་ཐ་དད་པ་ལ་སྤྱོད་པས།

ཆོས་མཛད་རྣམས་ཀྱི་དགེ་བ་བསྒྲུབ་འདོད་དང༌། སྡིག་པ་སྤང་འདོད་ཀྱི་བློ་གོང་ནས་གོང་དུ་སྤེལ་བའི་སྣོད་བཅུད་དགེ་བའི་བཤིས་སུ་གྱུར་པ་དེ་དག་གིས་ཡོངས་སུ་བསྐོར་བའི་ཡུལ་གྱི་ལྟེ་བ། སྔོན་གྲུབ་པའི་དབང་ཕྱུག་ཐང་སྟོང་རྒྱལ་པོའི་ཞབས་ཀྱིས་ལེགས་པར་བཏབ་སྟེ་ལྷུན༷་གྲུབ༷་སྟེང༷་ཞེས་མཚན་དུ་གསོལ་བའི་ཆོས་སྡེ་ཁྱད་པར་ཅན་དེ་ཉིད་དུ་སྡེ་དགེ་ས་སྤྱོད་ཀྱི་གདུང་བརྒྱུད་རིམ་པས་བྱོན་པ་རྣམས་ཀྱིས་སངས ་རྒྱས་ བསྟན་པའི་ལུགས་སྲོལ་རྒྱ་ཆེན་བཙུགས་ཤིང་ ༑ ཁྱད་པར་མཁས་ཤིང་གྲུབ་པའི་གཙུག་རྒྱན་འཇམ་མགོན་དཔལ་མཆོག་རྒྱལ་མཚན་མདོ་རྒྱུད་རྒྱ་མཚོའི་ཕ་རོལ་ཏུ་སོན་པ་མཁས་མཆོག་བཀྲ་ཤིས་དཔལ་ལྡན། །ཡོངས་རྫོགས་བསྟན་པའི་མངའ་བདག་མཁན་ཆེན་སངས་རྒྱས་ ཕུན་ཚོགས། །མང་དུ་ཐོས་ཤིང་ལུང་རིགས་སྨྲ་བའི་དབང་ཕྱུག་མཁན་ཆེན་བཟང་ པོ་རྒྱལ་མཚན། རྒྱུད་སྡེ་རྒྱ་མཚོའི་མངའ་བདག་མཁྱེན་ཡངས་ཀུན་དགའ་ཆོས་ འཕེལ་ལ་སོགས་པའི་བསྟན་འཛིན་གྱི་སྐྱེས་ཆེན་རིམ་པས་བྱོན་པ་རྣམས་ཀྱིས་སུམ་ལྡན་རྡོ་རྗེ་འཛིན་པའི་དགེ་འདུན་འདུས་པ་རྒྱ་མཚོ་ལྟ་བུའི་དབུས་སུ། འཆད་རྩོད་རྩོམ་གསུམ་གྱི་སྒོ་ནས་བསྟན་པ་རྒྱ་ཆེར་སྤེལ་བའི་གདན་ས་ཆེན་པོ་དེ་ ཉིད་ཀྱི་ནང་གསེལ། རྣམ་འདྲེན་བསྟན་པའི་སྲི་ཞུ་བ ་ཆེན་ པོ་སྡེ་དགེ་ཆོས་རྒྱལ་ བཞུགས་པའི་རྒྱལ་ཁབ་ཀུན་ལས་རྣམ་པར་རྒྱལ་བའི་ཕོ་བྲང་ཆེན་པོ་དེ་ཉིད་དུ། དུས་ནི་སྟོན་པ་ཤཱཀྱ་སེང་གེ་རྣམ་བྱུང་ས་འབྲུག་ལ་སྐུ་བལྟམས་ནས་ལོ་སུམ་སྟོང་དགུ་བརྒྱ་དང་ཞེ་དྲུག་འདས་ཤིང༌། བརྒྱད་ཅུ་བཞེས་པ་མེ་ཕག་ལ་མྱ་ངན་ལས་འདའ་པའི་ཚུལ་བསྟན། དེ་ནས་ལོ་ཉིས་སྟོང་ལྔ་བརྒྱ་བགྲངས་པའི་མེ་ཡོས་ལ་བོད་དུ་གཉེན་པོ་གསང་བ་བབས་ཏེ་བསྟན་པའི་དབུ་བརྙེས་ནས་ལོ་ཆིག་སྟོང་དང་སུམ་བརྒྱ་རེ་བདུན་བརྒལ། ཆུ་སྤྲེའུ་རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ཀུན་དགའ་སྙིང་པོ་སྐུ་འཁྲུངས་ནས་བགྲང་གཞི་དྲུག་བརྒྱ་ཞེ་གཉིས་འདས་པ་སཾ་སྐྲྀ་ཏའི་སྐད་དུ་ཨཱ་ནནྡ།

དེ་ཉིད་བོད་སྐད་དུ་བསྒྱུར་ཚེ་ཀུན་དགའ། མ་ཧཱ་ཙི་ནའི་ཡུལ་གྲུ་ཆེན་པོར་གྱེ་ཡིན། དབང་ཐང་དང་བསྟུན་པའི་མིང་ལ་ཤིང་སྟག་ཏུ་བོད་པའི་གསར་ཚེས་ཀྱི་གནམ་ལོའི་ཟླ་༤ ཚེས་༢༥ དགེ་བ་ལ་འགོ་ཚུགས། དེ་ནས་བཟུང་སྟེ་ཤིང་ཡོས་ཁྲུམས་སྟོད་ཟླ་བའི་ཚེས་བཅུ་བཞི། རྗེ་བརྩེ་བ་ཆེན་པོ་དང་ས་སྐྱ་པཎ་ཆེན་གཉིས་ཀའི་ཐུགས་ཆོས་དབྱིངས་ཟབ་མོར་མཉམ་པར་བཞག་པའི་ཟླ་དུས་ཀྱི་མཆོད་པའི་ཉིན་ཡིག་མཁན་རྣམས་ཀྱིས་མཐའ་རྫོགས་པར་བྲིས་ཟིན་ཅིང༌། མེ་ཕོ་འབྲུག་གི་གནམ་ལོའི་ཟླ་ཚེས་བཟང་པོ་ལ་པར་གྱི་མཐའ་ལེགས་པར་གྲུབ་ནས་བཞུགས་ཁྲི་ལ་མངའ་གསོལ་བའི་གསུང་རབ་རིན་ཆེན་དབང་གི་རྒྱལ་པོ་འདི་ཉིད་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་གཙུག་ཏུ་རྣམ་པར་རྒྱལ་ནས་ཕན་པ་དང་བདེ་བའི་འདོད་རྒུ་ཟད་མི་ཤེས་པའི་འབྱུང་གནས་དམ་པར་གྱུར་ཅིག། །།སྨྲས་པ། ས་སྤྱོད་བཀའ་ལུང་རིན་ཆེན་ཅོད་པན་ཅན། །མཁྱེན་དཔྱོད་ལང་ཚོས་དྲེགས་པའི་ཆོས་བློན་དབུར། །བཞུགས་པའི་ལས་བྱེད་བློ་གྲོས་ལྡན་མཐོང་ཚེ། །མ་བཟོད་ཕུར་བུ་མཐོ་རིས་བྲོས་ཀྱི་དོགས། །མ་བརྡལ་ཁོད་སྙོམས་གཞི་ལ་ལག་སྟབས་སྟོང༌། །བསྒྱུར་ཏེ་མ་བཅོས་དབྱིབས་ལེགས་རི་བོའི་ཕྲེང༌། ། མ་བསྐུལ་དུས་ཀྱི་དགའ་མས་རྒྱན་འབུལ་ཚེ། །མ་བོས་ཀུན་ཡིད་འགུགས་པའི་དགེ་མཚན་ངོམ། །དེ་དབུས་ཆོས་ལྡན་རྒྱལ་པོས་བསྐྱངས་པའི་གནས། །ཕྱི་ནང་ཉེར་འཚེས་དབེན་ཞིང་ཆོས་ཀྱི་སྒྲ། །ལྷུན༷་གྲུབ༷་ས་སྟེ༷ངས་གྲགས་པའི་རྒྱལ་ཁབ་ནས ༑ ༑ དུས་ཚེས་དགེ་བར་ཆོས་སྦྱིན་ཆེ་འདི་སྤེལ། །དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེའི་པར་གྱི་སྒོ་འཕར་འབྱེད་པའི་དཀར་ཆག་འཕྲུལ་གྱི་ལྡེ་མིག་ལས། བསྟན་པ་རྒྱས་པའི་ཆེད་དུ་ཆོས་སྦྱིན་པར་དུ་བསྒྲུབ་ཚུལ་གྱི་སྐབས་ཏེ་གསུམ་པའོ།། །།འདིར་སྨྲས་པ། གངས་ཅན་གདུལ་བྱ་བསྐལ་ སྔོན་ཡིད་ཅན་ཤེས་བྱའི་མཁར་འགྲོ་དྲང་པོའི་བསམ་གཏན་བཅུད་ལེན་ཚེ། ། རང་དགར་འཁྱོག་པོའི་བློ་ཅན་གྱིས་བཙལ་ཕྱོགས་ལྷུང་བཟའ་བས་ཉེན་པ་ཕལ་

ཆེར་དམ་ཆོས་ཀྱི། །འོད་སྣང་དང་བྲལ་བླང་དོར་འཁྲུལ་པའི་མུན་པར་འཁྱམས་ རྣམས་བརྩེ་བའི་སྐྱ་རེངས་སྔོན་འགྲོ་བའི། །ལེགས་བཤད་ཉི་མས་སྨྲ་ངན་མུན་བཅོམ་ཆོས་ཀྱི་ལམ་སྟོན་འཇམ་དབྱངས་རྣམ་ལྔའི་བཀའ་དྲིན་བསམ། ༡ །ཚུལ་གནས་དགེ་བའི་བཤེས་ལས་ཐོས་ན་དད་པའི་རྩ་བ་བརྟན་པའི་རྒྱུ། །བསམས་ན་མ་རྟོགས་ལོག་རྟོག་ཐེ་ཚོམ་རིང་བྲལ་དགའ་བའི་ཡལ་འདབ་བསྐྱེད། །བསྒོམས་ ན་བློ་མཆོག་གོང་ནས་གོང་འཕེལ་སངས་རྒྱས་ཡོན་ཏན་འབྲས་སྨིན་བྱེད། །བདེན་གཉིས་དོན་སྟོན་ཚིག་སྦྱོར་བསྡེབས་ལེགས་བཀའ་སྲོལ་དཔག་བསམ་ལྗོན་པ་འདིས ༑ ༢ ༑ མདོ་རྒྱུད་མཐའ་དག་གསལ་བས་སྒྲོན་མེ་སྟེ། །དྲན་དབང་ཀུན་ དགའ་བསྐྱེད་ཕྱིར་ལྟད་མོའི་མཛོད། །ལུང་རིགས་འགལ་འབྲེལ་འཆར་བས་ཨཱ་ དརྴ ༑ ༑ བདེ་གཤེགས་ཡོངས་ཀྱིས་བགྲོད་ཕྱིར་མ་ནོར་ལམ། ༣ །གསུང་རབ་རིན་ཆེན་གླེགས་བམ་བཅོ་ལྔ་ཡི། །ཆོས་སྦྱིན་པར་སྒོ་གྲངས་མེད་དཀར་ཆག་གི ། མིག་འཕྲུལ་ཀུཉྫི་ཀ་ཡིས་ཅིག་ཅར་དུ། །ཕྱེ་དང་བཀའ་གནས་ལྟད་མོ་དུས་གཅིག་བྱུང་ ༑ ༤ ༑ བཟོ་མགར་མཁས་པའི་སྐྱེ་བ་མ་བླངས་ཤིང༌། །བི་ཤྭ་ཀརྨ་ས་འདིར་འོངས་མིན་པར། །མིག་འཕྲུལ་བྱེད་འདི་སུ་ཞིག་ཉི་ཟླས་ཀྱང༌། །གླིང་བཞིར་ རྒྱུ་བའི་ཟོལ་གྱིས་བལྟ་ཕྱིར་ལྷགས། ༥ །དད་པས་དམ་ཆོས་འབྲི་ཀློག་ལན་རེ་ ཟུང་

༑ ༑ བགྱིས་པའི་ཕན་ཡོན་དཔག་ཡས་ཐུབ་དབང་གི །ཞལ་གྱིས་འཆེས་ན་འཛད་མེད་པར་གྱི་མ། །འདི་བསྒྲུབས་དགེ་བ་སྔ་མའི་འབུམ་འགྱུར་ཅན། ༦ ། འདིས་མཚོན་དུས་གསུམ་ཀུན་དུ་རང་གཞན་གྱི། །སྒོ་གསུམ་རྗེས་འབྲེལ་ལེགས་བྱས་ཇི་སྙེད་ཀུན། །བདག་ཡིད་ཕོ་ཉ་དྲི་ཡི་གཞོན་པ་ལ། །བསྐྱོན་ཏེ་གཅིག་ཏུ་བསྡུས་ཤིང་བསྡོམས་པའི་མཐུས། ༧ །གནས་སྐབས་མཐར་ཐུག་ཕན་བདེའི་ཆར་རྒྱུན་གྱི། །འབྱུང་གནས་བདེ་གཤེགས་བསྟན་པའི་དབྱར་སྐྱེས་སྤྲིན། །སྐྱེ་རྒུའི་ལས་ཉོན་གདུང་སྐྱོབ་གྲིལ་བསིལ་ཅན། །འཇིག་རྟེན་ཁམས་ཀྱི་མཁའ་ཁྱབ་དཀྲིགས་གྱུར་ཅིག ༨ །ལུང་རྟོགས་བསྟན་པའི་མཆོག་ནི་འདིའོ་ཞེས། །ཡིད་ ཆེས་ལུང་གི་དཔང་པོ་དབང་བཙན་ཚོགས། །ལྷང་ལྷང་བསྔགས་པ་ས་སྐྱ་པ་ཡི་ བསྟན ༑ ༑ བསྐལ་པ་ཇི་སྲིད་ཡུན་འཚོ་འཕེལ་གྱུར་ཅིག ༩ །ཆགས་སྡང་རྒྱུད་ ཁྲུགས་རྩུབ་དང་གཏུམ་པ་འགས། །ཤུ་བུས་སྨོད་ཀྱང་ཐུབ་པའི་ཚངས་དབྱངས་ གདངས ༑ ༑ སྙན་འགྱུར་དྲུག་ཅུས་རབ་བསྟོད་ཨེ་ཝཾ་པའི། །ལུགས་བཟང་འཇིག་ རྟེན་ཁམས་ཀུན་དར་གྱུར་ཅིག ༡༠ །སྡོམ་གསུམ་རིན་ཆེན་ཁུར་པོས་མི་ངལ་ ཞིང་ ༑ ༑ བཤད་དང་སྒྲུབ་པའི་གོམ་རླབས་བསྒྱུར་མཁས་པའི། །བསྟན་འཛིན་གླང་ཆེན་ཁྱུ་མཆོག་གྲངས་མེད་ཀྱི། །མཛད་བཟང་གོམ་རྗེས་ས་སྟེངས་ཀུན་ཁྱབ་ ཤོག༡༡ ༑ སྡེ༷་བཞིའི་འབྲས་བུ་ཕུན་ཚོགས་དགེ༷་བཅུ་ཡི། ཁྲིམས་དང་སྟོབས་ཀྱི་འཁོར་ལོས་ས༷་ཆེན་ཁྱོན། །སྤྱོད༷་མཛད་བསྟན༷་པ༷འི་སྦྱིན་བདག་ཡབ་སྲས་བཅས།། སྐུ་ཚེ༷་མི་ཤིགས་བསྐལ་པའི་རི༷ང་འཚོར་ཤོག ༡༢ །གལ་ཏེ་ཕྱི་ནང་འགལ་རྐྱེན་རྣོ་ གདུག་གི །ཚེར་མ་གཟིངས་པའི་ནགས་ཚལ་བདོ་རྒྱུར་ན། །བསྟན་སྲུང་མཐུ་དཔུང་དྲེགས་པའི་མེ་བོ་ཆེས། །དྲག་སྦྱོར་བསྲེག་པའི་ལས་ལ་བརྩོན་གྱུར་ཅིག༡༣ ༑ རིག་བྱེད་དཔལ་མོ་འདོད་རྒྱལ་ཚོགས་ཀྱི་བདག །ཐུགས་རྗེ་དཀྱུས་རིང་ སྤྲོས་པའི་ཟུར་མིག་གིས། ཁམས་གསུམ་འགྲོ་བའི་མཛའ་བོ་ཁེངས་ལྡན་ཚོགས།། དཔལ་འབྱོར་སྐྱེས་བཟང་བཅས་པ་རང་དབང་སྩོལ།

༡༤། ཆོས་འདི་དོ་དམ་ཁུར་ལེན་ལས་བྱེད་བཅས། །སྐྱེ་ཀུན་དལ་འབྱོར་ལུས་ཐོབ་དམ་པ་ཡིས། །རྗེས་བཟུང་རྒྱལ་བའི་བསྟན་ལ་ཐོས་བསམ་བསྒོམ། །མཐར་ཕྱིན་རང་གཞན་དོན་གཉིས་ལྷུན་གྲུབ་ཤོག༡༥ །འཁོར་བའི་ཐང་དུ་སྡུག་བསྔལ་བརྒྱ་ཕྲག་གིས། །དུབ་པའི་མཁའ་མཉམ་འགྲོ་བའི་འཁྱམས་པོ་རྣམས། །དཀོན་མཆོག་ཐུགས་རྗེའི་རྐང་འཐུང་གྲིབ་ཏུ་ངལ། །བསོ་ཞིང་དགེ་བཅུའི་འབྲས་བཟང་སྤྱོད་གྱུར་ཅིག༡༦ །བླ་མེད་དཀོན་མཆོག་གསུམ་པོར་རྩེ་གཅིག་བློས། །སྐྱབས་སོང་ཐུགས་རྗེ་བྱིན་རླབས་ནུས་པས་གང༌། །བསླུས་པའི་ཚིག་ཙམ་མི་རྙེད་བདེན་པ་འདིས། །བདག་གིས་སྨོན་ལམ་གང་བཏབ་འགྲུབ་གྱུར་ཅིག༡༧ །དེ་ལྟར་དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེའི་ཆོས་སྦྱིན་པར་གྱི་སྒོ་འཕར་འབྱེད་པའི་དཀར་ཆག་འཕྲུལ་གྱི་ལྡེ་མིག་ཅེས་བྱ་བ་འདི་ནི། བོད་ཆེན་ལྗོངས་ཀྱི་ཡོངས་པའི་ས་སྟེངས་ཀུན་ཏུ་དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་དང་ལས་དབང་སྟོབས་ཀྱི་འཁོར་ལོས་དབང་སྒྱུར་བའི་ཆོས་རྒྱལ་ཆེན་པོ་ཉིད་ནས། འདི་ བཞིན་དགོས་ཚུལ་གྱི་བཀའ་སྩལ་ཕེབས་པར་བརྟེན། སྤྱིར་རྣམ་འདྲེན་མཆོག་གི་བསྟན་པ་རིན་པོ་ཆེ་དང༌། བྱེ་བྲག་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པའི་རིང་ལུགས་དྲི་མ་མེད་པ་འདི་ཉིད་ལ་མི་ཕྱེད་པའི་དད་པ་དང་ལྡན་ཞིང་ ༑ གསུང་གི་བདུད་རྩིས་སྐལ་བ་སྦོམ་པོར་གྱུར་པའི་དགེ་སློང་བཀྲ་ཤིས་ལྷུན་གྲུབ་ཀྱིས། བོད་ཆེན་གྱི་སའི་ཆ་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་མེ་འབྲུག་གི་ལོའི་ས་ག་ཟླ་བའི་དཀར་ཕྱོགས་ཀྱི་དགའ་བ་གསུམ་པ། ཉི་མ་མེ་བཞིའི་འགྲུབ་སྦྱོར་འཛོམ་པའི་ཉིན་གྲུབ་པར་བགྱིས་པ་འདི་ལ་ནོངས་པ་མཆིས་ན་མཁས་པའི་ཚོགས་ལ་བཤགས་ཤིང༌། དགེ་བས་འགྲོ་བ་ཐམས་ཅད་ལ་ཕན་བདེ་རྒྱ་ཆེན་པོ་འབྱུང་བའི་རྒྱུར་གྱུར་ཅིག། །།སརྦ་མངྒ་ལཾ་བྷ་ཝནྟུ།། སྡེ་དགེའི་དཔར་མའི་དཀར་ཆག་འཕྲུལ་གྱི་ལྡེ་མིག

མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 728PAGE 729