པོ་སྟེ་ཡབ་ཧེ་རུ་ཀའོ། །དེའི་ཕྱག་མཚན་ལ་སོགས་པ་ནི་གོང་མ་བཞིན་ཏེ་གསུམ་པའི་དང་པོ་ཉིད་དུ་བརྗོད་ཟིན་ཏོ། །འོན་ཀྱང་འབྲས་བུའི་ཧེ་རུ་ཀ་ལས་ཀྱང་ཁྱད་པར་བསྟན་པ་ནི་ཟླ་བ་ཆུ་ཤེལ་ཏེ་སྐུ་མདོག་དཀར་པོ་ཞེས་བྱ་བའི་དོན་ཏོ། །གལ་ཏེ་འདི་མངོན་པར་བྱང་ཆུབ་པ་སྔར་གོང་དུ་སྟོན་པར་རིགས་ཀྱི་འདིར་ཅིའི་ཕྱིར་བསྟན་ཅེ་ན། འདིར་མངོན་པར་བྱང་ཆུབ་པའི་སྐབས་སུ་བབ་པས་འདིར་བསྟན་ན་མི་འདྲ་བའི་ཁྱད་པར་ལ་སོགས་པ་རྟོགས་སླ་བའི་ཕྱིར་བཤད་དོ། །གལ་ཏེ་འདི་གཉིས་མི་འདྲ་བ་ལ་དགོངས་པ་ཅི་ཡོད་ཅེ་ན། དབང་ཐ་དད་པ་བསྟན་པའི་ཕྱིར་ཏེ

༑ གསང་བའི་དབང་ནི་འདིས་མཚོན་ལ། ལྷ་མོ་རྣམས་ཀྱིས་ནི་ཤེས་རབ་ཡེ་ཤེས་ཀྱི་དབང་མཚོན་པར་བྱེད་དོ། །གསང་དབང་གི་དུས་སུ་སློབ་མ་ལ་རྣམ་པར་རྟོག་པའི་ཟུར་ཡོད་པས་ཟླ་བ་ཟུར་ཅན་ནོ། །ཤེས་རབ་ཡེ་ཤེས་ལ་རྟོག་པ་མེད་པས་ཟླུམ་པའོ། །གསང་དབང་གི་ཐབས་ཤེས་རབ་གཉི་གའི་བྱང་སེམས་ཟླ་བ་ལྟར་དཀར་བས་ཟླ་བ་གཉིས་སོ། །ཉི་ཟླ་གཉིས་ནི་ཤེས་རབ་ཡེ་ཤེས་ཀྱི་ ¡Ã ཤེས་རབ་ཀྱི་ ( ¡¶ ལུ ¡· - ཤེས་རབ་ཀྱི་ ) རཀྟ་འབྱུང་བས་དམར་པོའོ། །གསང་དབང་གི་དུས་སུ་ཐིག་ལེ་མི་འགེགས་པས་ཕྱག་མཚན་ལ་ས་བོན་མེད་པ་དང་འོད་སྤྲོ་བའོ། །ཤེས་རབ་ཡེ་ཤེས་དུས་སུ་ཐིག་ལེ་འགེགས་པས་ས་བོན་དང་འོད་མི་སྤྲོ་བའོ། །གསང་དབང་གི་ཐིག་ལེ་དཀར་བའམ་རང་བཞིན་ལྷུན་གྲུབ་ཉིད་ཀྱིས་རྒྱུ་རྡོ་རྗེ་འཆང་དཀར་པོའོ། །ཤེས་རབ་ཡེ་ཤེས་ཀྱི་བདེ་བ་གནག་ཅིང་ལ་སོགས་པ་ ¡Ã སྣ་ཚོགས་པ་དང་རང་བཞིན་གྱིས་རྟོག་པ་མ་འགྱུར་བས་ ( ¡¶ ལུ ¡· རང་བཞིན་གྱིས་རྟོགས་པར་མི་ནུས་པས་དེ་ལ་ ) ཁ་དོག་གཞན་ཡིན་ནོ་ཞེས་བླ་མ་གསུང་ངོ༌། །སྤྱིར་དུ་ན། དབྱིངས་དང་ཡེ་ཤེས་རྒྱས་གདབ་ཕྱིར། །རང་བཞིན་གྱིས་དག་རྒྱུ་འབྲས་ཕྱིར། །ཐིག་ལེའི་རིམ་ཕྱིར་ལུས་སེམས་ཕྱིར། །དབང་ཕྱིར་དགོས་པ་བསམ་ཡས་ཕྱིར། །ཞེས་བྱ་སྟེ། བླ་མ་མི་གསུང་བས་ཧ་ཅང་མི་སྤྲོའོ། །གཉིས་པ་ཐབས་ཤེས་རབ་ཀྱི་རང་བཞིན་དུ་བསྟན་པ་ནི། ཐབས་དང་ཞཻས་བྱ་བ་ལ་སོགས་པ་སྟེ། མངོན་པར་བྱང་ཆུབ་པ་ལྔ་ལས་བསྐྱེད་ཀྱང་ཐབས་དང་ཤེས་རབ་ཀྱི་རང་བཞིན་ལས་རྫོགས་པར་བསྟན་ཏེ། ཐབས་ཤེས་རབ་ལས་ཆོས་ཐམས་ཅད་སྐྱེ་བའི་ཕྱིར་རོ། །ཞེས་དགོངས་སོ། ། གསུམ་པ་ཡི་གེ་མི་འདྲ་བ་ནི་དེ་ལྟར་ཐབས་ཤེས་རབ་ཏུ་ཐམས་ཅད་འདྲ་ན་ལྷ་མོ་རྣམས་མི་འདྲ་བའི་ཁྱད་པར་གང་ཡིན་སྙམ་པ་ལ། ཁ་དོག་དབྱེ་བ་སོ་སོ་ཡིན་ཏེ། ཁ་དོག་ནི་ཝརྞ་སྟེ་ཡི་གེ་ལ་འཇུག་པས་ཨཱ་ལི་སོ་སོ་ལས་བསྐྱེད་པའོ། །ཡང་ན་ཝརྞ་སྟེ་རིགས་ཐ་དད་པའམ། རྒྱུད་འདིར་ལྷ་མོ་རྣམས་ཁ་དོག་ཐ་དད་པ་ཉིད་ལའང་བཤད་པར་བྱའོ།

།བཞི་པ་དེ་ལྟར་ལྷ་མོ་ཐམས་ཅད་བསྐྱེད་ན་ཕྱོགས་གང་དང་གང་དུ་དགོད་སྙམ་པ་ལ་རྣལ་འབྱོར་མ་ལྔ་ཞེས་བྱ་བ་ལ་སོགས་པ་སྟེ། ལྷ་མོ་ཐམས་ཅད་སྣ་ཚོགས་མདོག །ཅེས་བྱ་བ་ལ། རྩ་བའི་རྒྱུད་དུ་ཐམས་ཅད་ནག་མོར་གསུངས་པ་ལ། འདིར་སྣ་ཚོགས་པར་གསུངས་པའི་དགོངས་པ་ཅི་ཡིན་ཞེ་ན ༑ སྤྱིར་མཚོན་བྱ་དེ་ཁོ་ན་ལ་དགོངས་པའམ། ནང་ལ་དགོངས་པ་ཞེས་བྱ་བ་གཉིས་ལས། ནང་གི་དབང་དུ་བྱས་ན་བདེ་སྟོང་གི་ཡེ་ཤེས་མི་འགྱུར་བས། རྩ་རྒྱུད་དུ་ཐམས་ཅད་ནག་མོར་གསུངས་ལ། དེའི་རྟེན་གྱི་ཐིག་ལེ་ལུས་ཀྱི་གནས་མཐའ་དག་ནས་བསྡུས་པའི་སྣ་ཚོགས་ཡིན་ནོ་ཞེས་གསུང་ངོ༌། །ལྷག་མ་ནི་གོ་སླའོ ༑ ༑ མཁས་པས་དབུས་སུ་བསྒོམ་པར་བྱ། །ཞེས་པའི་བར་གྱིས་ནི་དམ་ཚིག་པ་བསྐྱེད་པ་བསྟན་པའོ། །ཡན་ལག་ལྷག་མ་ཡེ་ཤེས་པ་གཞུག་པ་དང༌། བྱིན་གྱིས་བརླབ་པ་དང༌། དབང་བསྐུར་རྒྱས་གདབ་པ་སྟེ་བསྙེན་སྒྲུབ་བཞི་རྫོགས་པར་བྱའོ ༑ ༑ དེའི་ཡན་ལག་ལྷག་མ་མཆོད་པ་དང་བསྟོད་པ་དང༌། བདུད་རྩི་མྱང་བ་རྣམས་ཀྱང་ཁ་བསྐང་བར་བྱའོ། །བཟླས་པ་ནི་བརྟག་པ་བརྒྱད་པ་ལས་སོ། །དག་པ་དྲན་པ་ནི་ལྔ་པའི་གཉིས་པ་ལས་སོ། །གཏོར་མ་ནི་དགུ་པ་ལས་སོ། །མདོར་ན་ཡན་ལག་ཇི་སྙེད་དགོས་པ་ཐམས་ཅད་བླ་མའི་མན་ངག་གིས་ཤེས་པར་བྱའོ། ། གསུམ་པ་ལས་ ( ¡¶ ལུ ¡· + རབ་ཏུ་བྱེད་པ་ ) གསུམ་པའི་བཤད་པའོ།། །།དེ་ནས་དཀྱིལ་འཁོར་ཆེན་པོ་མཆོག །ཅེས་བྱ་བ་ལ་སོགས་པས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བསྟན་ཏོ། །དེའི་བརྗོད་པར་བྱ་བའི་དོན་ནི་བསྐྱེད་པའི་རིམ་པ་སྤྱི་དོན། རྗོད་བྱེད་ཀྱི་སྒྲ་ནི་ཡན་ལག་གི་དོན་གཙོ་ཆེ་ལ་ཡི་གེའི་དོན་ཡང་ཅུང་ཟད་འཇུག་གོ །མངོན་པར་རྟོགས་པ་རྡོ་རྗེ་དབྱིངས་ལ་མོས་ཤིང་དེར་ཞུགས་པའི་རྣལ་འབྱོར་པས་རྫོགས་རིམ་གྱི་རྟེན་བསྐྱེད་པའི་རིམ་པ་བསྒོམ་པ་དང་ཡང་འབྲེལ་ལ། གཙོ་ཆེ་བའི་དབང་དུ་བྱས་ནས་ཕྱིའི་དཀྱིལ་འཁོར་བཀོད་པ་ལ་བརྟེན་ཏེ། སྒྲུབ་པ་དང༌། དེར་བདག་ཉིད་འཇུག་པ་དང༌།

དམ་ཚིག་གཟུང་བ་དང་འབྲེལ་པས་དམ་ཚིག་དང་སྡོམ་པ་དང་འབྲེལ། དེར་དངོས་གྲུབ་སྒྲུབ་པ་དང་ཡང་འབྲེལ་ལོ། །ཡང་དེའི་ཞར་ལ་རྒྱུད་ཕྱི་མས་དགོངས་པ་བསྐང་བས ༑ ཐོག་མར་སྨིན་པར་བྱེད་པའི་ལམ་དབང་བསྐུར་བ་དང་ཡང་འབྲེལ་པ་ཡིན་ལ ༑ རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་དེ་ཁོ་ན་ཉིད་འདུས་པའི་རྒྱུད་དུ་ཏིང་ངེ་འཛིན་གསུམ་བསྒོམ་པ་སྔོན་བྱུང་གི་རྣམ་འཕྲུལ་ཙམ་ལས་རྗེས་འཇུག་གི་མངོན་པར་རྟོགས་པར་མ་གསུངས་པ་དེ་ལ། འདིར་མངོན་བྱང་དང་པོའི་ས་བོན་དང་བཅས་ཏེ་རྗེས་འཇུག་གི་མངོན་པར་རྟོགས་པ་གསལ་བར་བཤད ༑ རིགས་ལྔའི་དམ་ཚིག་གཟུང་བ་དང༌། ཡེ་ཤེས་ཀྱི་ཚོགས་དེར་ཁ་བསྐང༌། དཀྱིལ་འཁོར་འཁོར་ལོའི་ལྷ་དང་རྣམ་པ་ཙམ་རྒྱུད་དེར་བཞི་བཅུ་རྩ་བཞི་གསུངས་པ་ཡིན་ཡང༌། ཚུལ་འདི་ལྟ་བུའི་བཀོད་པ་མ་གསུངས་པས་མ་ཚང་བ་ཁ་སྐོང་ངམ་ཚུལ་མི་འདྲ་བས་བཤད་པའི་རྒྱུད་དོ། །ཡང་ལྷ་སོ་བདུན་གྱི་གྲངས་ཙམ་ནི་ཆ་མཐུན་པས་བཤད་པའི་རྒྱུད་དོ། །ཡང་ཐོག་མར་མཆོད་པ་ནས་བརྩམས་ནས་ལྷ་བསྐྱེད་པའི་བར་མཐའ་དག་དཔལ་རྡོ་རྗེ་མཁའ་འགྲོའི་ལེའུ་དང་པོ་དང་གསུམ་པར་རྡོ་རྗེ་དབྱིངས་ཀྱི་དཀྱིལ་འཁོར་གསུངས་པ་ལ་མི་གསལ་བ་དེ་རྒྱུད་འདིས་གསལ་བར་བྱེད་པས་བཤད་པའི་རྒྱུད་དོ། །ཡང་རིགས་ལྔའི་སྡོམ་པ་གཟུང་བ་རྡོ་རྗེ་མཁའ་འགྲོའི་ལེའུ་བཅུ་གཉིས་པར་ཆ་མཐུན་པས་ངེས་པ་བསྐྱེད་པས་བཤད་པའི་རྒྱུད། ལེའུ་དེ་ཉིད་དུ་སྐུ་མདོག་ལ་སོགས་པ་ཅུང་མི་འདྲ་བར་བཤད། རྡོ་རྗེ་རྩེ་མོར་སློབ་མ་ལ་སྡོམ་པ་སྦྱིན་པའི་དབང་དུ་བྱས་ཏེ་རྒྱས་པར་གསུངས་པ་དེ་འདིར་བདག་ཉིད་ཀྱིས་གཟུང་བའི་དབང་དུ་བྱས་ནས་མདོར་བསྡུས་ཏེ་བཤད་པའི་རྒྱུད་དོ། །ཡང་རྣལ་འབྱོར་ཆེན་པོའི་རྒྱུད་གང་དང་གང་དུ་སྡོམ་པ་གཟུང་བ་མ་གསུངས་པས་དེ་དག་ཐམས་ཅད་དུ་མ་ཚང་བ་ཁ་བསྐང་བས་བཤད་པའི་རྒྱུད་ དོ ༑ ༑ ཡང་ཕྱི་མས་འདིའི་རྒྱུད་དང་འབྲེལ་པར་རྣམ་སྣང་སྒྱུ་འཕྲུལ་དྲ་བ་དང་ཐུན་མོང་དུ་བྱས་ཏེ་སློབ་མ་དབང་བསྐུར་བ་གསུངས་པ་ནི་རྣམ་སྣང་སྒྱུ་འཕྲུལ་དྲ་བའི་དབང་བསྐུར་གསལ་བར་བྱེད་པ་བཤད་པའི་རྒྱུད་དོ།

།སྤྱིའི་དོན་ཏོ། །གཞུང་གི་དོན་འཆད་པ་ནི་གཉིས་ཏེ། བཤད་པར་དམ་བཅའ་བ་དང༌། དོན་དངོས་སོ། ། དང་པོ་ནི་དེ་ནས་ཞེས་བྱ་སྟེ། ཚིག་དེ་མ་ཐག་པ་བདག་མེད་མ་བསྒྲུབ་པར་བསྟན་པའི་རྗེས་ལ་དེ་ནས་གཞན་ཡང་ཞེས་བྱའོ། །ཡང་ན་དོན་གྱི་དེ་མ་ཐག་པ་སྔོན་དུ་བསྙེན་པ་སོང་བའི་རྗེས་ལ་བྱ་བའི་དོན་ཏོ། །ཡང་ན་དབང་དང་དམ་ཚིག་ཐོབ་པའི་རྗེས་ལ་ཞེས་སྦྱར་རོ། །དཀྱིལ་འཁོར་ཆེན་པོ་ནི་རིགས་ལྔ་ཀ་བསྡུས་པ་ཡིན་པའི་ཕྱིར་རོ། །རྡོ་རྗེ་དབྱིངས་དང་འདྲ་བ་ནི་རི་རབ་ཀྱི་རྩེ་མོར་མངོན་པར་སངས་རྒྱས་པའི་དེ་བཞིན་གཤེགས་པ་དེའི་ཐུགས་ཀའི་རྡོ་རྗེ་དབྱིངས་སུ་དེ་བཞིན་གཤེགས་པ་དེ་ལ་རྡོ་རྗེ་དབྱིངས་ཞེས་མིང་བཏགས་ལ་དེས་དཀྱིལ་འཁོར་སྤྲུལ་པ་དེ་ལའང་རྡོ་རྗེ་དབྱིངས་ཀྱི་དཀྱིལ་འཁོར་ཞེས་བྱ་ལ། དེ་ལྟར་རྗེས་འཇུག་བསྒོམ་པའི་དཀྱིལ་འཁོར་དེ་དང་འབྲེལ་ཞིང་དེའི་དབྱིབས་ ( ¡¶ ལུ ¡· དབྱིངས་ ) འདྲ་བ་ཐམས་ཅད་ཀྱང་རྡོ་རྗེ་དབྱིངས་དང་འདྲ་བ་ཞེས་བྱའོ། །དེས་ན་འདིའང་གྲངས་དང་དབྱིབས་ལ་སོགས་པ་ཐམས་ཅད་འདྲ་བས་རྡོ་རྗེ་དབྱིངས་ཞེས་བྱ་བར་གསུངས་ཞེས་བྱའོ། །འདིར་ནི་དོན་དངོས་ལ་གསུམ་སྟེ། རྡུལ་ཚོན་གྱི་དཀྱིལ་འཁོར་ཇི་ལྟར་བྱ་བའི་ཚུལ་དང༌། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པའི་ཚུལ་དང་ ༑ ལུགས་མ་ལ་སོགས་པ་ལའང་བརྟེན་ཏེ་བསྒྲུབ་པར་བསྟན་པའོ། །དེ་ལྟར་བསྟན་པའི་གོ་རིམ་འདི་ནི་དང་པོར་ཕྱིའི་དཀྱིལ་འཁོར་བྱས་ལ། དེ་ནས་ཏིང་ངེ་འཛིན་གྱིས་ ¡Ã དཀྱིལ་འཁོར་ ( ¡¶ ལུ ¡· - དཀྱིལ་འཁོར་ ) བྱིན་གྱིས་བརླབ་ཅིང་བསྒྲུབ་པའི་དབང་དུ་བྱས་པའི་གཞུང་ཡིན་ཡང་ཕྱིའི་དཀྱིལ་འཁོར་འབྲྀ་བ་ཉིད་ལ་སྔོན་དུ་བསྙེན་པ་དགོས་པས། དང་པོར་ཏིང་ངེ་འཛིན་བསྒོམ་པའི་བསྙེན་པ་དང༌། བཟླས་པའི་ ( ¡¶ ལུ ¡· + བསྙེན་པའི་ ) མངོན་པར་རྟོགས་པར་བསྟན་པར་བྱའོ། །དེ་ལ་འདིའི་མངོན་པར་རྟོགས་པ་ནི་འོག་དཀྱིལ་འཁོར་བསྒྲུབ་པའི་སྐབས་སུ་བསྟན་པ་འདི་ཉིད་དེ།

འདི་ལྟར་ཤེས་པར་བྱའོ། །དེ་ལ་དང་པོར་རེ་ཞིག་ནངས་པར་སྔར་ ( ¡¶ ལུ ¡· - སྔར་ ) ལངས་པའམ་སྐབས་ཇི་ལྟར་ཡང་རུང་སྟེ། བསམ་གཏན་གྱི་ཁང་པར་ཞུགས་ལ་ཐུན་མཚམས་ཀྱི་ཀུན་ཏུ་སྤྱོད་པ་བྱའོ། །དེ་ནི་དང་པོར་ལྷ་ཉིད་ཀྱི་ཞེས་བྱ་བ་རྐང་པ་གཉིས་ཀྱིས་བསྟན་ཏོ། །དེ་ནས་རང་སྐད་ཅིག་གིས་དཔལ་རྡོ་རྗེ་སེམས་དཔའི་ང་རྒྱལ་བསྐྱེད་ལ་དེའི་སྙིང་གར་ཨ་ལས་ཟླ་བའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་བསམ་ཞིང་བདག་བྱིན་གྱིས་བརླབ་པ་ནི་ཨ་ལས་ཟླ་བ་ཞེས་ཤློ་ཀ་གཅིག་གིས་བསྟན་ཏོ། །དེ་ནས་སྙིང་གའི་ས་བོན་གྱི་འོད་ཀྱིས་མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་འཁོར་ལོ་སྤྱན་དྲངས་ཏེ། དེ་ལ་མེ་ཏོག་ལ་སོགས་པ་དངོས་སུ་འབྱོར་པའི་མཆོད་པ་དང༌། འོག་ནས་འབྱུང་བ་ལྷ་མོ་བརྒྱད་ཀྱིས་མཆོད་པ་དང༌། ཕྱག་འཚལ་ཏེ་སྡིག་པ་བཤགས་པ་དང༌། རྗེས་སུ་ཡི་རང་བ་དང་ ༑ ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། ( ¡¶ ལུ ¡· + མྱ་ངན་ལས་མི་འདའ་བར་གསོལ་བ་དང༌། ) དགེ་བའི་རྩ་བ་བྱང་ཆུབ་ཏུ་བསྔོ་བ་དང༌། སྐྱབས་སུ་འགྲོ་བ་དང༌། ལུས་དབུལ་བ་རྣམས་བྱ་བ་ནི་དེ་བཞིན་གཤེགས་པ་ཞེས་རྐང་པ་གཉིས་ཀྱིས་བསྟན་ཏོ། །དེ་ནས་སྨོན་འཇུག་གི་སེམས་བསྐྱེད་ཅིང༌། རིགས་ལྔའི་སྡོམ་པ་གཟུང་བ་ནི་སངས་རྒྱས་བྱང་ཆུབ་སེམས་དཔའ་ཞེས་བྱ་བ་ལ་སོགས་པའོ། །དེ་ནས་ཚད་མེད་པ་བཞི་བསྒོམ་པ་ནི་སྔར་བསྟན་པ་བཞིན་ནོ། །དེ་ནས་ཡེ་ཤེས་ཀྱི་ཚོགས་བསགས་པ་ནི་ཆོས་ཐམས་ཅད་སེམས་སུ་བསྡུ། དེ་རྨི་ལམ་དང་འདྲ་བར་བསྒོམས་ལ། ཨཱདྱ་ ( ¡¶ ལུ ¡· - དྱ་ ) ནུཏྤནྣ་ཏྭཱཏ་སརྦ་དྷ་རྨཱ་ཎཱཾ་པྲ་ཀྲྀ་ཏེ་པ་རི་ཤུདྡྷ་པྲ་བྷ་ཝ་སརྦ་དྷ་རྨཱ་ཞེས་བརྗོད་པས་བརྟན་པར་བསྒོམས་པ་ནི་དེ་ནས་བཅོམ་ལྡན་འདས་ཞེས་བྱ་བ་ལ་སོགས་པའོ། །དེ་ལྟར་ཚོགས་གཉིས་བསགས་པ་སྔོན་དུ་སོང་ནས་ལྷ་བསྐྱེད་པ་ནི། དང་པོ་རྟེན་བསྐྱེད་པ་ཞིང་ཁམས་དག་པར་བྱ་བ་སྔོན་དུ་འགྲོ་བས ༑ དེ་ནས་སྟོང་པའི་ངང་ལས་བདག་གི་གཟུགས་ཀྱི་སྐུ་སྒྱུ་མ་ལྟ་བུར་ལངས་ལ་སེམས་ཅན་གྱི་དོན་བྱའོ་སྙམ་པ་དང༌།

ནམ་མཁའ་སྟོང་པ་ལ་ཧཱུྃ་ཡྃ་ཧཱུྃ་ལས་རླུང་དང་ ༑ དེའི་སྟེང་དུ་ཧཱུྃ་རྃ་ཧཱུྃ་ལས་མེ་དང༌། ཧཱུྃ་བྃ་ཧཱུྃ་ལས་ཆུ་དང༌། ཧཱུྃ་ལྃ་ཧཱུྃ་ལས་ས་དང་ ༑ ཧཱུྃ་སུྃ་ཧཱུྃ་ལས་རི་རབ་བསྐྱེད་དོ། །དེའི་སྟེང་དུ་པྃ་ལས་པདྨ། རྃ་ལས་ཉི་མ་དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་དང་སྲུང་འཁོར། དེའི་ནང་དུ་ཆོས་འབྱུང་གྲུ་གསུམ་པ། དེའི་ནང་དུ་བྷྲུཾ་ལས་གཞལ་ཡས་ཁང་བསྐྱེད་པ་ནི་སྟེང་དང་འོག་ཏུ་སྔགས་ཀྱིས་ཞེས་བྱ་བ་ལ་སོགས་པས་བསྟན་ཏོ། །དེ་ནས་རང་ ¡Ã གི་ཡིད་ཀྱིས་ ( ¡¶ ལུ ¡· - གི་ཡིད་ཀྱིས་ ) དཀྱིལ་འཁོར་གྱི་དབུས་སུ་གནས་ཏེ། ཨོཾ་ཙིཏྟའི་སྔགས་བཟླས་པས་དབྱངས་ཡིག་བཅུ་དྲུག་ཕྲག་གཉིས་ཀྱི་རྣམ་པར་མཐོང་སྟེ། དེ་ལས་ཟླ་བའི་དཀྱིལ་འཁོར་གྲུ་གསུམ་པ་དབྱངས་ཡིག་བཅུ་དྲུག་ཕྲག་གཉིས་ཀྱིས་མཚན་པ་བསྒོམ་ཏེ། མེ་ལོང་ལྟ་བུའི་ཡེ་ཤེས་སུ་མོས་པ་བྱ། ཡང་ཨོཾ་བོདྷི་ཙིཏྟ་སྔགས་བཟླས་པས་སྔར་གྱི་ཟླ་བའི་སྟེང་དུ་ཀཱ་ལི་བརྒྱད་བཅུའི་རྣམ་པར་མཐོང༌། དེ་ཞུ་བ་ལས་ཟླ་བ་གཉིས་པ་གྲུ་གསུམ་པ་ཀཱ་ལི་བརྒྱད་ཅུས་མཚན་པ་འོད་དམར་བ་དང་བཅས་པ་བསྒོམས་ཏེ། མཉམ་ཉིད་ཡེ་ཤེས་སུ་བསམ་པར་བྱའོ། །ཡང་དེའི་སྟེང་དུ་ཨོཾ་ཏིཥྛ་བཛྲའི་སྔགས་ཀྱིས་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་བསམ་པ་ནི་སོ་སོར་རྟོག་པའི་ཡེ་ཤེས་སུ་བསྒོམ། དེ་ནས་ཨོཾ་བཛྲ་ཨཱཏྨ་ཀོ྅ཧཾ་གི་སྔགས་ཀྱིས་རྡོ་རྗེའི་བདག་ཉིད་དུ་བསྒོམས་ཏེ། སྤྲོ་བ་དང་བསྡུ་བ་བྱ་སྟེ་བྱ་གྲུབ་ཀྱི་ཡེ་ཤེས་སུ་མོས་པར་བྱ། དེ་ནས་ ¡Ã ཡང་ ( ¡¶ ལུ ¡· ཡ་ཐ་ ) སརྦ་ཏ་ཐཱ་ག་ཏའི་སྔགས་ཀྱིས་དེ་དག་ཡོངས་སུ་གྱུར་པ་ལས་བདག་ཉིད་རྣམ་པར་སྣང་མཛད་ཆེན་པོའི་སྐུར་བསྒོམ་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་དག་ནི་དེ་ནས་འདི་ཉིད་རང་སེམས་འདིས་ཞེས་བྱ་བ་ལ་སོགས་པས་བསྟན་ཏོ། །དེ་དག་ནི་དང་པོར་སྦྱོར་བའི་ཏིང་ངེ་འཛིན་ཏོ། །དེ་ནས་གཙོ་བོ་ཡབ་ཡུམ་གྱི་མཁའ་གསང་བྱིན་གྱིས་བརླབས་ཏེ་སྙོམས་པར་ཞུགས་པའི་སྒྱུ་མའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་ཞལ་ནས་ཞུགས་ཏེ།

ཐུགས་ཀར་ཞུ་ནས་བྷ་གར་ཐིག་ལེ་སུམ་ཅུ་རྩ་བདུན་དུ་དབབ། དེ་ལས་ས་བོན་སུམ་ཅུ་རྩ་བདུན་དུ་གྱུར་ཏེ། དེ་ལས་དཀྱིལ་འཁོར་རྣམས་བསྐྱེད་དེ་ ( ¡¶ ལུ ¡· + བྷ་ག་ནས་ ) དབྱུང་ཞེས་སྟོན་པ་ནི་དེ་ནས་ཡང་བྱང་ཆུབ་སེམས་དཔའ་ཞེས་བྱ་བ་ལ་སོགས་པའོ། །དེ་ཡང་བྷ་ག་ནས་ཧཱུྃ་གིས་དྲངས་ཏེ་རང་གི་སྙིང་གར་བཀོད་ ¡Ã ལ་རང་རང་གི་ ( ¡¶ ལུ ¡· པ་དེ་ལ་བདག་མེད་པར་བྱས་ཏེ། སྔ་མ་ལྟར་སྔོན་པར་བྱང་ཆུབ་པ་ལྔས་དཀྱིལ་འཁོར་གྱི་གཙོ་བོ་བསྐྱེད་དོ། །དེ་ནས་བྷ་ག་ནས་རང་གི་ཐོད་པ་དང་ཟླ་བའི་གདན་གྱི་སྟེང་ དུ་ ) ས་བོན་སྤྲོས་བསྡུས་ལས་ཕྱག་མཚན་དུ་གྱུར། དེ་ས་བོན་གྱིས་མཚན་ལ་དེ་སྤྲོས་བསྡུས་གཅིག་ཏུ་གྱུར་པ་ལས་བསྐྱེད་པའམ། ཡང་ན་ས་བོན་ཙམ་ལས་བསྐྱེད་པར་བྱའོ། །ཞེས་སྟོན་པ་ནི་ཧཱུྃ་གི་སྔགས་འདིས་ཞེས་བྱ་བ་ལ་སོགས་པའོ།། རྒྱུད་ན་དངོས་སུ་ལྷ་ཉི་ཤུ་རྩ་དགུ་ལས་མི་བཞུགས་ཀྱང༌། རྒྱུད་ཕྱི་མའི་དགོངས་པས་བྱམས་པ་ལ་སོགས་པའི་བྱང་ཆུབ་སེམས་དཔའ་བརྒྱད་བསྣན་ཏེ་ལྷ་སུམ་ཅུ་རྩ་བདུན་བསྐྱེད་པ་ནི། དཀྱིལ་འཁོར་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་གཉིས་པ་ཡིན་ནོ། །དེ་ནས་གཙོ་བོ་སེམས་དཔའ་སུམ་བརྩེགས་སུ་བསྒོམས་པའི་ཏིང་ངེ་འཛིན་སེམས་དཔའི་ ¡Ã ཧཱུྃཿ ( ¡¶ ལུ ¡· ཧཱུྃ་ ) གི་འོད་ཀྱིས་ཡེ་ཤེས་ཀྱི་དཀྱིལ་འཁོར་སྤྱན་དྲངས་ཏེ། དེ་ལ་མཆོད་པ་བརྒྱད་ཀྱིས་མཆོད་ལ་སྒོ་མ་བཞིས་དགུག་པ་དང༌། གཞུག་པ་དང༌། བཅིང་བ་དང༌། དབང་དུ་བྱ་བའོ། །དེ་ནས་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས་པའོ། །ཡང་ས་བོན་གྱི་འོད་ཀྱིས་དེ་བཞིན་གཤེགས་པ་ཐམས་ཅད་སྤྱན་དྲངས་ལ་དབང་བསྐུར་བར་གསོལ་ཏེ། དབང་བསྐུར་ནས་ལྷ་ཐམས་ཅད་ལ་སངས་རྒྱས་ལྔའི་ཅོད་པན་དུ་གྱུར་པར་བྱའོ།། དེ་ནས་མཆོད་པ་དང༌། བསྟོད་པ་དང༌། བདུད་རྩི་མྱང་བའང་བྱས་ལ་བརྟག་པ་བརྒྱད་པ་ནས་འབྱུང་བའི་ཚུལ་གྱིས་བཟླས་པ་བྱའོ། །རྫོགས་པའི་རིམ་པ་བསྒོམ་ན་མན་ངག་ཇི་ལྟ་བ་བཞིན་ནོ།

།དེ་ནས་ཐུན་མཚམས་སུ་དཀྱིལ་འཁོར་བསྡུས་ཏེ། ལྔ་པའི་གཉིས་པ་ལས་འབྱུང་བའི་ཚུལ་གྱིས་དག་པ་རྗེས་སུ་དྲན་པར་བྱ་ཞིང༌། གཞན་གཏོར་མ་དང་ཁ་ཟས་ལ་སོགས་པ་ཐམས་ཅད་བརྟག་པ་དགུ་པ་ནས་འབྱུང་ངོ༌། །དེ་ལྟར་ཉིན་རེ་ཞིང་ཐུན་བཞིའི་རྣལ་འབྱོར་གྱིས་གཙོ་བོ་ལ་འབུམ་དང་ ༑ འཁོར་རྣམས་ལ་ཁྲི་ཕྲག་རེ་བཟླས་པ་ནི་སྔོན་དུ་བསྙེན་པའོ། །དེ་ལྟར་བསྙེན་པ་རྫོགས་ནས་དམ་ཚིག་གི་དཀྱིལ་འཁོར་རམ། དངོས་གྲུབ་ཀྱི་དཀྱིལ་འཁོར་གང་བྱེད་ཀྱང་དང་པོ་སའི་ཆོ་ག་བསྟན་པའི་ཕྱིར། དཀྱིལ་འཁོར་གནས་ནི་སྦྱངས་ནས་ནི། །ཞེས་བྱ་བ་ལ་སོགས་པས་སྟོན་ཏེ། ས་བརྟག་པ་དང༌། བསླང་བ་དང་ ༑ སྦྱང་བ་དང༌། གཟུང་བ་དང༌། བྱིན་གྱིས་བརླབ་པ་དང༌། བསྲུང་བ་རྣམས་སྤྱིའི་ཆོ་ག་ཇི་ལྟ་བ་བཞིན་བྱའོ། །དེ་ནས་སྟ་གོན་ལ་གནས་པའི་ཆོ་ག་རྣམས་ཀྱང་སྐབས་ཇི་ལྟ་བ་བཞིན་དུ་རྫོགས་པར་བྱ་སྟེ་འདི་ནི་ཁ་བསྐང་བའོ། །དེ་ནས་ནངས་པར་ནམ་ལངས་པ་དང་དཀྱིལ་འཁོར་ཆེན་པོ་ཐིག་གིས་འབྲྀ་བ་དང་ཚོན་གྱིས་འབྲི་བ་དང་ལྷ་དགོད་པའི་ཆོ་ག་རྣམས་ནི་སར་པ་ལེགས་པར་བཀལ་ནས་ཀྱང་ཞེས་བྱ་བ་ལ་སོགས་པའི་ཤློ་ཀ་ལྔ་སྟེ་བྱིན་གྱིས་བརླབ་པ་ལ་སོགས་པ་སྤྱིའི་ཆོ་ག་བཞིན་བྱ་སྟེ། དཀྱིལ་འཁོར་གྱི་འཁོར་ལོ་ནི་འཕར་མ་བཞི་པ་སྒོ་སུམ་བརྩེགས་ཡིན་ནོ་ཞེས་བླ་མའི་མན་ངག་གོ །དེ་ནས་རྒྱན་དགྲམ་པ་དང་མཆོད་པ་བཤམ་པ་དང་

༑ བུམ་པ་དབུལ་བ་ལ་སོགས་པའང་སྤྱིའི་ཆོ་ག་བཞིན་ཁ་བསྐང་བར་བྱའོ། ། དེ་ལྟར་ཕྱིའི་དཀྱིལ་འཁོར་ཡོངས་སུ་རྫོགས་ནས། ནང་གི་དཀྱིལ་འཁོར་གྱིས་ཕྱིའི་དཀྱིལ་འཁོར་དེ་བྱིན་གྱིས་བརླབ་པར་བྱ་བའི་ཕྱིར་གསུངས་པའི་ཞེས་བྱ་བ་ལ་སོགས་པ་སྨོས་ཏེ། འདིར་མངོན་པར་རྟོགས་པ་གཞུང་དུ་འཆད་པ་ན་བཞི་རུ་ཤེས་པར་བྱ་སྟེ། བསྒྲུབ་པའི་གནས་དང་བདག་བྱིན་གྱིས་བརླབ་པ་དང༌། ཚོགས་གཉིས་བསག་པ་དང༌། ཏིང་ངེ་འཛིན་གྱི་དཀྱིལ་འཁོར་བསྒོམ་པ་དངོས་སོ། །དང་པོ་ནི་དེ་ལ་དང་པོར་ཞེས་བྱ་བ་རྐང་པ་གཉིས་ཏེ། ལྷའི་ཁྱིམ་ནི་དཀྱིལ་འཁོར་གཞུག་པའི་ཁྱིམ་སྟེ། དེའི་ཤར་ཕྱོགས་ཀྱི་ཆར་ ¡Ã བྱོན་ཏེ་ ( ¡¶ ལུ ¡· སྡད་དེ། ) དབུས་སུ་ཁ་ཕྱོགས་པར་བྱས་པའོ། །དེར་བདག་ཉིད་ཁྲུས་བྱས་རྒྱན་གྱིས་བརྒྱན་ཏེ་ཞུགས་པ་ནི་དཀྱིལ་འཁོར་བརྟགས་ཏེ་རང་གི་སྟན་ལ་འཁོད་པའོ། །གཉིས་པ་བདག་བྱིན་གྱིས་བརླབ་པ་ནི་ཨ་ལས་ཞེས་བྱ་བ་ལ་སོགས་པ་སྟེ། བདག་ཉིད་དཔལ་རྡོ་རྗེ་སེམས་དཔར་བསམས་ལ་དེའི་སྙིང་གར་བསམ་མོ། །གསུམ་པ་ཚོགས་གཉིས་བསགས་པ་ལ་གཉིས་ཏེ། བསོད་ནམས་ཀྱི་ཚོགས་བསགས་པ་དང༌། ཡེ་ཤེས་ཀྱི་ཚོགས་བསགས་པའོ། །དང་པོ་ལ་བཞྀ་སྟེ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་ལ་སོགས་པ་བྱ་བ་དང༌། བྱང་ཆུབ་ཏུ་སེམས་བསྐྱེད་པ་དང༌། རིགས་ལྔའི་སྡོམ་པ་གཟུང་བ་དང༌། བྱང་ཆུབ་ཀྱི་སེམས་ལ་གནས་ཏེ་གཞན་དོན་བྱ་བར་དམ་བཅའ་བའོ། །དང་པོ་ནི་དེ་བཞིན་གཤེགས་པ་ཞེས་རྐང་པ་གཉིས་ཏེ། སྔར་བསྟན་པ་ལྟར་མཆོད་པ་བྱས་ནས་སྐྱབས་སུ་འགྲོ་བའི་བར་བྱའོ། །གཉིས་པ་བྱང་ཆུབ་ཀྱི་སེམས་བསྐྱེད་པ་ལ་དང་པོར་གསོལ་བ་གདབ་པ་ནི་སངས་རྒྱས་ཞེས་པ་རྐང་པ་གཉིས་སོ། །སེམས་བསྐྱེད་པ་ ( ¡¶ ལུ ¡· + དངོས་ ) གཉིས་ཏེ། སྨོན་པའི་སེམས་བསྐྱེད་པ་ནི་བདག་ནི་ཞེས་བྱ་བ་ནས། དམ་པ་བདག་གིས་བསྐྱེད་པར་བགྱི། །ཞེས་བྱ་བའི་བར་རོ། །འཇུག་པའི་སེམས་ཞེས་བྱ་བ་ནི་དེ་ལྟར་སངས་རྒྱས་ཐོབ་པའི་ཐབས་སུ་བྱང་ཆུབ་སེམས་དཔའི་བསླབ་པ་ལ་སློབ་པ་ཡིན་ནོ།

།བསླབ་པ་དེའང་ཚུལ་ཁྲིམས་གསུམ་སྟེ། ཚུལ་ཁྲིམས་ཀྱི་བསླབ་པ་ཞེས་བྱ་བ་སེམས་ཅན་ལ་གནོད་པ་གཞི་ ( ¡¶ ལུ ¡· བཞི་ ) དང་བཅས་པ་སྤོང་བ་ ( ¡¶ ལུ ¡· + སེམས་ ) ནི་སྡོམ་པའི་ཚུལ་ཁྲིམས་སོ ༑ ༑ དགེ་བ་ཆོས་སྡུད་པའི་ཚུལ་ཁྲིམས་ནི་ཕ་རོལ་དུ་ཕྱིན་པ་དྲུག་ལ་སོགས་པའི་སྤྱོད་པ་ལ་སློབ་པའོ། །སེམས་ཅན་དོན་བྱེད་ཀྱི་ཚུལ་ཁྲིམས་ནི་བྱང་ཆུབ་སེམས་དཔའ་སེམས་ཅན་ལ་ཕན་པ་དང་བདེ་བ་གཉི་ག་བྱེད་ཅིང་དེ་གཉིས་འགལ་བའི་ཚེ་ནི་ཕན་པ་ཁོ་ན་བྱེད་པ་སྟེ། བསླབ་པ་ཐམས་ཅད་འདི་གསུམ་དུ་འདུས་པས་འཇུག་པའི་སེམས་བསྐྱེད་པའོ། །འདི་ལ་ཕྱེ་བས་རྡོ་རྗེ་རྩེ་མོ་ལས། ཕས་ཕམ་བཅུ་བཞི་ཞེས་བྱ་བར་ཡོད་དོ། །དེ་ལ་སྒྱུར་བྱེད་ཁ་ཅིག་གིས། སངས་རྒྱས་རྣལ་འབྱོར་སྡོམ་པ་ལས། །ཚུལ་ཁྲིམས་ཀྱི་ནི་བསླབ་པ་དང༌། །ཞེས་བྱ་བ་ལ་སོགས་པས་འདི་རྣམས་རྣམ་སྣང་གི་དམ་ཚིག་ཏུ་བསྡུས་ཏེ་འཆད་དོ། །དེ་ནི་རིགས་པ་མ་ཡིན་ནོ། ། རྡོ་རྗེ་རྩེ་མོ་ལས། སྡོམ་པ་བསྒྲགས་པའི་སྐབས་སུ། སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་སྐྱབས་སུ་སོང༌། །འདི་ནི་སངས་རྒྱས་རིགས་ཡིད་འོང༌། །སྡོམ་པ་བརྟན་པར་འགྱུར་པའོ། །ཞེས་རྣམ་སྣང་ལ་འདི་ཙམ་ལས་མ་གསུངས་པའི་ཕྱིར་དང༌། ཡང༌། དེ་ལས་གཞན་ཡང་བཅུ་བཞི་ནི། །ཕས་ཕམ་པར་ནི་རབ་ཏུ་བཤད། །ཅེས་བྱ་བ་ལ་སོགས་པ་བསྒྲགས་པར་གསུངས་པ་དེ་ལ་བསླབ་པ་འདི་གསུམ་མ་ཡིན་པའི་གཟུང་བ་གང་ཡང་མེད་དོ། །དེས་ན་འདི་གསུམ་ནི། རིགས་ལྔའི་སྡོམ་པར་མ་གཏོགས་ཏེ་སྤྱིར་འགྲོ་བའོ། །རིགས་ལྔའི་སྡོམ་པ་གཟུང་བ་ནི་སངས་རྒྱས་ཞེས་བྱ་བ་ལ་སོགས་པའོ། །དེ་ལ་རྣམ་པར་སྣང་མཛད་ཀྱི་དམ་ཚིག་ནི་སངས་རྒྱས་ལ་སོགས་པ་དཀོན་མཆོག་གསུམ་གཟུང་བ་ སྟེ ༑ ༑ དེའང་བརྡའི་དཀོན་མཆོག་གསུམ་ནི་གྲགས་པར་ཟད་དོ། །དོན་གྱི་དཀོན་མཆོག་གསུམ་ནི་རང་གི་སེམས་རང་བཞིན་གྱི་སྒྲིབ་པ་ལས་གྲོལ་བས་སངས་རྒྱས་དང་ ༑ དེ་རྟོག་པ་མེད་པས་རྟོགས་པར་བྱེད་པས་ཆོས་དང༌། དེ་ཉིད་ཉམས་སུ་ལེན་པས་དགེ་འདུན་ཏེ་དེ་གཟུང་བར་བྱ་ཞེས་པའོ།

།རྣམ་པར་སྣང་མཛད་སངས་རྒྱས་ཐམས་ཅད་བསྡུས་པའི་ཕྱིར་ཆོས་ཐམས་ཅད་གསུམ་པོ་འདིར་འདུས་པའོ། ། ( ¡¶ ལུ ¡· + ཞེས་ཡི་གེ་ལ་ལར་འབྱུང་བས་བརྟག་པར་བྱའོ། ། ) རྡོ་རྗེའི་རིགས་མི་བསྐྱོད་པའི་དམ་ཚིག་ནི་རྡོ་རྗེ་དང་དྲིལ་བུ་དང་ཕྱག་རྒྱ་སྟེ་དམ་ཚིག་གསུམ་དང༌། དེ་ཁོ་ན་ཉིད་ཡང་དག་དང༌། དེ་དག་སྟོན་པར་བྱེད་པའི་སློབ་དཔོན་རྣམས་བཟུང་བ་སྟེ། རྡོ་རྗེ་དང་དྲིལ་བུ་ལ་བརྡ་དོན་གཉིས་སུ་ཤེས་པར་བྱ་སྟེ། དོན་ནི། བྱང་ཆུབ་སེམས་གང་དེ་རྡོ་རྗེ། །ཤེས་རབ་དྲིལ་བུ་ཞེས་བཤད་དོ། །ཞེས་འབྱུང་ངོ༌། །དེ་ལྟར་མི་བསྐྱོད་པའི་དམ་ཚིག་ནི་འདིས་ངེས་ཏེ་མི་བསྐྱོད་པ་བྱང་ཆུབ་སེམས་ཀྱི་ངོ་བོའི་ཕྱིར་རོ། ། རིན་པོ་ཆེའི་རིགས་དང་རྗེས་སུ་འབྲེལ་བའི་དམ་ཚིག་ནི་ཟང་ཟིང་དང་ ( ¡¶ ལུ ¡· + ཆོས་དང་ ) མི་འཇིགས་པ་དང༌། བྱམས་པའི་སྦྱིན་པ་དུས་རྟག་ ( ¡¶ ལུ ¡· དྲུག་ ) ཏུ་སྦྱིན་པ་སྟེ། རིན་ཆེན་འབྱུང་ལྡན་སྦྱིན་པའི་ངོ་བོ་ཉིད་ཀྱི་ཕྱིར་རོ། །པདྨའི་རིགས་ཀྱི་དམ་ཚིག་ནི ༑ ཕྱིའི་བསྡུས་པའི་གསང་སྔགས་བྱ་བ་དང་སྤྱོད་པ་གསང་བས་བསྡུས་པའི་གསང་སྔགས་ཀྱི་ཐེག་པ་རྣལ་འབྱོར་དང་རྣལ་འབྱོར་བླ་ན་མེད་པ་ཐེག་པ་གསུམ་པོ་ཉན་ཐོས་དང་རང་རྒྱལ་དང་བྱང་ཆུབ་སེམས་དཔའི་ཐེག་པ་སྟེ། མདོར་ན་དམ་པའི་ཆོས་བཟུང་བ་སྟེ། འོད་དཔག་ཏུ་མེད་པ་ཤེས་རབ་ཀྱི་ངོ་བོའི་ཕྱིར་རོ། །ལས་ཀྱི་རིགས་ཀྱི་དམ་ཚིག་ནི། །སྡོམ་པ་ཐམས་ཅད་གཟུང་བ་དང༌། ཁྱད་པར་དུ་མཆོད་པའི་ལས་ཅི་ནུས་ཀྱིས་བྱ་བ་སྟེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཡིན་པའི་ཕྱིར་རོ། །དེ་ལྟར་རིགས་ལྔ་སོ་སོའི་སྡོམ་པ་གཟུང་བ་ནས། དེ་དག་ཐམས་ཅད་ཀྱང་བྱང་ཆུབ་ཀྱྀ་སེམས་ལ་གནས་ཏེ། གཞན་གྱི་དོན་བྱའོ། །ཞེས་བྱ་བ་འདི་བསྟན་པའི་ཕྱིར་བྱང་ཆུབ་སེམས་དཔའ་ནི་ཞེས་བྱ་བ་ལ་སོགས་པ་སྨོས་ སོ ༑ ༑ དེའང་མ་བསྒྲལ་བ་དག་བསྒྲལ་བ་ལ་སོགས་པ་བཞི་ནི་གོང་དུ་བརྗོད་པའི་རིགས་སོ་སོའི་སྡོམ་པ་དེ་དག་ ¡Ã

རེ་རེས་ ( ¡¶ ལུ ¡· - རེ་རེས་ ) ཀྱང་རང་རང་སྤང་བྱའི་ཆུ་བོ་ལས་སྒྲོལ་བ་ལ་སོགས་པ་རིམ་པ་བཞིས་དོན་བྱེད་པ་སྟེ། རྡོ་རྗེ་རིགས་ཀྱི་སྤང་བྱ་ནི་རྣམ་པར་རྟོག་པ། རིན་ཆེན་རིགས་ཀྱི་སྤང་བྱ་སེར་སྣ། པདྨ་རིགས་ཀྱི་སྤང་བྱ་འདོད་ཆགས། ལས་ཀྱི་རིགས་ཀྱི་སྤང་བྱ་ལེ་ལོ་སྟེ། དེ་དག་ལ་གཉེན་པོ་བཞིའི་ཚུལ་གྱིས་འཇོམས་པའོ། །ཞེས་སློབ་དཔོན་ཀུན་དགའ་སྙིང་པོས་གསུངས་སོ ༑ ༑ མ་བསྒྲལ་བ་བསྒྲལ་བ་ལ་སོགས་པ་བཞི་པོ་ལ་སློབ་དཔོན་གཞན་དག་གཞན་དུ་རྣམ་པ་དུ་མར་འཆད་མོད་ཀྱི་ཡི་གེ་མངས་བས་མི་བྲིའོ། །དེ་ལྟར་སྡོམ་པ་བཟུང་ནས་ཚད་མེད་ ¡Ã པ་བཞིའི་ ( ¡¶ ལུ ¡· པའི་ ) རྣལ་འབྱོར་ཁ་བསྐང་ངོ༌། །དེ་ནས་ཡེ་ཤེས་ཀྱི་ཚོགས་བསགས་པ་ནི། དེ་ནས་བཅོམ་ལྡན་འདས་ཞེས་བྱ་བ་ལ་སོགས་པ་སྟེ་གོ་སླའོ། །དེ་ལྟར་ཚོགས་བསགས་ནས་ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་བཞི་སྟེ། མངོན་པར་བྱང་ཆུབ་པ་ལྔའི་རིམ་པ་ལས་བདག་ཉིད་འཚང་རྒྱ་བ་དང༌། དེ་ལས་དེ་བཞིན་གཤེགས་པ་ཐམས་ཅད་འབྱུང་བར་བསྟན་པ་དང༌། རྟེན་གྱི་དཀྱིལ་འཁོར་བསྐྱེད་པ་དང༌། དེར་བརྟེན་པ་ལྷ་བསྐྱེད་པའོ ༑ ༑ དང་པོ་ནི་དེ་ནས་ཞེས་བྱ་བ་ལ་སོགས་པ་སྟེ། དེ་ནས་ནི་ཚོགས་གཉིས་ཡོངས་སུ་རྫོགས་པའི་རྗེས་ལ་ཞེས་བྱ་བ་སྟེ། ཚོགས་ཡོངས་སུ་རྫོགས་པ་དེས་འོག་མིན་གྱི་གནས་སུ་བདག་ཉིད་མངོན་པར་རྫོགས་པར་སངས་རྒྱས་ནས། དེའི་རྗེས་ལ་རི་རབ་ལ་སོགས་པར་སྤྲུལ་བཤད་བྱེད་པས་ན་རྟེན་བསྐྱེད་པ་དེའི་ཕྱི་ནས་སོ ༑ ༑ ཡང་ན་ཚོགས་ཡོངས་སུ་རྫོགས་པས་ས་བཅུ་པའི་དུས་སུ་ཞིང་ཡོངས་སུ་དག་པ་འབྱུང་བས་དང་པོར་རྟེན་བསྐྱེད་ལ། དེ་ནས་བདག་ཉིད་འཚང་རྒྱ་བ་འབྱུང་ ༑ དེ་ནས་དཀྱིལ་འཁོར་དུ་ལྷ་སྤྲུལ་པ་འབྱུང་ངོ༌། །དེ་ལྟར་ཚུལ་གཉིས་སུ་སློབ་དཔོན་བྷ་ཝ་པའི་ལྷས་ཀྱང་གསུང་ངོ༌། །དེ་ལ་ལུགས་ཕྱི་མ་ནི་གོང་དུ་བསྙེན་པའི་སྐབས་སུ་བསྟན་ཟིན་ལ། །འདིར་རྟེན་བསྐྱེད་པ་ཕྱིའི་རྡུལ་ཚོན་བྱིན་གྱིས་རློབ་པ་དང་འབྲེལ་པས་ཕྱིས་བྱས་ན་བདེའོ།

།སྤྱིར་དུ་ན་གང་ལྟར་བྱས་ཀྱང་འགལ་བ་མེད་དོ། །དེ་བས་ན་དེ་ནས་ཞེས་བྱ་བ་ནི་ཚོགས་གཉིས་ཡོངས་སུ་རྫོགས་པ་དེ་ནས་སོ། །འདི་ལ་ལྔ་སྟེ་རང་གི་སེམས་སོ་སོར་རྟོག་པ་མེ་ལོང་ལྟ་བུའི་ཡེ་ཤེས་ལ་བྱང་ཆུབ་པ་དང༌། བྱང་ཆུབ་ཀྱི་སེམས་དེ་གོམས་པ་མཉམ་པ་ཉིད་ཀྱི་ཡེ་ཤེས་ལ་བྱང་ཆུབ་པ་དང༌། རྡོ་རྗེའི་རང་བཞིན་དུ་གོམས་པ་སོ་སོར་རྟོག་པའི་ཡེ་ཤེས་ལ་བྱང་ཆུབ་པ་དང༌། རྡོ་རྗེ་བདག་ཉིད་སྤྲོ་བ་དང་བསྡུ་བ་བྱ་བ་ནན་ཏན་གྱི་ཡེ་ཤེས་ལ་བྱང་ཆུབ་པ་དང༌། སྐུ་རྫོགས་པ་ཆོས་དབྱིངས་ཡེ་ཤེས་ལ་བྱང་ཆུབ་པའོ ༑ ༑ དང་པོ་ལ་དྲུག་སྟེ། ཇི་ལྟར་མཉམ་པར་གཞག་པ་དང༌། སྔགས་གང་བཟླ་བ་དང༌། དེ་རྒྱུ་གང་ལས་རྣམ་པ་ཇི་ལྟ་བུ་ཞིག་བསྒོམ་པ་དང༌། རྣམ་པ་དེའི་ངོ་བོ་དང་ ༑ དེ་ལ་མཚན་མ་གང་གིས་མཚན་པ་དང༌། མཚན་མའི་ངོ་བོ་གང་ཡིན་པའོ།། དང་པོ་ནི་དེ་ཉིད་རང་སེམས་འདི་སྟེ་རང་གིས་སེམས་ལ་སོ་སོར་རྟོག་གོ །དེ་ལ་རང་བཞིན་གྱིས་ནི་འོད་གསལ་བ་སྟེ་སེམས་ཀྱི་ངོ་བོ་གང་དུ་ཡང་མ་གྲུབ་པ་སྟེ། བརྟག་པ་དང་རྟོག་པའི་དྲི་མ་ལས་གྲོལ་བས་འོད་གསལ་བའོ། །གཉིས་པ་ནི་དེའི་ཚེ ༑ ༑ ཨོཾ་ཙིཏྟ་པྲ་ཏི་ ¡Ã བེ་དཾ་ ( ¡¶ ལུ ¡· བྷཻ་དྷཾ་ ) ཀ་རོ་མི་ཞེས་འདོད་པའི་སྔགས་ནི་ཅི་དགའ་བར་རོ། །དེ་བཟླས་པའོ། །གསུམ་པ་ནི་དེས་རང་གི་སེམས་དབྱངས་ཀྱི་ཡི་གེ་བཅུ་དྲུག་ཕྲག་གཉིས་སུ་མཐོང་ལ་དེ་ཞུ་བ་ལས་ཀྱང་ཟླ་བའི་དཀྱིལ་འཁོར་གྲུ་གསུམ་པའི་རྣམ་པར་བལྟ་ཞིང་བསྒོམ་མོ། །བཞི་པ་རྣམ་པ་དེའི་ངོ་བོ་ཇི་ལྟ་བུ་ཞིག་ཡིན་སྙམ་པ་ལ་ཚོགས་ཀྱི་དཀྱིལ་འཁོར་ཆེས་དག་པ་ཞེས་བྱ་བ་ལ་སོགས་པ་གསུངས་ཏེ། རང་གི་ངོ་བོ་ནི་མེ་ལོང་ལྟ་བུའི་ཡེ་ཤེས་ཏེ། འཕགས་པ་བྱམས་པས། མེ་ལོང་ཡེ་ཤེས་ང་ཡི་མེད། །ཡོངས་སུ་མ་ཆད་རྟག་ཏུ་ལྡན། །ཞེས་གསུངས་སོ། ། དེས་ན་ཡེ་ཤེས་དེའང་ཉོན་མོངས་ཀྱི་དྲི་མ་མེད་ལ་ཟླ་བའང་མུན་པའི་དྲི་མ་དག་པས་ཟླ་བ་ལྟར་བརྟག་སྟེ་ཟླ་བ་དང་ཆོས་མཐུན་པ་ཞེས་བྱའོ། །ལྔ་པ་དེ་ལ་མཚན་མ་གང་གིས་མཚན་པ།

སངས་རྒྱས་ཀུན་གྱི་ཞེས་བྱ་བ་ལ་སོགས་པ་གསུངས་ཏེ་ཨཱ་ལི་ཕྲག་གཉིས་སོ། །དྲུག་པ་མཚན་མའི་ངོ་བོ་ནི་ཅིའི་ཕྱིར་མཚན་མ་ཞེས་ཞུ་བ་ནི་བཅོམ་ལྡན་ཞེས་བྱ་བའོ། །དེའི་ལན་ལ་མཚན་མའི་ངོ་བོ་ནི་མཚན་སུམ་ཅུ་རྩ་གཉིས་ཡིན་ལ། དེ་ནི་མེ་ལོང་ཡེ་ཤེས་འདི་ལས་བྱུང་ངོ༌། །ཞེས་སྟོན་པ་ནི་གྲུ་གསུམ་ཞེས་རྐང་པ་གཉིས་སོ། །མཚན་མའི་རྣམ་པ་སྟོན་པ་ནི་ཨ་སོགས་ཞེས་བྱ་བ་ཤློ་ཀ་གཅིག་གིས་བསྟན་ཏོ། །མངོན་པར་བྱང་ཆུབ་པ་གཉིས་པའང་སྔ་མ་དང་འདྲ་བར་དོན་དྲུག་གིས་ཤེས་པར་བྱ་སྟེ། དང་པོ་སེམས་ཅི་ལྟར་མཉམ་པར་གཞག་ན་སེམས་ནི་རང་བཞིན་འོད་གསལ་བ་ཞེས་རྐང་པ་གཉིས་ཏེ། སྔར་བསྟན་པའི་བྱང་ཆུབ་ཀྱི་སེམས་ཉིད་ལ་བཞག་གོ །གཉིས་པ་སྔགས་བཟླ་བ་ནི་ཨོཾ་བོ་དྷི་ཙིཏྟ་སྟེ་སྔགས་དེ་བཟླའོ། །གསུམ་པ་སྔགས་དེ་བཟླས་པས། ཀཱ་ལི་སོ་བཞིའི་སྟེང་དུ་དྲུག་བསྣན་པ་ཕྲག་གཉིས་ལས། རྣམ་པ་ཟླ་བའི་དཀྱིལ་འཁོར་དབུས་སུ་བྱང་ཆུབ་ཟླ་བ་གཉིས་པ་ཅན་དུ་བསྒོམ་མོ། །བཞི་པ། དེའི་ངོ་བོ་ནི་མཉམ་པ་ཉིད་ཀྱི་ཡེ་ཤེས་ཏེ། བྱས་པའི་རྗེས་སུ་རིམ་འབྱུང་བ། །ཞེས་བྱ་བ་ལ་སོགས་པ་སྟེ། དེའང་མཉམ་པ་ཉིད་ཀྱི་ཡེ་ཤེས་ནི། །བསྒོམ་པ་དག་པས་སེམས་ཅན་ལ། །མཉམ་པ་ཉིད་ཀྱི་ཡེ་ཤེས་འདོད། །ཅེས་གསུངས་པ་ལྟ་བུའོ། །ལྔ་པ་འདིའི་མཚན་མ་དང་དེའི་ངོ་བོ་ནི་འདིར་ཡང་སྐར་མའི་རྣམ་པ་ཞེས་བྱ་བ་ལ་སོགས་པ་སྟེ། རང་གི་ངོ་བོ་ནི་དཔེ་བྱད་བརྒྱད་ཅུ་ཡིན་ནོ། །ཡེ་ཤེས་དེ་གཟུགས་སྐུའི་རྣམ་པར་བྱུང་བ་ན་དཔེ་བྱད་དུ་འཆར་བའི་ཕྱིར་རོ་ཞེས་བྱ་བའོ། །མངོན་པར་བྱང་ཆུབ་པ་ལྷག་མ་གསུམ་ལ་གསུམ་གསུམ་ཞེས་ཤེས་པར་བྱ་སྟེ། བསྒོམ་པ་དང་ངག་ཏུ་ཅི་བརྗོད་པ་དེ་ལས་རྣམ་པ་ཇི་ལྟ་བུ་ཞིག་བསྒོམ་པ་དང་དེའི་ངོ་བོའོ། །དེ་ལ་མངོན་པར་བྱང་ཆུབ་པ་གསུམ་པ་ནི་བདག་གི་མངོན་པར་བྱང་ཆུབ་པ་འདི་བརྟན་པར་བྱའོ། །ཞེས་བསམས་ཏེ། །ཨོཾ་ཏིཥྛ་བཛྲ་ཞེས་བརྗོད་པར་བྱའོ། །ཞེས་སྟོན་པ་ནི་ཀུན་ཏུ་བཟང་པོའི་སེམས་བསྐྱེད་པ་ཞེས་བྱ་བ་ལ་སོགས་པས་བསྟན་ཏོ།

།དེ་ལས་རྣམ་པ་ནི་ཟླ་བ་གཉིས་ཀྱི་སྟེང་དུ་ཧཱུྃ་ལས། དེ་ལས་དབུས་སུ་རྩེ་ལྔ་པ། །ཞེས་བྱ་བ་ལ་སོགས་པས་བསྟན་ཏོ། །རྣམ་པ་དེའི་རང་གི་ངོ་བོ་ནི་སོ་སོར་རྟོག་པའི་ཡེ་ཤེས་ཏེ། དེ་ནི་ཤེས་བྱ་ཀུན་ལ་རྟག་མི་ཐོགས། །ཏིང་ངེ་འཛིན་དང་གཟུངས་རྣམས་ཀྱི། །གཏེར་དང་འདྲ་བ་ཁོ་ན་དེ། །སོ་སོར་རྟོག་པའི་ཡེ་ཤེས་སོ། །དེའང་བྱང་ཆུབ་སྤྱོད་པ་ཞེས་བྱ་བ་རྐང་པ་གསུམ་གྱིས་བསྟན་ཏོ། །མངོན་པར་བྱང་ཆུབ་པ་བཞི་པའང་བདག་ཉིད་ཀྱི་ཀུན་ཏུ་བཟང་པོའི་སེམས་དེ་ཉིད་བརྟན་ཞིང་བོགས་དབྱུང་བར་བྱའོ་ཞེས་བསམས་ལ། ཨོཾ་བཛྲ་ཨཱཏྨ་ཀོ྅་ཧཾ་ཞེས་བརྗོད་པར་བྱའོ། །དེ་ནས་རྣམ་པ་ནི་རྡོ་རྗེ་དེ་ལས་རྡོ་རྗེ་ཕྲ་མོ་དཔག་ཏུ་མེད་པ་སྤྲོ་བ་དང་བསྡུ་བའི་དམིགས་པ་བྱས་ལ་དེས་དེ་བཞིན་གཤེགས་པ་ཐམས་ཅད་རྡོ་རྗེའི་དབྱིངས་དེར་བཞུགས་པར་བསམ་པ་ནི་ནམ་མཁའི་ཁམས་ཀྱི་ཞེས་བྱ་བ་ལ་སོགས་པའོ། །རྣམ་པ་དེའི་ངོ་བོ་བྱ་བ་ནན་ཏན་གྱི་ཡེ་ཤེས་ཏེ། བྱ་བ་གྲུབ་པའི་ཡེ་ཤེས་ནི། ཁམས་གསུམ་ཀུན་ཏུ་སྣ་ཚོགས་ཤིང༌། །དཔག་མེད་བསམ་ཡས་བསྒྲུབ་པ་ཡིས། །སེམས་ཅན་དོན་ཀུན་བསྒྲུབ་པའོ། །ཞེས་སོ། །དེ་ནི་སངས་རྒྱས་ཀུན་གྱི་ཞེས་བྱ་བ་ལ་སོགས་པས་བསྟན་ཏོ། །མངོན་པར་བྱང་ཆུབ་པ་ལྔ་པའི་དམིགས་པ་ནི། བདག་ཉིད་མངོན་པར་བྱང་ཆུབ་པ་ཡོངས་སུ་རྫོགས་པས་རྣམ་པ་ཐམས་ཅད་ཀྱི་མཆོག་དང་ལྡན་པའི་སངས་རྒྱས་ཀྱི་སྐུར་བསྐྱེད་པར་བྱའོ། །ཞེས་བསམས་ལ། །ཨོཾ་ཡ་ཐཱ་སརྦ་ཏ་ཐཱ་ག་ཏསྟ་ ( ¡¶ ལུ ¡· + ཐ་ ) ཨ་ཧཾ་ཞེས་བཟླའོ། །དེ་ལས་བདག་ཉིད་རྡོ་རྗེ་སེམས་དཔའི་སྐུར་བསྐྱེད་པར་བྱ་བ་ནི་རྣམ་པའོ། །དེ་དག་ནི་དེ་ལྟར་ཡང་ཞེས་བྱ་བ་ལ་སོགས་པས་བསྟན་ཏོ། །རྣམ་པ་དེའི་རང་གི་ངོ་བོ་ནི་ཡེ་ཤེས་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཏེ། ཐམས་ཅད་བསྡུས་པའམ་ཡེ་ཤེས་ཐམས་ཅད་ཀྱི་རྒྱུའི་ཕྱིར་ཏེ། ཇི་སྐད་དུ། འཛིན་པའི་ཕྱིར་དང་སེམས་མཉམ་ཕྱིར། །ཡང་དག་ཆོས་རབ་སྟོན་ཕྱིར་དང༌།

།བྱ་བ་གྲུབ་པ་ཉིད་ཀྱི་ཕྱིར ༑ ༑ ཡེ་ཤེས་བཞི་པོ་ཡང་དག་འབྱུང༌། །ཞེས་གསུངས་པ་ལྟ་བུའོ། །དེ་ནི་སྐུ་དང་ཞེས་བྱ་བ་ལ་སོགས་པ་སྟེ། འདིས་ནི་མངོན་པར་བྱང་ཆུབ་པ་ལྔ་བསྡུས་ཏེ་བསྟན་པའང་ཡིན་ལ། དེ་ཉིད་ཀྱིས་མངོན་པར་རྫོགས་པར་བྱང་ཆུབ་པ་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱང་བསྟན་ཏེ། དེ་ལ་སྐུ་ནི་སེམས་སོ་སོར་རྟོག་པ་ལས་བྱང་ཆུབ་པ་མེ་ལོང་ལྟ་བུའི་ཡེ་ཤེས་ཏེ་ཡོན་ཏན་ཐམས་ཅད་ཀྱི་རྟེན་བྱེད་པའི་ཕྱིར་སྐུའོ། །གསང་བ་ནི་བྱང་ཆུབ་ཀྱི་སེམས་ལས་བྱང་ཆུབ་པ་མཉམ་པ་ཉིད་ཀྱི་ཡེ་ཤེས་ཏེ། གསང་བའི་དོན་མཉམ་པ་ཉིད་ཡིན་པས་གསང་བའོ། །དེ་བཞིན་སྤྱོད་ནི་སྤྲོ་བསྡུ་ལས་བྱང་ཆུབ་པ་བྱ་བ་ནན་ཏན་གྱི་ཡེ་ཤེས་བརྩོན་འགྲུས་ཀྱི་སེམས་ཅན་གྱི་དོན་ལ་སྤྱོད་པའོ། །སྤྱོད་ཡུལ་ནི་སྐུ་རྫོགས་པ་ལས་བྱང་ཆུབ་པ་ཆོས་ཀྱི་དབྱིངས་ཀྱི་ཡེ་ཤེས་ཏེ་སངས་རྒྱས་ཉག་གཅིག་གི་སྤྱོད་ཡུལ་ཡིན་པས་སམ། ས་བཅུའི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་ཀྱི་ཡུལ་ཡིན་པས་སོ། །དེ་ཉིད་རྟོགས་པ་ནི་རྡོ་རྗེ་ལས་བྱང་ཆུབ་པ་སོ་སོར་རྟོག་པའི་ཡེ་ཤེས་ཏེ། འཁོར་འདས་ཀྱི་ཆོས་ཐམས་ཅད་སོ་སོར་རྟོག་པའི་ཕྱིར་རོ། །དེ་ལྟར་མངོན་པར་བྱང་ཆུབ་པ་ལྔ་ནི། སངས་རྒྱས་ཀུན་གྱི་བདག་ཉིད་དགེ་སྟེ། འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་ཐམས་ཅད་ཚུལ་འདིས་སངས་རྒྱས་ལ། བདག་ཀྱང་ད་ལྟ་ནས་འདི་བསྒོམས་པས་འཚང་རྒྱ་བས་གསང་སྔགས་འབྲས་བུ་ལམ་དུ་བྱེད་ཅེས་བྱ་བ་ལ་སོགས་པའི་དོན་ཏོ

༑ ༑ དེ་ལྟར་དེ་ཡན་ཆད་ནི་དང་པོ་རྣལ་འབྱོར་གྱི་ཏིང་ངེ་འཛིན་ཏེ་ངོ་བོ་ཉིད་ཀྱི་སྐུའོ ༑ ༑ དཀྱིལ་འཁོར་རྒྱལ་མཆོག་བསྟན་པའི་ཕྱིར་ཐབས་དང་ཤེས་རབ་ཀྱི་སྦྱོར་བ་ལས་དེ་བཞིན་གཤེགས་པ་ཐམས་ཅད་འབྱུང་བར་བསྟན་པ་ནི། དེ་ནས་ཡང་བྱང་ཆུབ་སེམས་དཔའ་ཞེས་བྱ་བ་ལ་སོགས་པ་སྟེ། དོན་ནི་འདི་ཡིན་ཏེ་རྡོ་རྗེ་དང་པདྨ་བྱིན་གྱིས་བརླབ་པ་བྱ་སྟེ། སྙོམས་པར་ཞུགས་པ་ལས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་ཞལ་ནས་ཞུགས་ནས་ཐུགས་ཀར་འོད་དུ་ཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེ་ཡུམ་གྱི་བྷ་གར་བབ་ལ། དེ་ནས་སོ་སོའི་ས་བོན་དུ་བསྐྱེད་ཅེས་བྱ་བའི་དོན་ཏོ། །འདི་ནི་གནས་བསྐྱེད་པའི་རྗེས་ལ་སྦྱར་རོ། །སྟེང་དང་ཞེས་བྱ་བ་ལ་སོགས་པ་རྟེན་གྱི་དཀྱིལ་འཁོར་བསྐྱེད་པ་སྟོན་ཏེ། དང་པོར་མདུན་གྱི་རྡུལ་ཚོན་གྱི་དཀྱིལ་འཁོར་དེ་སྭ་བྷཱ་ཝ་ལ་སོགས་པའི་སྔགས་ཀྱིས་སྟོང་པར་བསྒོམས་ལ། དེ་ནས་ཧཱུྃ་ཡྃ་ཧཱུྃ་ཞེས་བྱ་བ་ལ་སོགས་པས་རླུང་ནས་བརྩམས་ཏེ་གཞལ་ཡས་ཁང་གདན་དང་བཅས་པ་བསྐྱེད་པའི་བར་སྔར་བསྟན་པ་བཞིན་ཤེས་པར་བྱ་སྟེ། གཞུང་དུ་མདོར་བསྟན་པ་དང༌། རྒྱས་པར་བཤད་པ་གཉིས་སུ་གནས་ཏེ ༑ ཚིག་གི་དོན་གོ་སླའོ། །བརྟེན་པ་ལྷ་བསྐྱེད་པ་ནི། ཧཱུྃ་གི་སྔགས་ཞེས་བྱ་བ་ལ་སོགས་པ་སྟེ་སྔར་བསྟན་པ་བཞིན་ཡི་གེའི་དཀྱིལ་འཁོར་བསྐྱེད་ལ། དེ་ནས་གཙོ་བོའི་ས་བོན་ཡི་གེ་ཧཱུྃ་རང་གི་ཐུགས་ཀ་ནས་ཕྱུང་སྟེ། དཀྱིལ་འཁོར་གྱི་དབུས་སུ་བཀོད་ལ་དེར་མངོན་པར་བྱང་ཆུབ་པ་ལྔ་ལས་གཙོ་བོ་བསྐྱེད་པར་བྱའོ། །ཡང་ན་གཙོ་བོའང་འབྱིན་པའི་དཀྱིལ་འཁོར་ལ་ཆོ་ག་གསུམ་གྱི་ཚུལ་གྱི་ཕྱིས་བསྐྱེད་ལ་དེའི་ཐུགས་ཀར་ཡེ་ཤེས་སེམས་དཔའ་བསྐྱེད་པ་ཡོན་ནོ་ཞེས་ཀྱང་གསུངས་ཏེ་སྔ་མ་ཉིད་གཙོ་ཆེའོ། །དེ་ནས་དཀྱིལ་འཁོར་བསྐྱེད་པ་ནི། ཤར་དུ་ནི་རྣམ་པར་སྣང་མཛད་དོ་ཞེས་བྱ་བ་ལ་སོགས་པ་སྟེ། ས་བོན་ཙམ་ལས་བསྐྱེད་པའམ་ཡང་ན་ཆོ་ག་གསུམ་ལས་བསྐྱེད་པར་བྱའོ།

།འདི་དག་གི་སྐུ་མདོག་དང་ཕྱག་མཚན་ལ། རིགས་བཞི་དང་ཡུམ་བཞིའི་ནི་སྔར་གྱི་བརྟག་པ་གཉིས་པ་དངོས་སུ་བཤད་པ་བཞིན་ནོ། །དྲག་མོ་ལ་སོགས་པ་ནི་གཉིས་པའི་གསུམ་པའི་ཕྱག་དྲུག་པའི་སྐབས་སུ་བཤད་པ་བཞིན་ནོ། །ལྷག་མ་ནི་གཞུང་ཉིད་དུ་གསལ་ལོ། །འདི་དག་གི་ས་བོན་ནི་བརྟག་པ་བདུན་པ་དང་བརྒྱད་པའི་སྐབས་སུ་ཤེས་པར་འགྱུར་རོ། །དེ་ལྟར་དམ་ཚིག་པ་བསྐྱེད་ནས་ཡེ་ཤེས་པ་གཞུག་པ་དང༌། སྐྱེ་མཆོད་བྱིན་གྱིས་བརླབ་པ་དང༌། དབང་བསྐུར་ཏེ་སངས་རྒྱས་ལྔའི་ཅོད་པན་གྱི་བར་དུ་སྔར་བསྟན་པ་བཞིན་ཁ་བསྐང་ངོ༌། །དེ་ནས་བདག་ཉིད་རྡོ་རྗེ་སེམས་དཔའ་ཕྱག་གཉིས་པར་ལངས་ལ་ལྷ་མོ་བརྒྱད་དང་མེ་ཏོག་ལ་སོགས་པའི་མཆོད་པའི་ཁྱད་པར་ཇི་སྙེད་འབྱོར་པས་མཆོད་པར་བྱའོ། །བརྟག་པ་དགུ་པ་ལས་འབྱུང་བའི་ཚུལ་གྱིས་གཏོར་མའི་ཆོ་གའང་བྱའོ། །སྦྱིན་སྲེག་ཀྱང་བརྟག་པ་བདུན་པ་ལས་འབྱུང་བ་བཞིན་བྱའོ ༑ ༑ དེ་ནས་དམ་ཚིག་གི་དཀྱིལ་འཁོར་ཡིན་ན་བདག་ཉིད་འཇུག་པ་ཇི་ལྟ་བར་བྱའོ ༑ ༑ དེའི་རྗེས་ལ་སློབ་མ་རྗེས་སུ་གཟུང་བར་འདོད་ན་ཡང་རྒྱུད་ཕྱི་མ་ལས་ཆོ་ག་ཤེས་པར་བྱའོ། །དངོས་གྲུབ་ཀྱི་དཀྱིལ་འཁོར་ཡིན་ན་དཀྱིལ་འཁོར་དེའི་སྤྱན་སྔར་ཇི་ལྟར་འདོད་པའི་དངོས་གྲུབ་བསྒྲུབ་པར་བྱའོ། །དེ་ལྟར་རྡུལ་ཚོན་གྱི་དཀྱིལ་འཁོར་ལས་གཞན་ལུགས་མ་དང་བྲིས་སྐུ་ལ་སོགས་པ་ལའང་བརྟེན་ཏེ། བསྒྲུབ་པར་བསྟན་པའི་ཕྱིར། དེ་ལྟར་བཀོད་པ་དང་ཞེས་བྱ་བ་ལ་སོགས་པ་སྟེ་མཚན་མ་དང་མེ་ཏོག་ཚོམ་བུ་ལ་སོགས་པ་ལའང་བརྟེན་ཏེ་བསྒྲུབ་པར་བསྟན་ ཏོ ༑ ༑ རྡོ་རྗེ་སེམས་དཔའ་རིགས་བསྡུས་པའི་དཀྱིལ་འཁོར་གྱི་བཤད་པའོ། །གོང་མ་ལྟ་བུ་ཞེས་བྱ་བ་ལ་སོགས་པས་དྲག་པོའི་གདན་ཅན་གྱི་དཀྱིལ་འཁོར་བསྟན་ཏོ ༑ ༑ འདི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། །རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན་མཉམ་སྦྱོར་གྱི་རྟོག་པ་ལྔ་པར་མི་བསྐྱོད་པ་དབུགས་དབྱུང་གི་དཀྱིལ་འཁོར་གྱི་སྐབས་སུ་དྲག་བཅས་དབང་བཅས་ཞེས་བྱ་བ་ལ་སོགས་པ་གསུངས་ཀྱང༌།

དེའི་དཀྱིལ་འཁོར་དང་ལྷའི་ས་བོན་ལ་སོགས་པ་མ་གསུངས་པ་ཁ་བསྐང༌། དུར་ཁྲོད་བརྒྱད་ཀྱང་དེར་མ་ཚང་བ་ཁ་བསྐང༌། ཡང་བརྟག་པ་གཉིས་པའི་དང་པོའི་ལེའུ་གསུམ་པར་ཕྱག་གཉིས་པའི་སྒྲུབ་ཐབས་གསུངས་པ་ཡིན་ཡང༌། དེ་ཉིད་འདིར་དྲག་པོའི་གདན་ཅན་གསུངས་པ་དང༌། དུར་ཁྲོད་བརྒྱད་གསལ་བར་གསུངས་སོ། འདིའི་མངོན་པར་རྟོགས་པ་ཚོགས་ཀྱི་ཞིང་སྤྱན་དྲང་བ་ནས་བརྩམས་ཏེ་སྲུང་བའི་འཁོར་ལོའི་བར། སྔར་གཉིས་པའི་གསུམ་པར་ཇི་ལྟར་གསུངས་པ་བཞིན་ཁ་བསྐང་ངོ༌། །སྲུང་འཁོར་གྱི་ནང་དུ་ནམ་མཁའ་ཆོས་ཀྱི་འབྱུང་གནས་སུ་བསྒོམ་པར་བྱའོ། །དེའི་ནང་དུ་བྷྲཱུཾ་ཙམ་ཡོངས་སུ་གྱུར་པ་ལས་རྟེན་གྱི་དཀྱིལ་འཁོར་གཞལ་ཡས་ཁང་བསྒོམ་པ་ནི་གོང་མ་ལྟ་བུའི་ཕྱེད་ཀྱིས་བྱ་སྟེ། གོང་མ་བསྡུས་པའི་དཀྱིལ་འཁོར་ནི་འཕར་མ་བཞི་པ་ཡིན་པ་ལས་འདིར་འཕར་མ་གཉིས་པ་ཞེས་བྱ་བའི་དོན་ཏོ། །གལ་ཏེ་འཕར་མ་གཉིས་པ་ཡིན་ན། ཕྱི་མ་ནི་གོང་མ་ལྟར་གྲུ་བཞི་སྒོ་བཞི་ཡིན་ན་དེའི་ནང་མ་ཇི་ལྟ་བུ་སྙམ་པ་ལ ༑ དེའི་ནང་མ་ཟླ་བ་ཕྱེད་པའི་དབྱིབས་ཞེས་གསུངས་ཏེ་རྡོ་རྗེ་ཅན་གྱི་ཟླ་ཕྱེད་འདྲ་ཞེས་གསུངས་པའི་ཕྱིར་རོ། །ཟླ་བ་ཕྱེད་པ་དེ་ཉིད་ལ་ཐིག་བཞི་བཏབ་པས་ལེ་ཚེ་དགུར་བསྟན་པའི་ཕྱིར་ཀ་བ་བརྒྱད་ཀྱིས་ཉེ་བར་བརྒྱན་ ( ¡¶ ལུ ¡· + མཛེས། ། ) ཞེས་གསུངས་སོ། །ཕྱྀ་རོལ་དུ་རི་མོ་བཞིས་བསྐོར་བ། ཞེས་བྱ་བ་ནི་དུར་ཁྲོད་བརྒྱད་ཀྱི་གནས་ཀྱི་རི་མོ་དང༌། རྡོ་རྗེའི་ར་བའི་ཕྱི་དང་ནང་གི་རི་མོ་དང༌། མེ་རིའི་རི་ མོའོ ༑ ༑ འདི་ལ་ཁ་ཅིག་ན་རེ། རི་མོ་ ¡Ã ཡི་གེ་ ( ¡¶ ལུ ¡· ནི་མེ་རི་ ) སྟེ་ཧཱ་ར་ཧཱ་རཱ་དྷའོ། ། དེས་ན་དཀྱིལ་འཁོར་ལ་དྲ་བ་དང་དྲ་བ་ཕྱེད་པས་མཚན་པའོ་ཞེས་གསུང་ངོ༌། ། དཀྱིལ་འཁོར་དེའི་དབུས་སུ་ནི། འོག་ནས་འབྱུང་བ་དྲག་བཅས་ཞེས་བྱ་བ་ལ་སོགས་པའི་གདན་གྱི་སྟེང་དུ་ཐོད་པའི་གདན་ནོ། །ལྷ་མོ་རྣམས་ཀྱི་གནས་སུ་ནི་ཇི་སྐད་གསུངས་པའི་གདན་ཏེ། ཟླ་བ་ཕྱེད་པ་ལྟ་བུའི་རླུང་སྟེ་ཐོད་པ་ཉིད་བསམ་པའོ

༑ ༑ དེ་ལྟར་ན་རྟེན་བསྐྱེད་པའོ། །བརྟེན་པ་ལྷ་བསྐྱེད་པ་ནི་སྙིང་པོ་ཚིག་ཙམ་ལས་བསྐྱེད་དེ། དེ་ལ་དབུས་སུ་ཡི་གེ་ཧི་ཞེས་པ་སྟེ་དེ་ཙམ་ལས་བཅོམ་ལྡན་འདས་དྲག་པོའི་གདན་ཅན་འོག་ནས་འབྱུང་བ་ལྟར་ཕྱག་གཉིས་པར་བསྐྱེད་ཅེས་བྱའོ ༑ ༑ ལྷ་མོ་རྣམས་ཀྱང་དེ་བཞིན་དུ་ས་བོན་ཙམ་ལས་བསྐྱེད་ཅེས་བྱ་སྟེ། ཤར་གྱི་རེ་མིག་ལ་ཧྲཱིཿལས་གཽ་རཱིའོ། ཧོ་ལས་ཙཽ་རཱིའོ། །གི་ལས་བེ་ཏཱ་ལཱིའོ། །ཛི་ལས་གྷསྨ་རཱིའོ། །ཧྃ་ལས་ཤ་བ་རཱིའོ། །ཛ་ལས་ཙཎྜཱ་ལཱིའོ། །མཾ་ལས་པྲ་མོ་ཧཱའོ། །ཧྃ་ལས་པུཀྐ་སཱིའོ། །ཨོཾ་ནི་གླིང་བུ་མའོ། །ཨུཾ་ནི་པི་ཝཾ་མའོ། །ཨེ་ནི་མུ་ཀུནྡའོ། །ཨཻཾ་ནི་རྫ་རྔ་མའོ། །ཛཿནི་རྟ་གདོང་མའིའོ། །ཧཱུྃ་ནི་ཕག་གདོང་མའིའོ། །བྃ་ནི་སེང་གདོང་མའིའོ ༑ ༑ ཧོཿནི་ཁྱི་གདོང་མའིའོ། །འདི་དག་གི་སྐུ་མདོག་དང་ཕྱག་མཚན་ནི་གསུམ་པའི་དང་པོར་ཇི་སྐད་བསྟན་པ་བཞིན་ནོ། །དེའི་ཕྱི་རོལ་དུ་དུར་ཁྲོད་བརྒྱད་ཀྱིས་བརྒྱན་པ་སྟེ། ཤར་དུ་ཧ་རི་བ་ས་ལ། །ལྷ་ཡི་ཚོགས་ནི་ཡང་དག་བྲི། ། ཞེས་བྱ་སྟེ་འདིར་ཤིང་དང་ཕྱོགས་སྐྱོང་གསུངས་ཏེ། སྤྱིར་དུར་ཁྲོད་རེ་རེར་ཀླུ་དང་ ༑ སྤྲིན་དང༌། ཆུ་དང༌། མེ་དང༌། མཁའ་འགྲོ་མ་དང༌། མཆོད་རྟེན་དང༌། རོ་དང་ ༑ རྣལ་འབྱོར་པ་སྟེ། བཅུ་བཅུ་གནས་དགོས་པ་ཡིན་ནོ། །ཚིག་གོ་སླའོ། ། དྲག་བཅས་ཞེས་བྱ་བ་ལ་སོགས་པས་དྲག་པོའི་གདན་གྱི་ངེས་པའི་ཚིག་སྟེ། ལྷ་ཆེན་བརྒྱད་པོ་མཐའ་དག་གདན་དུ་བྱས་ཤིང་བཏུལ་ཞེས་བྱ་བའི་དོན་ཏོ། །དེ་ལྟ་བུའི་བཅོམ་ལྡན་འདས་དེ་སྐུ་མདོག་ལ་སོགས་པ་ཇི་ལྟ་བུ་ཞེས་བསྟན་པའི་ཕྱིར་ཐབས་དང་ཤེས་རབ་ཅེས་བྱ་བ་ལ་སོགས་པ་སྟེ་གོ་སླའོ། །སངས་རྒྱས་སྤྲིན་དང་མཉམ་པ་འདིས། །སྤྲོ་བ་ཡང་ནི་སྦྱིན་པར་བྱ། །ཞེས་བྱ་བ་ནི་བ་སྤུའི་བུ་ག་ནས་སངས་རྒྱས་ཀྱི་འོད་ཟེར་གྱིས་སྤྲུལ་པའི་སྤྲིན་འགྱེད་པ་སྟེ། བཅོམ་ལྡན་འདས་དེ་ནི་དེ་བཞིན་གཤེགས་པ་ཐམས་ཅད་ཀྱི་བདག་པོ་ཞེས་བྱ་བའི་དོན་ཏོ། །དེ་ལྟར་ཞེས་བྱ་བ་ནི་ཡན་ལག་ཡོངས་སུ་རྫོགས་པའི་ཞལ་ཞེས་བྱ་བའི་དོན་ཏོ།

།དེ་ལྟར་དམ་ཚིག་པ་བསྐྱེད་ནས། ཡེ་ཤེས་པ་གཞུག་པ་དང་བྱིན་གྱིས་བརླབ་པ་དང༌། དབང་བསྐུར་བ་དང༌། མཆོད་པ་དང༌། བསྟོད་པ་དང༌། བདུད་རྩི་མྱང་བ་ལ་སོགས་པ་སྔ་མ་བཞིན་ཁ་བསྐངས་ཏེ། ཐུན་མཚམས་ཀྱི་བྱ་བ་རྣམས་ཀྱང་སྔ་མ་བཞིན་བྱས་ཏེ་བསྒོམས་ན་དངོས་གྲུབ་ཐོབ་ཅེས་བྱ་བའི་དོན་ཏོ། །བརྟག་པ་གསུམ་པའི་བཤད་པ་རྫོགས་སོ།། །། ( ¡¶ ལུ ¡· + བསྐྱེད་པའི་རིམ་པ་བཤད་ཟིན་ཏོ། ། ) དེ་ལྟར་བརྟག་པ་གསུམ་པས་བསྐྱེད་པའི་རིམ་པ་བསྟན་ནས་དེ་དང་རྗེས་སུ་འབྲེལ་བའི་བསྐྱེད་པའི་རིམ་པ་ཡན་ལག་བཟའ་བའི་དམ་ཚིག་ཞར་ལ་སྤྱོད་པའི་གྲོགས་ངོ་ཤེས་པར་བྱ་བའི་ཐབས་ལ་སོགས་པ་དང་བཅས་ཏེ་བསྟན་པ་ལ་གཉིས་ཏེ། གྲོགས་ངོ་ཤེས་པར་བྱ་བ་དང༌། གྲོགས་དེ་དང་འདུ་བའི་གནས་དང་དུས་ལ་སོགས་པ་བསྟན་པའོ། །དེ་ལ་དང་པོ་གྲོགས་ངོ་ཤེས་པར་བྱ་བ་བརྟག་པ་བཞི་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གང་གི་བཤད་པའི་རྒྱུད་ཡིན་སྙམ་ན། བརྗོད་པར་བྱ་བ་ནི་དྲོད་ཐོབ་པའི་རྣལ་འབྱོར་པའི་བརྟུལ་ཞུགས་ཀྱི་སྤྱོད་པ་དང་འབྲེལ་པའི་དབང་དུ་བྱས་ན་སྦས་པའི་དོན་ཡིན་ལ། བསྐྱེད་པའི་རིམ་པའི་ལམ་གྱི་ཡན་ལག་གི་སྤྱོད་པའི་དབང་དུ་བྱས་ནས་སྤྱིའི་དོན་ཡིན་ནོ། །རྗོད་བྱེད་ཀྱི་སྒྲ་ནི་རབ་ཏུ་བྱེད་པ་དང་པོ་བསྡུས་པའི་དོན་གྱི་མན་ངག་གི་བཤད་པ་གཙོ་ཆེ་ལ། རབ་ཏུ་བྱེད་པ་ཕྱི་མ་གསུམ་ལ་ནི་ཡན་ལག་གི་དོན་གཙོ་ཆེ་བའི་གསུམ་ཀ་འཇུག་གོ །མངོན་པར་རྟོགས་པ་ནི་དྲོད་ཐོབ་པའི་རྣལ་འབྱོར་པའི་བརྟུལ་ཞུགས་ཀྱི་སྤྱོད་པ་དང་རྗེས་སུ་འབྲེལ་བའི་དབང་དུ་བྱས་ནས་མཆོག་སྒྲུབ་པའི་མངོན་པར་རྟོགས་པ་ལྔ་ལས་སྤྱོད་པའི་ཡན་ལག་གྲོགས་ངོ་ཤེས་པར་བྱེད་པའི་བརྡ་དང་གྲོགས་ཀྱི་མཚན་ཉིད་དང་རྗེས་སུ་འབྲེལ་བ་གཙོ་ཆེ་གསུང༌། གཙོ་ཆེ་བ་མ་ཡིན་པའི་དབང་དུ་བྱས་ན་སྔར་གྱི་བསྐྱེད་པའི་རིམ་པ་དང་རྗེས་སུ་འབྲེལ་པ་ཅན་དུ་བྱས་ནས་དངོས་གྲུབ་མཐའ་དག་གི་མངོན་པར་རྟོགས་པ་དྲུག་ལས་དམ་ཚིག་དང་སྡོམ་པ་དང་འབྲེལ་ཏེ།

དུས་ཁྱད་པར་ཅན་ལ་ཚོགས་ཀྱི་འཁོར་ལོ་བྱེད་པ་ན་དམ་ཚིག་དང་ལྡན་པ་དང་མི་ལྡན་པ་བརྡས་རྣམ་པར་དབྱེ་བ་དང་ ༑ དེར་འདུས་པའི་དུས་སུ་མཁའ་འགྲོ་མ་ངོ་ཤེས་པར་བྱེད་པས། དེའི་མཚན་ཉིད་བསྟན་པ་ཡིན་ནོ། །རྒྱུད་སྡེ་གཞན་གང་གི་བཤད་པའི་རྒྱུད་ཡིན་ཞེ་ན། འདི་ནི་རབ་ཏུ་བྱེད་པ་སོ་སོར་བཤད་པར་བྱ་སྟེ། དེ་ལ་རབ་ཏུ་བྱེད་པ་དང་པོས་ནི། མཁའ་འགྲོ་མ་རྣམས་ཀྱི་དམ་ཚིག་གི་ཕྱག་རྒྱའི་གླུ་ནི་ཧེ་བཛྲའི་རྒྱུད་ཕྱི་མའི་ལེའུ་བཞི་པ་དང་ཆ་མཐུན་པ་ངེས་པ་བསྐྱེད་པས་བཤད་པའི་རྒྱུད་དོ། །མཁའ་འགྲོ་མ་ལྔའི་དམ་ཚིག་གི་ཕྱག་རྒྱ་ནི་གདན་བཞི་པའི་གཞན་གྱི་གདན་གྱི་རབ་ཏུ་བྱེད་པ་བཞི་པར་མདོར་བསྡུས་པས་བཤད་པའི་རྒྱུད་ཡིན་ནོ། །རྡོ་རྗེ་མཁའ་འགྲོའི་ལེའུ་བཞི་བཅུ་བཞི་པར་ཆ་མཐུན་པས་བཤད་པའི་རྒྱུད་དོ། །ཌཱ་ལ་སོགས་པའི་ཡི་གེ་རེ་རེའི་བརྡ་རྣམས་ནི་དཔལ་བདེ་མཆོག་ཉུང་ངུའི་ལེའུ་བཅོ་ལྔ་པ་དང༌། མངོན་བརྗོད་བླ་མའི་སུམ་ཅུ་རྩ་བརྒྱད་པ་དང༌། རྡོ་རྗེ་མཁའ་འགྲོའི་ལེའུ་བརྒྱད་པར་མདོར་བསྡུས་པས་བཤད་པའི་རྒྱུད་ཡིན་ལ། པུ་ལ་སོགས་པའི་ཡི་གེ་ཉི་ཤུ་རྩ་བཞི་ནི་ཨ་བྷི་དྷ་ན་ལེའུ་གསུམ་པར་ཆ་མཐུན་ལ་དེ་གཉིས་ཀྱིས་རྩ་རྒྱུད་དང་མཁའ་འགྲོ་གཉིས་ཀ་དེ་དག་ཏུ་མ་ཚང་བ་ཁ་བསྐང་བས་བཤད་པའི་རྒྱུད་ཡིན། ཡི་གེ་འདུས་པའི་བརྡ་ནི་བདེ་མཆོག་ཉུང་ངུའི་ལེའུ་ཉི་ཤུ་རྩ་བཞི་པ་དང༌། ཨ་བྷི་དྷ་ནའི་ལེའུ་བཞི་བཅུ་རྩ་ལྔ་པ་དང་ཆ་མཐུན་པས་བཤད་པའི་རྒྱུད་དེ། མདོར་ན་རྒྱུད་དེ་དག་ཐམས་ཅད་དུ་བརྡ་འདི་རྣམས་དགོངས་པ་གང་མ་གསུངས་པ་དེར་མ་ཚང་བ་ཁ་བསྐང་ཞིང་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། ། སྤྱིའི་དོན་ཏོ། །ཚིག་གི་དོན་ལ་མཁའ་འགྲོ་མའི་དམ་ཚིག་གི་ཕྱག་རྒྱ་རྡོ་རྗེའི་གླུ་བཤད་པ་ལས། སྤྱིར་ཚིག་གི་དོན་མཐའ་ཡས་ཀྱང་སྤྱིའི་དོན་དུ་བཤད་ན། ཀོལླ་ཞེས་བྱ་བ་ནི་གནས་ཏེ་དེའི་བརྡས་ཐབས་སོ། །ཨི་རེཊ་ཅེས་བྱ་བ་ནི་ཀྱེ་ཞེས་བོད་པའོ

༑ ༑ ཋི་ཞེས་ཐ་སྠི་ཏ་ནི་གནས་པའོ། །ཐབས་ལ་གནས་པ་ནི་ཨ་བོ་ལྭ་སྟེ་གསང་བའི་རྡོ་རྗེའོ། །མུམྨུ་ནི་ཞིང་སྟེ་དེའི་བརྡས་རྣལ་འབྱོར་མའོ། །ཎི་རེ་ཀྱེ་ཞེས་བོད་པའོ། །ཀཀྐོ་ལཱ་ནི་ཆོས་ཀྱི་འབྱུང་གནས་སོ། །གྷ་ཎི་ནི་ཚོགས་ཀྱི་དུས་སུ་ཀྲྀ་པི་ཊ་ནི་ཅང་ཏེའུའོ། །ཧོ་བཱཛྫ་ཨི་ནི་དེ་བརྡུང་བར་བྱའོ། །གཞན་ཡང་དུས་དེར་ཀཱ་རུ་ཎ་སྟེ་སྙིང་རྗེའོ། །ཨི་ཀི་ནི་དེས་གནས་པར་བྱ་བའོ། །ཨ་ཨི་ན་ནི་མི་བྱ་བའོ། ། གང་མི་བྱ་ན་རོ་ལཱ་སྟེ་རྩོད་པ་དང་ཁ་ཤགས་ལ་སོགས་པ་ཀུ་རེ་ཙམ་གྱི་ཕྱིར་ཡང་མི་བྱའོ། །ཏ་ཧིཾ་ནི་དུས་དེར་རོ། །བ་ལ་ནི་ཤའོ། ཁཱཛྫ་ཨི་ནི་བཟའ་བར་བྱའོ། ། གཱཌྷེཾ་ནི་འབད་པས་སོ། །མ་ཨ་ཎཱ་ནི་ཆང་ངོ༌། །བིཛྫ་ཨ་ཨི་ནི་བཏུང་བར་བྱའོ། །ཧཱ་ལེ་ནི་ཀྱེ་གྲོགས་པོ་དག་གོ །ཀཱ་ལིཉྫར་ནི་སྐལ་པ་དང་ལྡན་པ་རྣམས་སོ། །པ་ཎི་ཨ་ཨི་ནི་འོང་དུ་གཞུག་པའོ། །དུནྡུ་ར་ནི་སྐལ་པ་མེད་པའོ། །བཱཛྫི་ཨ་ཨི་ནི་འོང་དུ་མི་གཞུག་པའོ། །གཞན་ཡང་དུས་དེའི་ཚེ་ཙ་ཨུ་ས་མ་ནི་གཞི་མཉམ་སྟེ་དྲི་ཆེན་གྱི་བརྡའོ། །ཀསྠུ་རཱི་ནི་གླ་རྩི་སྟེ་དྲི་ཆུའོ། །སིཧླཱ་ནི་དུ་རུ་ཀ་སྟེ་རཀྟའོ། །ཀཱ་པཱུར་ནི་ག་པུར་ཏེ་བྱང་ཆུབ་ཀྱི་སེམས་སོ། །ལཱ་ཨི་ཨ་ཨི་ནི་དེ་རྣམས་ལུས་ལ་བྱུག་པར་བྱའོ ༑ ༑ དེས་གཙང་མི་གཙང་གི་རྟོག་པ་གཞོམ་པ་དང་བར་ཆད་ལས་བསྲུང་བའི་དགོས་པའོ། །གཞན་ཡང་མཱ་ལ་ཏིནྡྷ་ཎཾ་ནི་ཚོད་མའོ། །སཱ་ལིཉྫ་སྟེ་ཤ་ཆེན་ལས་བྱས་པའོ། །ཏ་ཧིཾ་ནི་དུས་དེར་རོ། །བྷ་རུ་ཁཱ་ཨི་ཨ་ཨི་ནི་མང་པོ་བཏུང་བར་བྱའོ།། གཞན་ཡང་ཚོགས་ཀྱི་དུས་དེར་ཕྲེཾ་ཁ་ཎ་ནི་ནང་དུ་འོང་བའོ། ཁེ་ཊ་ནི་འགྲོ་བ་སྟེ་ཕྱིར་འབྱུང་ཡང་འོང༌། ཀ་རནྟེ་བྱེད་པའི་དུས་སུ། འཇིག་རྟེན་གྱི་ཆུས་འཁྲུད་པ་ལ་སོགས་པ་མི་དགོས་པ་ནི་ཤུདྡྷ་སྟེ་བཀྲུས་པས་དག་པའོ། །ཨ་ཤུདྡྷོ་སྟེ་མ་བཀྲུས་པས་མ་དག་པའོ། །ན་མུ་ནི་ཨ་ཨི་ནི་དེ་ལྟ་བུ་མི་བལྟ་བའོ། །གཞན་ཡང་ནི་རཾ་སུ་ནི་མི་རུས་སོ། །ཨཾ་གེ་ནི་རྒྱན་ནོ།

།ཙ་ཌཱ་ཝི་ནི་གདགས་པར་བྱ་བའོ། །ཏ་ཧིཾ་ནི་དུས་དེར་རོ། །ཛ་ས་རཱ་ཝ་ནི་རོའོ། །པ་ཎི་ཨ་ཨི་ནི་དེ་བླངས་ལ་དབུལ་བར་བྱའོ།། མ་ལ་ཨ་ཛེ་ནི་ཚོགས་དེར་འདུ་བའོ། །ཀུནྡུ་རུ་ནི་སྙོམས་འཇུག་བྱེད་པའོ། །ཝཱ་ཊ་ཨི་ནི་དེ་བྱེད་པའི་དུས་སུ། ཌིཎྜི་མ་ནི་གཡུང་མོའོ། །ཏ་ཧིནྣ་བཱཛྫི་ཨ་ཨི་ནི་དེར་རྟོག་པ་མེད་པར་རོལ་ཞེས་བྱ་བའི་དོན་ཏོ། །མཁའ་འགྲོ་མ་ལྔའི་དམ་ཚིག་གི་ངག་གི་བརྡ་ནི་བརྟག་པ་བདུན་པ་ལས་ལུས་ཀྱི་བརྡ་གསུམ་པ་དང་འབྲེལ་པར་བྱའོ ༑ ༑ ཌཱ་ལ་སོགས་པ་ཡི་གེ་རེ་རེའི་བརྡ་ནི་བརྟག་པ་བདུན་པ་ལས་འཆད་པར་འགྱུར་རོ། །པུ་ལ་སོགས་པ་ཉི་ཤུ་རྩ་བཞི་ནི་ཡུལ་ཉི་ཤུ་རྩ་བཞིའི་བརྡའོ། །ཡི་གེ་འདུས་པའི་བརྡ་རྣམས་ཀྱང་བརྟག་པ་བདུན་པ་ལས་འཆད་པར་འགྱུར་རོ། །བརྡ་འདི་རྣམས་ཀྱང་དེ་དང་དེར་ཤེས་པ་ཉིད་ཀྱིས་ཀྱང་རུང༌། ཡང་ན་སྔ་མ་སྨྲས་ན་དེའི་འོག་མ་ལ་ནི་ལན་ཏེ། དེ་ལྟར་ཤེས་པ་རྣམས་ནི་དམ་ཚིག་དང་ལྡན་པར་རྣམ་པར་དབྱེ་བར་བྱའོ། །བཞི་པའི་དང་པོའོ།། །།བཞི་པའི་གཉིས་པ་ནི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། །རྒྱུད་སྡེ་གཞན་གྱི་གང་ཡིན་ན། །དཔལ་བདེ་མཆོག་ཉུང་ངུའི་ལེའུ་བཅུ་བདུན་པར་མཁའ་འགྲོ་མའི་མཚན་ཉིད་རྣམས་ནི་ཆ་མཐུན་པས་ངེས་པ་བསྐྱེད་པ་ཡིན་ལ། མིང་གི་རྣམ་གྲངས་ལ། རྒྱུད་དེར་འཇིག་རྟེན་ལས་འདས་པའི་མིང་

༑ ཡ་མེ་ནི་དང་སྐྲག་བྱེད་མ། འདོད་ལྡན་མ་དང་འཇིགས་གཟུགས་མ། ། ཀུན་ཏུ་སྤྱོད་མ་མཛེས་མ་དང༌། བྷ་སུ་ར་དང་བདུན་དུ་བཤད། །ཅེས་པ་དང༌། གཟུགས་ཅན་མ་ལ་སོགས་པ་འཇིག་རྟེན་པའི་མིང་དང་གཉིས་གསུངས་པ་ལས། འདིར་འཇིག་རྟེན་པའི་མིང་ཙམ་གསུངས་པས་མདོར་བསྡུས་པས་བཤད་པའི་རྒྱུད་ཡིན་ནོ། །དེ་ལ་རྡོ་རྗེ་སྙིང་པོས་ཞེས་བྱ་བ་རྐང་པ་གཉིས་ནི་མཉན་པར་གདམས་པའོ། །གཟུགས་ཅན་མ་ལ་སོགས་པ་ནི་མཁའ་འགྲོ་བདུན་ཏེ་སྤྱིར་མཁའ་འགྲོ་སུམ་ཅུ་རྩ་བདུན་གསུངས་པ་མཐའ་དག་མཁའ་འགྲོ་མ་བདུན་པོ་འདིས་བསྡུས་པ་ཡིན་ཏེ། དེ་ལྟར་བདེ་མཆོག་ཉུང་ངུའི་ལེའུ་བཞི་བཅུ་གཅིག་པ་དང་ ༑ རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་དང༌། ཨ་བྷི་དྷ་ན་ལེའུ་སོ་དགུ་པ་ལས་ཤེས་པར་ནུས་སོ། །མངོན་པར་ཞེན་པས་ཞེས་བྱ་བ་ལ་སོགས་པ་ནི་སོ་སོའི་མཚན་ཉིད་དེ་གོ་སླའོ། །ཐོད་པ་དགྲ་སྟ་ཞེས་བྱ་བ་ལ་སོགས་པ་ནི་མཁའ་འགྲོ་མ་དེ་རྣམས་སོ་སོའི་དཔྲལ་བའམ་སྲིན་ལག་ལ་རི་མོ་ཡོད་པའམ་ཡང་ན་དེ་རྣམས་ཁྱིམ་དུ་འདི་བྲིས་ནས་མཆོད་པས་དེ་དག་གི་མཚན་མའོ། །དེས་ན་ལས་དང་པོ་པའི་རྣལ་འབྱོར་པས་མཁའ་འགྲོ་མ་འདི་དག་མ་རྙེད་ན་འདི་རྣམས་བྲིས་ཏེ་མཆོད་པར་འགྱུར་རོ་ཞེས་བླ་མའི་མན་ངག་གོ །བཞི་པའི་གཉིས་པའོ།། །།བཞི་པའི་གསུམ་པའི་བརྗོད་པར་བྱ་བ་ལ་སོགས་པ་གསུམ་ནི་སྔར་བསྟན་ཏོ ༑ ༑ རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། དཔལ་བདེ་མཆོག་ཉུང་ངུའི་ལེའུ་བཅོ་བརྒྱད་པར་མཁའ་འགྲོ་མ་རིགས་དྲུག་དང་སྦྱར་ཏེ་གསུངས། ལེའུ་བཅུ་དགུ་པ་ལས་ལཱ་མཱ་རིགས་དྲུག་དང་སྦྱར་ཏེ་དེ་ལ་བརྡ་དང་བརྡའི་ལན་བསྟན་པ་དང་བཅས་ཏེ་གསུངས་པ་ལས་མཁའ་འགྲོ་མ་དེ་དག་གི་མཚན་ཉིད་ཙམ་ནི་ཆ་མཐུན་པས་ངེས་པ་བསྐྱེད་པ་ཡིན་ལ། འདིར་ཐམས་ཅད་ལཱ་མཱའི་མཚན་ཉིད་དུ་བཤད་པ་ནི། ཚུལ་མི་འདྲ་བའམ་མི་གསལ་བ་གསལ་བར་བྱེད་པས་བཤད་པའི་རྒྱུད་དོ། །ཡང་འདི་དག་མངོན་བརྗོད་བླ་མའི་ལེའུ་སུམ་ཅུ་རྩ་དགུ་པར་ཙུཾ་བི་ཀས་བསྡུས་པ་དང༌།

བཞི་བཅུ་པ་དང་ཞེ་གཅིག་པར་ལཱ་མཱས་བསྡུས་པ་ཞེས་བྱ་བར་བཤད་པ་དེ་ཡང་འདིར་མཚན་ཉིད་ཆ་མཐུན་པས་བཤད་པའི་རྒྱུད་དོ། །གཞན་ཡང་རབ་ཏུ་བྱེད་པ་གསུམ་པོ་འདིས་མཁའ་འགྲོ་མའི་རྒྱུད་ཐམས་ཅད་དུ་གང་དང་གང་དུ་མཁའ་འགྲོ་མའི་མཚན་ཉིད་མ་གསུངས་པར་ཁ་བསྐང་ཞིང་གསུངས་པ་རྣམས་གསལ་བར་བྱེད་པས་བཤད་པའི་རྒྱུད་ཡིན་ནོ། །གཞུང་དུ་དེ་ནས་ལཱ་མཱའི་མཚན་ཉིད་ནི་ཞེས་བྱ་བ་དེ་ནི་མཁའ་འགྲོ་མའི་ཐེ་ཚོམ་མེད་ཅེས་བྱ་བའི་བར་ཚིགས་བཅད་བཅོ་བརྒྱད་ཀྱིས་ལཱ་མཱའི་མཚན་ཉིད་བརྒྱད་གསུངས་པ་དེ་དག་རིགས་དྲུག་ཏུ་བསྡུ་བ་བསྟན་པའོ། །གང་གི་སྐྲ་ནི་ལི་བ་དང༌། །ཞེས་བྱ་བ་ལ་སོགས་པས་མཁའ་འགྲོ་མའི་མཚན་ཉིད་རྣམ་པ་ལྔ་མཐོང་ན་ཕྱག་རྒྱ་དང་ཕྱག་རྒྱའི་ལན་བྱ་བ་དང་བཅས་ཏེ་བསྟན་ཏོ། །སྤྱིར་མཁའ་འགྲོ་མའི་མཚན་ཉིད་འདི་དག་རྣལ་འབྱོར་པས་ཤེས་པར་བྱས་ལ་ལས་དང་པོ་པས་ཚོགས་ཀྱི་འདུ་བར་འདུ་བའམ། སྤྱོད་པ་བྱེད་པས་ཡུལ་རྣམས་སུ་རྒྱུ་བ་ན་འདི་དག་ངོ་ཤེས་པར་བྱས་ལ་བསྟེན་དུ་རུང་བ་རྣམས་བསྟེན། མི་རུང་བ་རྣམས་མཆོད་པར་བྱའོ། །ཞེས་བྱ་བའི་དོན་ཡིན་ཞེས་གསུངས། ཕྱག་རྒྱ་ཆེན་པོ་ཐིག་ལེ་དང༌། རྡོ་རྗེ་ཕྲེང་བ་ལས་ནི། ཚོགས་ཀྱི་དུས་སུ་ལྷག་མའི་གཏོར་མ་གཏོང་བ་ན། དེའི་ཚེ་མཁའ་འགྲོ་མ་རྣམས་བྱུང་བ་ན་དེའི་མཚན་ཉིད་ངོ་ཤེས་པར་བྱས་ལ་ཕྱག་རྒྱ་དང་ཕྱག་རྒྱའི་ལན་བྱའོ་ཞེས་འབྱུང་སྟེ། འདིར་བླ་མ་ནི་སྤྱིར་ཡུལ་རྣམས་ཀྱི་བུད་མེད་མཁའ་འགྲོ་མ་དང་འབྲེལ་བའི་རིགས་ཀྱི་མཚན་ཉིད་ཙམ་དུ་བཞེད་པས་དེ་བཞིན་དུ་བྱའོ། །བཞི་པའི་གསུམ་པའོ།། །།དེ་ནས་ཡན་ལག་ཕྱག་རྒྱ་ཡི། །ཞེས་བྱ་བ་ལ་སོགས་པ་བཞི་པ་དངོས་ཀྱི་བརྗོད་པར་བྱ་བ་ལ་སོགས་པ་གསུམ་ནི་སྔ་མ་བཞིན་ནོ། །རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། །བདེ་མཆོག་ཉུང་ངུའི་ལེའུ་ཉི་ཤུ་པར་ཡན་ལག་གི་བརྡ་གཙོར་བྱས་ཏེ་བསྟན། ཉི་ཤུ་གཉིས་པ་ནས་བརྡ་དེ་གཞན་ལ་སྟོན་པ་གཙོར་བྱས་ཏེ་བསྟན།

དེ་ཉིད་ནས་ཡན་ལག་དུ་མར་གཙོར་བྱས་ཏེ་བསྟན་པ་རྣམས་འདིར་བསྡུས་ཏེ་གསལ་བར་བྱེད་ལ། །ཡང་རྡོ་རྗེ་མཁའ་འགྲོའི་ལེའུ་བདུན་པ་དང༌། ཨ་བྷི་དྷ་ནའི་ལེའུ་ཞེ་གཉིས་པ་ཞེ་གསུམ་པ་ཞེ་བཞི་པ་རྣམས་ཕྱོགས་གཅིག་ཏུ་བསྡེབས་ཏེ་གསལ་བར་བྱེད་པས་བཤད་པའི་རྒྱུད་ཧེ་བཛྲའི་བདུན་པར་ཚུལ་མི་འདྲ་བས་བཤད་པའི་རྒྱུད་དོ། །དེ་ལ་དེ་ནས་ཞེས་མཁའ་འགྲོ་མའི་མཚན་ཉིད་ཀྱི་རྗེས་ལ་བསྟན་པ་ནི། དེ་ལྟར་མཁའ་འགྲོ་མ་མཚན་ཉིད་དང་ལྡན་པར་ངོ་ཤེས་པ་དང་ ༑ དེ་ལ་བརྡ་བྱས་པས་མཁའ་འགྲོ་མ་རྣམས་མཉེས་ནས་རང་གི་གཟུགས་སྟོན་ལ། དེས་བདག་རྗེས་སུ་འཛིན་པར་འགྱུར་ཞིང༌། དེ་དང་སྙོམས་པར་ཞུགས་པ་ལས་བདེ་ཆེན་གྱི་ཏིང་ངེ་འཛིན་སྐྱེད་པར་བྱེད་ལ། ཁ་ཅིག་མཆོད་པ་བྱས་པས་བར་ཆད་སེལ་བར་ཡང་བྱེད་དོ། །ཚིག་གི་དོན་ཕལ་ཆེར་ནི་གོ་སླའོ། །བརྟག་པ་བཞི་པའི་བཤད་པའོ།། །།དེ་ལྟར་བརྟག་པ་བཞི་པས་གྲོགས་རྣལ་འབྱོར་མ་ངོ་ཤེས་པར་བྱས་ནས་དེ་དང་འདུལ་བའི་གནས་ལ་སོགས་པ་བསྟན་པའི་ཕྱིར་དེ་ནས་སྐྱེ་བོ་དམ་པ་ཞེས་བྱ་བ་ལ་སོགས་པ་ལྔ་པའི་རབ་ཏུ་བྱེད་པ་དང་པོ་གསུངས་སོ། །རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་ལས་དང་པོ་པས་བསྐྱེད་པའི་རིམ་པ་ལ་གནས་པས་ཚོགས་ཀྱི་འཁོར་ལོ་དང་འབྲེལ་བའི་དབང་དུ་བྱས་ནས་བསྐྱེད་པའི་རིམ་པ་སྤྱིའི་དོན་ཡིན་ནོ། །ཡང་བརྟུལ་ཞུགས་ཀྱི་སྤྱོད་པ་དང་འབྲེལ་པའི་དབང་དུ་བྱས་ན་སྦས་པའི་དོན་ཡིན་ཞིང་གནས་ལ་སོགས་པ་ས་བཅུ་རྟོགས་པའི་དབང་དུ་བྱས་ནས་གནས་སྐབས་ཀྱི་མཐར་ཐུག་ཏུའང་འགྱུར་རོ། །རྗོད་བྱེད་ཀྱི་སྒྲ་ནི་མན་ངག་གི་དོན་དང་ཡན་ལག་གི་དོན་གཙོ་ཆེ་བས་འཆད་ཀྱི་ཡི་གེའི་དོན་ཅུང་ཟད་ཀྱང་འཇུག་གོ །མངོན་པར་རྟོགས་པ་ནི་ལས་དང་པོ་དང་འབྲེལ་པའི་དབང་དུ་བྱས་ན་དམ་ཚིག་དང་སྡོམ་པར་ཡང་འགྱུར་ཞིང༌། ཡང་སྤྱོད་པའི་ཡན་ལག་ཏུ་འགྱུར་བས་མཆོག་གི་མངོན་པར་རྟོགས་པ་བཞི་པར་ཡང་འགྱུར་བ་ཡིན་ནོ། །རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་ན།

ཧེ་བཛྲའི་དང་པོའི་ལེའུ་བདུན་པར་འདུ་བའི་གནས་ཕལ་ཆེར་ཆ་མཐུན་པས་ངེས་པ་བསྐྱེད་ལ། མདོར་བསྟན་གྱི་ས་བཅུ་གཉིས་ཡུལ་སུམ་ཅུ་རྩ་གཉིས་ལས་རྒྱས་པར་སྦྱར་བའི་ངེས་པ་དང་གནས་ལ་སོགས་པ་བཅུ་དང་སྦྱར་བ་མི་གསལ་བར་གསལ་བ་བཤད་པའི་རྒྱུད་ཡིན་ཞིང༌། དུར་ཁྲོད་བརྒྱད་མ་ཚང་བ་ཁ་བསྐང་བས་བཤད་པའི་རྒྱུད་ཡིན་ནོ། །དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པར་ཡུལ་ཉི་ཤུ་རྩ་བཞི་རྒྱས་པར་བཤད་པ་དེ་འདིར་དུར་ཁྲོད་བརྒྱད་དུ་བསྡུས་ཏེ་བཤད་པའི་རྒྱུད་དོ། །གནས་ལ་སོགས་པ་ས་དང་སྦྱར་བ་ནི་མངོན་བརྗོད་བླ་མའི་ལེའུ་ལྔ་བཅུ་རྩ་དྲུག་དང་ཆ་མཐུན་བཤད་པའི་རྒྱུད་དོ། །གཞན་འདུ་བའི་དུས་དང་འདུས་པའི་བྱ་བ་ཧེ་བཛྲ་ཆ་མཐུན་ལ་རྒྱུད་གཞན་དུ་མ་ཚང་བ་ཁ་བསྐང་གིས་བཤད་པའི་རྒྱུད་ཅེས་བྱའོ། །གཞུང་གི་དོན་ལ་གཉིས་ལས། དེ་ནས་ཞེས་བྱ་བ་རྐང་པ་གཉིས་ཀྱིས་བཤད་པར་དམ་བཅའ་ བའོ ༑ ༑ དེ་ནས་ཞེས་བྱ་བ་ནི་གྲོགས་ངོ་ཤེས་པར་བྱས་པའི་རྗེས་ལའོ། །སྐྱེ་བོ་དམ་པ་ཀུན་ནི་ཕྱི་དང་ནང་གི་བདག་ཉིད་ཅན་གྱི་གྲོགས་སོ། །དེ་དག་འདུ་བ་ནི་གང་དུ་འདུ་བ་དང༌། གང་གི་ཚིག་འདུ་བ་དང༌། འདུས་པའི་བྱ་བའོ། །དེ་ལ་གང་དུ་འདུ་ན་ཕྱི་དང་ནང་གི་བདག་ཉིད་ཅན་གྱི་ཡུལ་སོ་གཉིས་སོ། །གང་གི་ཚེ་འདུ་བའི་དུས་ནི་ཕྱི་དང་ནང་གི་བདག་ཉིད་ཅན་གྱི་དུས་སུ་འདུས་པའི་བྱ་བའང་དེ་བཞིན་དུ་གཉིས་སོ། །དེ་ལྟར་འདུས་པའི་དགོས་པ་ནི། མཐར་ཐུག་ཏུ་ས་བཅུ་གཉིས་ཀྱི་རྟོགས་པ་སྐྱེ་བ་ནི་ཐུན་མོང་ངོ༌། །དེ་ལྟ་བུ་དེ་བཤད་པར་བྱ། ཞེས་བྱ་བའི་དོན་ཏོ། །དོན་དངོས་ལ་བཞི་སྟེ། འདུས་ནས་བཟའ་བ་བཟའ་བའི་ཚུལ་དང༌། འདུ་བའི་གནས་དང༌། འདུ་བའི་དུས་དང༌། འདུས་པའི་བྱ་བའོ། །དང་པོ་ནི་དེ་ལ་ཟས་གཅིག་ཅེས་པ་རྐང་པ་གཉིས་ཏེ། ཕྱི་རོལ་གྱི་འདུ་བའི་དབང་དུ་བྱས་ན། རིགས་ཀྱི་རྣམ་པར་རྟོག་པ་སྤོང་བའི་དབང་དུ་བྱས་ནས་ཟས་གཅིག་ཏུ་ཟ་བ་ཡིན་ལ ༑ རྟོག་པ་སྤོང་བ་རྣམས་ལ་རང་ཉིད་ཇི་ལྟར་བདེ་བའི་དབང་དུ་བྱས་ནས་སྣོད་སོ་སོ་བ་ཉིད་དུ་འགལ་བ་མེད་དོ།

།ནང་གི་འདུ་བའི་དབང་དུ་བྱས་ན་ཨ་བ་དྷཱུ་ཏཱིར་འདུ་བ་ནི་ཟས་གཅིག་གམ་རྣམ་པར་རྟོག་པ་དང་བྲལ་བ་ནི་ཟས་གཅིག་གོ ། རྟོག་པ་དང་བྲལ་བས་གང་ཡང་འགལ་བ་མེད་པ་ནི་སྣོད་སོ་སོའོ། །གཉིས་པ་འདུ་བའི་གནས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི་ཀྱེ་ཞེས་བྱ་བ་ནས་བརྗོད་མི་བྱ་ཞེས་པའི་བར་ཏེ། དོན་ནི་འདི་ཡིན་ཏེ། ཕྱིའི་ཡུལ་དུ་ཕྱིན་པས་ནང་གི་ཡུལ་སོ་གཉིས་ཀྱི་རྩ་དང་རླུང་དང་ཐིག་ལེ་དབང་དུ་འདུས་པས་མཐར་ཐུག་ཏུ་ས་བཅུ་གཉིས་ཀྱི་རྟོགས་པ་སྐྱེ་བས་གནས་ལ་སོགས་པ་འདི་ས་བཅུ་གཉིས་ཁོ་ནར་བལྟའི་གཞན་དུ་མི་བལྟ་ཞེས་བྱ་བའི་དོན་ཏོ། །རྒྱས་པར་བཤད་པ་ལ་གཉིས་ཏེ། ཞུས་པ་ནི་ཀྱེ་བཅོམ་ལྡན་འདས་ཞེས་བྱ་བ་ལ་སོགས་པའོ། །ལན་ལ་བཞི་སྟེ། ཡུལ་གྱི་དབྱེ་བ་དང༌། དེ་རྣམས་ལ་དུར་ཁྲོད་བརྒྱད་དང༌། གནས་རྣམ་པའི་རང་བཞིན་དུ་རྒྱས་པར་བཤད་པ་དང༌། དེ་དག་ཐམས་ཅད་ཕྱི་ནང་གཉིས་སུ་བསྟན་པའོ། །དང་པོ་ནི་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། ཚིག་གི་དོན་ནི་གོ་སླའོ། །ནང་གི་ཡུལ་ནི་བརྟག་པ་དྲུག་པ་ལས་འཆད་དོ། །དེ་ནས་གནས་ལ་ཞེས་བྱ་བ་ལ་སོགས་པས་དུར་ཁྲོད་བརྒྱད་འཆད་དེ། དེ་ལ་རྡུལ་བྲལ་ལ་སོགས་པ་བརྒྱད་པོ་འདིས་ནི་མདོར་བསྡུས་ནས་བསྟན་ཏོ། །དཔལ་རྡོ་རྗེ་མཁའ་འགྲོའི་ལེའུ་བཅོ་བརྒྱད་པ་ལས་རྒྱས་པར་སྟོན་པ་དེ་འདིར་བསྡུས་པའོ། །དེ་ལ་རྡུལ་བྲལ་གྱི་ཡུལ་ཞེས་བྱ་བ་ནི་རྡོ་རྗེའི་གདན་ལས་ལྷོ་ཕྱོགས་ཀྱི་རྒྱུད་ནི་ཡོད་དེ། དེར་ཞིང་སྐྱོང་བ་ལྷ་མོ་དཔལ་ཆེན་མོའམ་ཕྱི་མོ་ཞེས་བྱ་བ་བྲམ་ཟེའི་རིགས་ལས་བྱུང་བ་གནས་ཏེ་ཙུ་ཏའི་ཤིང་སྟེ་ར་ས་ལི་དང་ཨ་མྲའི་ཤིང་གི་མིང་གི་རྣམ་གྲངས་ཏེ། དེ་ལྟ་བུ་ལ་བརྟེན་ཏེ་གནས་སོ། །དེ་ལྟར་ཡང་དཔལ་རྡོ་རྗེ་མཁའ་འགྲོ་ལས། རྡུལ་བྲལ་དུ་ནི་ཕྱི་མོ་སྟེ། །བ་དན་གྱི་ནི་ཕྱག་རྒྱ་བསྣམས ༑ ༑ ཞི་བའི་གཟུགས་ཅན་ལྷ་མོ་དེ། །ཨ་མྲའི་ཤིང་ལ་བརྟེན་ཏེ་གནས། ། ཞེས་སོ།

།འདི་ནི་ལྷོ་ཕྱོགས་ཀྱི་དུར་ཁྲོད་ཆེན་པོ་འཇིགས་སྡེ་ཞེས་བྱ་བ་ཡིན་ནོ་ཞེས་གསུངས་སོ། །ཀོངྐ་ན་ཞེས་བྱ་བའང་ལྷོ་ཕྱོགས་ཀྱི་མཐའ་མ་ན་ཡོད་དེ། དེ་ཟླ་བའི་སྙིང་པོ་ཞེས་བྱ་བ་ཤ་བ་ལི་དང་བ་གུ་ཙི་ཏ་སོ་མ་རཱ་ཛཱ་ནི་མིང་གི་རྣམ་གྲངས་སོ ༑ ཁ་ཅིག་ན་རེ་ཨ་ཤྭ་ཏཱ་བྱང་ཆུབ་ཀྱི་ཤིང་ཡིན་ནོ་ཞེས་ཟེར་རོ། །དེར་ལྷ་མོ་མེའི་ཁ་ཞེས་བྱ་བ་རིགས་ངན་ལས་བྱུང་བ་གནས་སོ། །སློབ་དཔོན་ཨིནྡྲ་བྷྲཱུ་ཏི་ན་རེ་ཨ་ཤྭདྠའི་ཤིང་ལ་གནས་པ་སྒྱུ་འཕྲུལ་ཆེན་མོའོ། །ཞེས་གསུངས་ཏེ། རྡོ་རྗེ་མཁའ་འགྲོ་ལས། སོ་བ་རར་ནི་མེ་ཡི་ཁ། །ཤ་བ་མོ་ནི་ཡང་དག་བཤད། །ཞིང་དེ་ལྷ་མོ་ཆེན་མོ་ནི། །ཤལྨ་ལི་ཡི་ཤིང་ལ་གནས། །ཞེས་གསུངས་པ་འདི་ཡིན་པར་བསམ་མོ ༑ ༑ རྒྱུད་དེར་ཀོངྐ་ནའི་མིང་ནི་མི་སྣང་ངོ༌། །འདི་ནི་བྱང་ཕྱོགས་ཚང་ཚིག་འཁྲིགས་པའི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ༌། །ཙི་རི་ཏྲ་ཞེས་བྱ་བའི་ཡུལ་ཡང་ལྷོ་ཕྱོགས་ལ་གནས་ཏེ། དེར་ཀ་རཱཉྫའི་ཤིང་ལ་གནས་པ་ཞིང་སྐྱོང་བྱ་བ་ཀུན་མཛེས་ཞེས་བྱ་བ་རིགས་ངན་ལས་བྱུང་བ་གནས་ཏེ། ཙ་རི་ཏྲ་ཡི་ཡུལ་དུ་ནི། ། ཀ་རཱཉྫཱ་ལ་གནས་པ་ནི། །བྱ་བ་ཀུན་མཛེས་ཞེས་བྱ་བ། །ཤཀྟི་བརྩིགས་པའི་སྐྱེ་གནས་འབྱུང༌། །ཞེས་སོ། །འདི་ནི་མེ་མཚམས་དབང་ཕྱུག་ནགས་ཚལ་གྱི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ༌། །ཨ་ཊ་ཧ་སེ་ཞེས་བྱ་བ་ནི་རྡོ་རྗེའི་གདན་ལ་ཡུལ་ཤར་ཕྱོགས་ཀྱི་རྒྱུད་གནས་ཏེ། དེར་ཀ་དམྤའི་ཤིང་ལ་གནས་པའི་ཞིང་སྐྱོང་ཞི་བའི་གདོང་ཞེས་བྱ་བ་རྒྱལ་རིགས་ཀྱི་སྐྱེ་གནས་ལས་བྱུང་བ་གནས་ཏེ། ཨ་ཊ་ཧ་སེའི་ཡུལ་དུ་ནི། །ཞི་བའི་གདོང་ཞེས་གྲགས་པ་སྟེ། །ལྷ་མོ་རྒྱལ་མོའི་སྐྱེ་གནས་བྱུང༌། །ཀ་དམྤ་ཡི་ཤིང་ལ་བརྟེན། །ཞེས་ཏེ། འདི་ནི་དབང་ལྡན་གྱི་དྲག་ཏུ་དགོད་པ་ཞེས་བྱ་བའི་དུར་ཁྲོད་ཡིན་ནོ། །ཞེས་གསུང་ངོ༌། །ལྷ་མོའི་མཁར་ཞེས་བྱ་བ་འདིའང་ཡུལ་ཤར་ཕྱོགས་བྷ་རེནྡྲ་ཡི་བྱང་ཤར་ན་གནས་ཏེ། དེར་བྷ་ཊ་ཞེས་བྱ་བའམ་པ་ཙ་ཏ་ཡ་ཞེས་བྱ་བའི་ཤིང་ལ་གནས་པ།

ཞིང་སྐྱོང་རྣ་འཆུས་མའམ་རྣ་མོ་ཆེ། །ཞེས་བྱ་བ་རྒྱལ་རིགས་ལས་བྱུང་གནས་ཏེ། །དེ་བི་ཀོ་ཊེར་རྣ་འཆུས་མ། ། སྟོབས་པོ་ཆེ་ཡི་སྐྱེ་གནས་འབྱུང༌། །ལྷ་མོ་ལག་ན་མདུང་ཅན་ཏེ། །བྷ་ཊའི་ཤིང་ལ་བརྟེན་ཏེ་གནས། །ཞེས་སོ། །འདི་ནི་བདེན་བྲལ་གྱི་དུར་ཁྲོད་མུན་པ་མི་བཟད་པ་ཞེས་བྱ་བ་ཡིན་ནོ། །ཞེས་གསུང་ངོ༌། །ཧ་རི་ཀེ་ལ་ཞེས་བྱ་བ་ནི་ཡུལ་ཤར་ཕྱོགས་མཐའ་གནས་ཏེ། །དེར་ཧ་རི་གནས་ཏེ་ཧ་རི་ཏ་གི་ནི་ཨ་རུ་རའི་ཤིང་གི་མིང་ངོ༌། ཁ་ཅིག་ནི་ཤི་རི་ཤའམ་སཱ་ལ་ཞེས་ཀྱང་འདོད་དོ། །སློབ་དཔོན་ཨིནྡྲ་བྷཱུ་ཏི་ནི་པར་ཀ་ཏའི་ཤིང་ལ་གནས་པ་ཞིང་སྐྱོང་རླུང་ཤུགས་མའོ་ཞེས་གསུང་ངོ༌། །དཔལ་རྡོ་རྗེ་མཁའ་འགྲོ་ལས། ཀྵ་རི་ཀེ་རར་འཇིག་རྟེན་མ། །གཏུམ་མོ་སྔོན་མོ་སྟོབས་ཆེན་ མ ༑ ༑ ལྷ་མོ་ཆེན་མོ་རལ་གྲི་ལག །སཱ་ལའི་ཤིང་ལ་ཡང་དག་གནས། །ཞེས་འབྱུང་བ་འདི་ཡིན་པར་སེམས་སོ། །འདི་ནི་ཤར་ཕྱོགས་གཏུམ་དྲག་གི་དུར་ཁྲོད་ཅེས་བྱ་བ་ཡིན་ནོ། །ཞེས་བླ་མ་དམ་པ་གསུང་ངོ༌། །ཨུ་རྒྱན་ཞེས་བྱ་བ་ནི་རྡོ་རྗེ་གདན་ལས་ནུབ་བྱང་གི་ཕྱོགས་ན་གནས་ཏེ། དེར་ཨ་ཤྭ་ཀ་རི་གནས་ཏེ། ཀ་ས་ར་དང་བ་ཀུ་ལ་ཞེས་མིང་གི་རྣམ་གྲངས་སོ། །དེ་ལ་ཞི་སྐྱོང་ནག་མོ་ཆེན་མོའམ་ལྷ་མོ་ཆེན་མོ་གནས་ཏེ་བྲམ་ཟེའི་རིགས་ལས་བྱུང་བའོ། །དེ་ལྟར་ཡང༌། །ཨུ་རྒྱན་ཡུལ་དུ་ལྷ་ཆེན་མོ། །གསང་བའི་སྐྱེ་གནས་ལས་བྱུང་བ། །ལྷ་མོ་ཆེན་མོ་ལྕགས་སྒྲོག་ཐོགས།། ཨ་ཤྭ་ཀ་ཡི་ཤིང་ལ་བརྟེན། །ཞེས་སོ། །འདི་ནི་ནུབ་ཕྱོགས་ཀྱི་དུར་ཁྲོད་འབར་བ་ལ་འཁྲུགས་པ་ཞེས་བྱ་བ་ཡིན་ནོ། །ཞེས་གསུང་ངོ། །ཛཱ་ལནྡྷ་ར་ཡང་ནུབ་བྱང་ཕྱོགས་ན་གནས་ཏེ། དེར་གསེར་ཤིང་ནི་ད་དུ་རའམ་ཨུདྨ་ཏུ་སྟེ་མིང་གི་རྣམ་གྲངས་སོ། ཁ་ཅིག་ན་རེ་ཨརྫུ་ན་ཞེས་ཟེར་རོ། །དེར་ཞིང་སྐྱོང་གཏུམ་མོ་ཞེས་བྱ་བ་བྲམ་ཟེ་ལས་བྱུང་བ་གནས་ཏེ། ཛཱ་ལནྡྷ་རར་གཏུམ་མོ་ནི། །ཞི་བའི་སྐྱེ་ལས་གནས་བྱུང་བ། །ལག་ན་ཟངས་གྲི་ཐོགས་ཏེ་འཕྱར། །གསེར་ཤིང་ལ་ནི་བརྟེན་ཏེ་གནས

༑ ༑ ཞེས་འབྱུང་ངོ༌། །འདི་ན་རླུང་དུ་ཀི་ལི་ཀི་ལིའི་སྒྲ་སྒྲོགས་པའི་དུར་ཁྲོད་ཅེས་བྱ་བ་ཡིན་ནོ་ཞེས་གསུང་ངོ༌། །དེ་ལྟར་ཡང་དཔལ་རྡོ་རྗེ་མཁའ་འགྲོ་ལས། གནས་ཆེན་པོ་ཉི་ཤུ་རྩ་བཞི་གསུངས་པ་ལས། བརྒྱད་པོ་འདི་ནི་གཙོ་བོ་ཡིན་ནོ། ། གལ་ཏེ་ཡུལ་རྣམས་ལ་མང་ཉུང་མི་མཐུན་པ་དུ་མ་རྒྱུད་སྡེ་རྣམས་ན་སྣང་ན་འདི་དག་ཇི་ལྟར་མཐུན་པར་འགྱུར་སྙམ་ན། དེ་ནི་འདི་ལྟར་ཤེས་པར་བྱ་སྟེ། སྤྱིར་འཛམ་བུའི་གླིང་ན་ཡུལ་སྟོང་ཕྲག་བདུན་བཅུ་རྩ་གཉིས་ན་མུ་སྟེགས་བྱེད་ཀྱི་ལྷ་དང་ལྷ་མོ་ཞིང་སྐྱོང་ཕོ་མོ་དེ་སྙེད་ཅིག་གནས་པ་དེ་རྣམས་ཀྱིས་སེམས་ཅན་རྣམས་སྐྱོང་བར་བྱེད་དོ། །དེ་དག་གདུལ་བར་བྱ་བའི་ཕྱིར་རྡོ་རྗེ་འཆང་ཆེན་པོས་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་དེ་སྙེད་ཅིག་སྤྲུལ་པ་ཡིན་ཏེ། དཔལ་བདེ་མཆོག་ལས ༑ སྟོང་ཕྲག་བདུན་བཅུ་རྩ་གཉིས་ཀྱི། །མཁའ་འགྲོ་མས་ནི་ཡོངས་སུ་ཁྱབ། ཅེས་སོ། །དེ་དག་རེ་རེ་ལའང་འཁོར་བྱེ་བ་ཕྲག་རེ་རེ་དང་བཅས་ཏེ། རྣལ་འབྱོར་མ་ནི་རེ་རེ་ཞིང༌། །འཁོར་ནི་བྱེ་བ་དག་ཏུ་འགྱུར། །ཞེས་སོ། །དེ་རེ་རེ་ལའང་ཉེ་འཁོར་སྟོང་ཉི་ཤུ་རྩ་ལྔ་ལྔ་ཡོད་དེ། དེས་ཡུལ་ཐམས་ཅད་ཡོངས་སུ་ཁྱབ་པ་སྟེ། བདེ་མཆོག་བླ་མའི་གནས་ལ་སོགས། །མཁའ་འགྲོ་མས་ནི་ཐམས་ཅད་ཁྱབ། །ཡེ་ཤེས་ལྡན་པ་རང་གནས་སྐྱེས། །ཡུལ་དང་དུས་སུ་མངོན་པར་སྐྱེ། །དེ་ནི་མཁའ་འགྲོ་མ་ཞེས་བྱ། །རྡོ་རྗེ་དཀྱིལ་འཁོར་གཙོ་མོ་ཡིན། །ཞེས་བྱ་སྟེ། འཁོར་ནི་འཇིག་རྟེན་པའི་མཁའ་འགྲོ་ཡིན་ལ། རྡོ་རྗེའི་གཙོ་མོ་ནི་འདས་པ་སྟེ་འཁོར་རྣམས་ཀྱང་དམ་ཚིག་ལ་བཏགས་པས་བྱང་ཆུབ་སེམས་དཔའི་དགེ་འདུན་ནོ། །དེ་དག་གིས་ཐ་མལ་པའི་བུད་མེད་རྣམས་ཀྱང་བྱིན་གྱིས་བརླབས་ཏེ་ཡུལ་ཐམས་ཅད་ལ་ཁྱབ་པར་གནས་པ་ཡིན་ནོ། །དེ་ལྟར་ཡོངས་སུ་གང་བའི་གནས་རྣམས་སུ་རྣལ་འབྱོར་པས་བཟའ་བ་ལ་སོགས་པའི་བྱ་བ་བྱས་པས་མཁའ་འགྲོ་མ་རྣམས་མཉེས་ཏེ་དངོས་གྲུབ་གསལ་བར་བྱེད་དེ།

ཞིང་འདི་རྣམས་ཀྱི་བུ་མོ་གང༌། །དཔའ་བོ་རྣམས་ལ་དངོས་གྲུབ་སྟེར། །རྟག་ཏུ་མཚན་མོ་འཕྱན་པ་ན། རྟག་ཏུ་མཚན་མོ་འདུ་བར་བྱེད། །ཅེས་རྡོ་རྗེ་མཁའ་འགྲོ་ལས་གསུངས་སོ། །དེ་ལྟ་བུའི་ཡུལ་སྟོང་ཕྲག་བདུན་ཅུ་རྩ་གཉིས་ནི་ཡུལ་བདུན་ཅུ་རྩ་གཉིས་སུ་བསྡུ་ལ། དེའང་ཡུལ་སུམ་ཅུ་རྩ་གཉིས་སུ་བསྡུ་ཞིང༌། དེའང་ཡུལ་ཉི་ཤུ་རྩ་བཞིར་བསྡུ་ཞིང༌། དེའང་བཅུ་གཉིས་སུ

༑ དེའང་བརྒྱད་དུ་བསྡུ་བ་ཡིན་པས། གང་ཟག་གི་ཁམས་དང་བསྟུན་ཏེ་ཁ་ཅིག་ལས་ནི་གཙོ་ཆེ་བར་གང་སྨོས། ཁ་ཅིག་ལ་ནི་གང་སྨོས་ཏེ་དེ་དག་འགལ་བ་ཡོད་པ་མ་ཡིན་ནོ། །དེ་དག་ཀྱང་ཕྱི་དང་ནང་གི་བདག་ཉིད་ཅན་གཉི་གར་ཤེས་པར་བྱའོ ༑ ༑ དེ་ལྟ་བུའི་གནས་དེ་དག་ཀྱང་ལམ་དུ་བྱས་པ་ན་ས་བཅུ་གཉིས་ཀྱི་རྟོགས་པ་འབྱུང་ངོ་ཞེས་བསྟན་པའི་ཕྱིར། གནས་ནི་རབ་ཏུ་དགའ་བའི་ས། །ཞེས་བྱ་བ་ལ་སོགས་པ་སྨོས་ཏེ། དེ་ལ་གནས་ནི་འདིར་བརྡའི་སྐད་དོ། །རབ་ཏུ་དགའ་བའི་ས་ནི་ཐུན་མོང་ལ་གྲགས་པའི་མིང་ངོ༌། །ཇི་ལྟར་ན་རབ་ཏུ་དགའ་བ་ཡིན་ཞེ་ན། སངས་རྒྱས་ཀྱི་བྱང་ཆུབ་ལ་ཉེ་བའི་ཕྱིར་དང༌། སེམས་ཅན་གྱི་དོན་ནུས་པ་ལ་རབ་ཏུ་དགའ་བའི་ཕྱིར་ཏེ། མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང༌། །སེམས་ཅན་དོན་སྒྲུབ་མཐོང་བ་ལ། །རབ་ཏུ་དགའ་བ་སྐྱེ་འགྱུར་ཏེ། །དེ་ཕྱིར་དགའ་བ་ཞེས་བརྗོད་དོ། །ཞེས་སོ། །དེ་བཞིན་དུ་ཉེ་བའི་གནས་ནི་བརྡའི་སྐད་དོ། །དྲི་མ་མེད་ནི་ཐུན་མོང་གི་མིང་ངོ༌། །ཚུལ་ཁྲིམས་ལ་དྲི་མ་མེད་པས་དྲི་མེད་དེ། འཆལ་ཚུལ་རྩོལ་བའི་དྲི་བྲལ་བས། །དྲི་མ་མེད་པའི་ས་ཞེས་བྱ། །ཞེའོ། །ཞིང་ནི་བརྡའི་སྐད་དོ། །འོད་བྱེད་པ་ནི་ཐུན་མོང་གི་མིང་སྟེ། ཆོས་ཀྱི་སྣང་བ་འབྱེད་པས་འོད་བྱེད་དེ། ཆོས་ཀྱི་སྣང་བ་ཆེན་པོ་ནི། །བྱེད་པའི་ཕྱིར་ན་འོད་བྱེད་པ། །ཞེའོ། །ཉེ་བའི་ཞིང་ནི་བརྡའི་སྐད་དོ། །འོད་འཕྲོས་པ་ཅན་ནི་ཐུན་མོང་གི་མིང་སྟེ། བྱང་ཆུབ་ཀྱི་ཕྱོགས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་བསྲེགས་པས་འོད་འཕྲོ་བ་སྟེ། འདི་ལྟར་བྱང་ཆུབ་ཕྱོགས་མཐུན་ཆོས། །རབ་ཏུ་སྲེག་བྱེད་འོད་ལྟ་བུ། །དེ་དང་ལྡན་ཕྱིར་ས་དེ་ནི། །གཉིས་པོ་བསྲེགས་པས་འོད་འཕྲཽ་ཅན། །ཞེས་སོ། །ཚནྡོ་ནི་བརྡའི་སྐད་དོ། །མངོན་དུ་འགྱུར་པ་ནི་ཐུན་མོང་གི་མིང་སྟེ། མི་གནས་པའི་མྱ་ངན་ལས་འདས་པ་མངོན་དུ་གྱུར་པས་མངོན་དུ་གྱུར་པ་ཞེས་བྱ་སྟེ། ཤེས་རབ་ཕ་རོལ་ཕྱིན་བརྟེན་ནས།

།འཁོར་བ་དང་ནི་མྱ་ངན་འདས། །གཉིས་འདིར་མངོན་དུ་གྱུར་པའི་ཕྱིར། །མངོན་དུ་གྱུར་པའི་ས་ཞེས་བྱ། །ཞེའོ། །ཉེ་བའི་ཚནྡོ་ཧ་ནི་བརྡའི་སྐད་དོ ༑ ༑ སྦྱང་དཀའ་བ་ནི་ཐུན་མོང་གི་མིང་སྟེ། སེམས་ཅན་གྱི་སེམས་དང་རང་གི་སེམས་སྨིན་པར་བྱེད་པ་དེ་ཤིན་ཏུ་སྦྱང་དཀའ་བས་སྦྱོང་དཀའ་བ་ཞེས་བྱ་སྟེ། སེམས་ཅན་རྣམས་ཡོངས་སྨིན་བྱེད་ཅིང༌། །རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། །དེ་ཕྱིར་སྦྱང་དཀའ་ཞེས་བྱའོ། །ཞེས་སོ། ། ཐུན་མོང་ལས་ལྔ་པ་ནི། སྤྱང་དཀའ་ལ་དྲུག་པ་ནི། མངོན་དུ་གྱུར་པ་ཞེས་འབྱུང་ངོ་ ༑ ༑ འདུ་བ་ནི་བརྡའི་སྐད་དོ། །རིང་དུ་སོང་བ་ནི་ཐུན་མོང་གི་མིང་སྟེ། སྦྱོར་བ་མཐར་ཕྱིན་པས་ལམ་རིང་དུ་བགྲོད་པའི་ཕྱིར་རིང་དུ་སོང་བ་ཞེས་བྱའོ། །དེ་ལྟར་ཡང་ ༑ བགྲོད་པ་གཅིག་དང་འབྲེལ་བའི་ཕྱིར། །རིང་དུ་སོང་བའི་སར་འདོད་ དོ ༑ ༑ ཞེས་སོ། །ཉེ་བའི་འདུ་བ་ནི་བརྡའི་མིང་ངོ༌། །མི་གཡོ་བ་ནི་ཐུན་མོང་གི་མིང་སྟེ། མཚན་བཅས་དང་མཚན་མེད་ཀྱི་ཤེས་པས་མི་གཡོ་བ་སྟེ། འདུ་ཤེས་གཉིས་ཀྱིས་མི་གཡོའི་ཕྱིར། །མི་གཡོ་བ་ཞེས་ངེས་པར་བརྗོད། །ཅེས་སོ། །དུར་ཁྲོད་ནི་བརྡའི་སྐད་དོ། །ལེགས་པའི་བློ་གྲོས་ནི་ཐུན་མོང་གི་མིང་ངོ༌། །བློ་གྲོས་མཆོག་ཏུ་གྱུར་པ་ཞེས་བྱ་སྟེ། སོ་སོ་ཡང་དག་རིག་བློ་བཟང༌། །ས་དེ་ལེགས་པའི་བློ་གྲོས་ཡིན། །ཞེས་སོ། །ཉེ་བའི་དུར་ཁྲོད་ནི་བརྡའི་མིང་ངོ༌། །ཆོས་ཀྱི་སྤྲིན་ནི་ཐུན་མོང་གི་མིང་སྟེ། ཏིང་ངེ་འཛིན་དང་གཟུངས་ཀྱི་སྒོས་ནམ་མཁའ་ཐམས་ཅད་ཁྱབ་པའི་ཕྱིར་ཏེ། སྤྲིན་བཞིན་གཉིས་ཀྱིས་ནམ་མཁའི་ཆོས། ཁྱབ་པའི་ཕྱིར་ནི་ཆོས་ཀྱི་སྤྲིན། །ཞེས་བྱའོ། །དེ་ལྟར་ས་བཅུ་བཤད་ནས་གོང་མདོར་བསྟན་དུ་འདི་རྣམས་ས་ནི་བཅུ་གཉིས་ཏེ་ཞེས་གསུངས་པ་ལ་འཐུང་གཅོད་ནི་བཅུ་གཅིག་པ་ཀུན་ཏུ་འོད་དཔེ་མེད་པའོ། །ཉེ་བའི་འཐུང་གཅོད་ནི་བཅུ་གཉིས་པ་ཡེ་ཤེས་ཆེན་པོའོ ༑ ༑ དེ་གཉིས་འདིར་ཅིའི་ཕྱིར་མ་སྨོས་ཤེ་ན།

ཕ་རོལ་ཏུ་ཕྱིན་པ་དང་འཁོར་ལོ་སྡོམ་པ་དང་ལུང་སྒོ་བསྟུན་ཙམ་གྱི་ཕྱིར་རོ། །ས་རྣམས་ཀྱི་མིང་དང་ངེས་པའི་ཚིག་བཤད་ཟིན་ཏོ། །ས་དེ་དག་ནི་རང་གི་ངོ་བོ་དང༌། གནས་བསྟན་པའི་ཕྱིར་ཕ་རོལ་ཕྱིན་བཅུ་ཞེས་གསུངས་ཏེ། ས་དང་པོ་ནི་སྦྱིན་པའི་ཕ་རོལ་ཏུ་ཕྱིན་པ་དེ་བཞིན་དུ་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་ རབ་དང༌། ཐབས་དང༌། སྟོབས་དང༌། སྨོན་ལམ་དང༌། ཡེ་ཤེས་སོ། །དེ་བཞིན་དུ་དང་པོ་ལ་ནི་ཆོས་ཀྱི་དབྱིངས་ཀུན་དུ་འགྲོ་བའི་ཏིང་ངེ་འཛིན་ཞེས་བྱ་བ་ལ་སོགས་པ་མང་སྟེ་འདིར་མི་སྤྲོའོ། །ས་རྣམས་ལ་ཞེས་བྱ་བ་ལ་ཅིའི་ཕྱིར་ས་ཞེས་བྱ་ཞེ་ན། སེམས་ཅན་དཔག་ཏུ་མེད་པ་འཇིགས་པ་མེད་པར་བྱ་བ་ལ་འགྲོ་ཞིང་རྟེན་པ་དང་ལྡན་པའི་ཕྱིར་ས་ཞེས་བྱ་སྟེ། འབྱུང་པོ་དཔག་མེད་འཇིགས་མེད་ཕྱིར། །དཔག་ཏུ་མེད་པ་དེ་དག་ལ། །ཕྱི་ཕྱིར་གོང་དུ་བགྲོད་ལྡན་ཕྱིར། །དེ་དག་ཉིད་ནི་སར་འདོད་དོ ༑ ༑ ཞེས་བྱ་བ་གསུངས་སོ། །དེ་ལྟ་བུའི་ས་དེ་དག་ཀྱང་ཐོབ་པ་རྣམ་པ་བཞི་སྟེ། ས་ཐོབ་པ་ནི་མོས་པ་དང༌། །སྤྱོད་པ་དག་ལ་འཇུག་པ་དང༌། །རྟོགས་པའི་ཕྱིར་དང་ས་རྣམས་ནི། །གྲུབ་པའི་སྒོ་ནས་རྣམ་པ་བཞི། །ཞེས་གསུངས་ཏེ། དེ་ལ་མོས་པ་ཐོབ་པ་ནི་ཐོས་བསམ་ལས་བྱུང་བས་འདི་ལྟ་བུའི་གནས་ལ་སྤྲོ་བ་སྐྱེས་པ་ནི་མོས་པ་ཐོབ་པའོ། །སྤྱོད་པ་ནི་ཕ་རོལ་ཏུ་ཕྱིན་པའི་ལུགས་ཀྱིས་ཆོས་སྤྱོད་བཅུ་དང་ཕ་རོལ་ཏུ་ཕྱིན་པའི་སྤྱོད་པ་ལ་སོགས་པ་ལ་སྤྱོད་པའོ། །བསྐྱེད་པའི་རིམ་པ་བས་ནི་ཡུལ་སུམ་ཅུ་རྩ་གཉིས་བསྒོམ་པ་དང༌། ཡུལ་དེ་དག་ཏུ་ཚོགས་ཀྱི་འཁོར་ལོ་ལ་སོགས་པའི་སྤྱོད་པའོ། །རྫོགས་པའི་རིམ་པ་བས་ནི་ནང་གི་ཡུལ་ལ་སྤྱོད་པའོ། ། རྟོགས་པ་ནི་དེ་གསུམ་ཀས་ཀྱང་དོན་དམ་པ་རྟོགས་པའོ། །གྲུབ་པ་ནི་འཇིག་རྟེན་གྱི་ཁམས་བརྒྱ་བསྐུལ་བ་དང་སྦྱིན་པ་བརྒྱ་འགྱེད་པ་ལ་སོགས་པའོ། །དེ་ལ་སེམས་པ་དང་རྟོགས་པ་དང་གྲུབ་པ་གསུམ་ནི་ཐེག་པ་ཐུན་མོང་དང་མཐུན་ནོ།

། སྤྱོད་པ་ནི་སོ་སོ་རང་གི་སྤྱོད་པ་སྟེ་མི་འདྲ་བར་ཤེས་པར་བྱའོ། །ཞར་ལས་འོངས་པའོ ༑ ༑ ཕྱི་དང་ནང་དུ་བསམ་པར་བྱ་ཞེས་པ་ནི་བསྐྱེད་པའི་རིམ་པ་བས་ཕྱི་རོལ་དུ་འདོད་པ་ལྟར། རྫོགས་པའི་རིམ་པ་བས་ནང་དུ་སྒྲོ་འདོགས་གཅོད་པའོ། །འདུ་བའི་དུས་ནི་རྣལ་འབྱོར་མའི་ཞེས་བྱ་བ་ལ་སོགས་པ་སྟེ། ཕྱིའི་དུས་ནི་གོ་སླའོ། ། ནང་གི་དུས་ལ་རྣལ་འབྱོར་མ་ནི་རྩ་རྣམས་སོ། །ལེགས་འདུ་བ་ནི་རྩ་དང་རླུང་དང་བྱང་ཆུབ་ཀྱི་སེམས་རྣམས་ཨ་ཝ་དྷཱུ་ཏཱིར་འདུ་བའོ། །དེའི་ཉིན་པར་ལྷན་ཅིག་སྐྱེས་པའི་ཡེ་ཤེས་སོ། །ཇི་ལྟར་ཉིན་པར་ལ་ལྷན་ཅིག་སྐྱེས་ཞེས་བྱ་ཞེ་ན་དྷཽ་ཞེས་པ་ ལ ༑ ༑ དྷཽ་སྭ་རྒ་ནི་མཐོ་རིས་སོ། །དྷཽ་སུ་ཀ་ནི་བདེ་བའོ། །དྷཽ་སཾ་ག་ནི་སྨོད་པ་སྟེ་མཐོ་རིས་ལ་སྨོད་པའི་བདེ་བ་ནི་ལྷན་སྐྱེས་སོ། །དེ་ཉིད་གང་ཞེ་ན་ཡི་དྭགས་ཏེ། པྲེ་ཏ་ནི་པྲ་ཨེ་ཏ་སྟེ་རྣམ་པར་རྟོག་པའི་སྲོག་སོང་བའོ། །ཟླ་ཕྱེད་བཅུ་བཞི་ན་ཉི་ཤུ་དགུ་ཟླ་བ་ཅུང་ཟད་དང་བཅས་པ་དང་འདྲ་བར་དགའ་བྲལ་གྱི་དགའ་བ་བདེ་བ་ཅུང་ཟད་དང་བཅས་པའོ། །བརྒྱད་པ་བརྒྱད་གང་བ་ལྟར་ཐབས་ཤེས་རབ་ཀྱི་བྱང་སེམས་འབྱུང་བ་བཞི་བཞིས་གང་བའི་དུས་སུ་ཞེས་བྱ་བའི་དོན་ཏོ། །ཡང་ན་བརྒྱད་གང་བ་ལྟར་དགའ་བ་བཅུ་དྲུག་པ་རྫོགས་པའི་དུས་སོ། །འདུས་པའི་བྱ་བ་བསྟན་པའི་ཕྱིར། །རྒྱལ་མཚན་ཞེས་བྱ་བ་ལ། ཕྱིའི་བྱ་བ་ནི་གོ་སླའོ། །ནང་གི་བྱ་བ་ནི་བདེ་སྟོང་སྐྱེད་ཅིང་དེའི་རྣལ་འབྱོར་བསྒོམ་པ་སྟེ། རྒྱལ་མཚན་ནི་རིགས་བདག་དང་རྩའི་སྣར་བྱང་སེམས་འཛོམ་པ་རྒྱལ་མཚན་དང་འདྲ་བའོ། །མཚོན་བསྣུན་ནི་རྣམ་རྟོག་གི་སྲོག་གཅོད་པས་སོ། །སྐྱེ་བ་བདུན་པ་ནི་བདུད་རྩི་ལྔ་དང་དགའ་བྲལ་དང་ལྷན་སྐྱེས་སོ། །གསད་པ་ནི་རྣམ་རྟོག་གསད་པའོ། །དེ་གང་གིས་གསད་ན་བརྒྱབ་པ་ལ་སོགས་པས་སམ་ཞེ་ན། སྙིང་རྗེ་སྐྱེད་པ་སྟེ་ཀཱ་རུ་ནི། ཀ ། སུ་ཀ་སྟེ་བདེ་བ། རུ་ནི་རུ་ཙོ་སྟེ་བྲལ་བ་སྟེ། བདེ་བ་རྡུལ་དང་བྲལ་བས་གསད་ཀྱི་དེ་མེད་པར་མི་འགྲུབ་བོ།

།དེ་དག་གིས་ཅི་བྱེད་ན་ཇི་ལྟར་བདག་སྟེ། བདག་དང་གཞན་དུ་ཞེན་པའི་རྟོག་པ་བཟའ་འོ། །དེ་ལྟར་གནས་ན་དངོས་གྲུབ་མྱུར་དུ་ཐོབ་པར་འགྱུར་ཞེས་བྱ་བའི་དོན་ཏོ། །བརྟག་པ་ལྔ་པའི་རབ་ཏུ་བྱེད་པ་དང་པོའི་བཤད་པའོ།། །།དེ་ལྟར་ཕྱི་དང་ནང་གི་བདག་ཉིད་ཅན་གྱི་འདུ་བའི་གནས་དང་དུས་ལ་སོགས་པ་བསྟན་ནས། ནང་གིས་འདུ་བ་དེ་དག་ཐོབ་པར་བྱེད་པ་རྫོགས་པའི་རིམ་པ་ཡིན་ནོ་ཞེས་བསྟན་པའི་ཕྱིར་གསང་བའི་པདྨ་ཞེས་བྱ་བ་ལ་སོགས་པས་རྫོགས་པའི་རིམ་པ་དག་པ་རྣམ་པ་གསུམ་གསུངས་སོ། །དེ་ལ་རབ་ཏུ་བྱེད་པ་འདིའི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་ཡིན་སྙམ་ན། འདིའི་བརྗོད་པར་བྱ་བའི་དོན་ནི་ལྷ་སོ་སོའི་དག་པ་རྣམས་བསྐྱེད་པའི་རིམ་པ་སྤྱིའི་དོན། རང་རིག་པའི་དག་པ་རྣམས་སྦས་པའི་དོན། དེ་ལས་ཀྱང་རང་བྱིན་བརླབ་ཀྱི་སྦས་པ་མདོར་བསྟན་གྱི་སྐབས་སུ་དཀྱིལ་འཁོར་འཁོར་ལོ་ཅུང་ཟད་ཀྱང་འཇུག དེའི་ཞར་ལ་ཕན་ཡོན་གྱི་ཚུལ་གྱིས་མཐར་ཐུག་པའང་ཅུང་ཟད་འཇུག དེ་བཞིན་ཉིད་ཀྱི་དག་པ་ཕ་རོལ་ཏུ་ཕྱིན་པ་དང་སྤྱིར་ཡང་འགྲོ་བ་ཡིན་ནོ། །ཆ་ལུགས་ཀྱི་མན་ངག་ཡན་ལག་ལ་སོགས་པ་གསུམ་ཀ་འཇུག་གོ །དེ་ལྟར་གདམས་ངག་དྲུག་གིས་བསྟན་པར་མ་ཟད། རབ་ཏུ་བྱེད་པ་འདི་ལ་དག་པ་གསུམ་གྱིས་ཀྱང་སྟོན་ཏེ། རབ་ཏུ་བྱེད་པ་སྟོད་འདིས་མཉམ་གཞག་གི་དུས་ཀྱི་དག་པ་གསུམ་སྟོན་ལ། སྨད་ཀྱིས་རྗེས་སྤྱོད་ཀྱིས་དུས་ཀྱི་དག་པ་གསུམ་བསྟན་ཏོ། །དེ་ལ་མཉམ་གཞག་གི་གསུམ་ནི་ཡེ་ཤེས་ཀྱི་ཚོགས་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ་རྫོགས་པའི་རིམ་པ་རྣམ་པ་ལྔ་རང་རིག་པའི་དག་པའོ། །རྗེས་སྤྱོད་ཀྱི་དག་པ་གསུམ་ནི་དེ་ལྟར་སོ་སོར་རྟོག་པ་ཙམ་ལ་བྱ་སྟེ། འདི་དག་པ་དགུར་འགྱུར་ཏེ་འོག་ནས་འཆད་པར་འགྱུར་རོ། །གཞན་ཡང༌། གནས་གཞི་མཉམ་པར་གནས་ན་ནི། ། ཞེས་བྱ་བ་འདིས་ལམ་བསྐྱེད་རྫོགས་མཐའ་དག་གནས་པ་བཞི་དང་ལྡན་པར་བསྟན་ཏེ།

བསྐྱེད་པའི་རིམ་པ་ལ་གནས་པ་བཞི། རང་བྱིན་བརླབ་ལ་གནས་པ་བཞི ༑ དཀྱིལ་འཁོར་གྱི་འཁོར་ལོ་ལ་གནས་པ་བཞི་དང་ལྡན་པར་བསྟན་ཏོ། །དེ་ལྟར་ཐབས་ཀྱི་རྒྱུད་ལ་གནས་པ་བཞི་ཡོད་པ་དེ་ནི་རྒྱུའི་རྒྱུད་གནས་པ་བཞིར་གནས་པའི་སྒོ་ནས་ཡིན་ལ། དེས་འབྲས་བུའི་རྒྱུད་གནས་པ་བཞིར་འགྲུབ་བོ་ཞེས་བྱ་བས་རྒྱུད་གསུམ་ཀ་འཆད་པའང་ཚིག་འདིས་སྟོན་པ་ཡིན་ནོ། །འདྀའི་མངོན་པར་རྟོགས་པ་ནི་མཆོག་གི་དངོས་གྲུབ་ཀྱི་མངོན་པར་རྟོགས་པ་ཡིན་ལ། དེ་ལའང་ལྔ་ལས་རྫོགས་པའི་རྟེན་བསྐྱེད་པའི་རིམ་པ་དང༌། དེ་ལ་བརྟེན་ཏེ་རྫོགས་པའི་རིམ་པ་བསྒོམ་པ་གཉི་ག་བསྟན་ཏོ། །ཞར་ལས་ཕན་ཡོན་གྱི་ཚུལ་གྱིས་འབྲས་བུ་ཅུང་ཟད་ཀྱང་བསྟན་ཏོ། །རྒྱུད་སྡེ་གཞན་ལ་ཇི་ལྟར་ཕན་འདོགས་པ་ཡིན་ན། །དཔལ་རྡོ་རྗེ་གདན་བཞི་པའི་གསང་བའི་གདན་གྱི་རབ་ཏུ་བྱེད་པ་བཞི་པར་ཕན་འདོགས་པར་བྱེད་དེ། དེའང་ཞུས་པ་ཆ་མཐུན། ལན་མདོར་བསྟན་པ་མི་གསལ་བ་གསལ་བར་བྱེད། རྒྱས་པར་བཤད་པ་ལས་བསྐྱེད་པ་མཐུན། རྫོགས་རིམ་སྤྱི་བོ་སྤྱི་མེད་ལ་སོགས་པ་ཤློ་ཀ་གསུམ་རབ་ཏུ་བྱེད་པ་དེར་མ་ཚང་བ་ཁ་བསྐང༌། བསྟན་བཅོས་ཚད་མ་ལ་སོགས་པ་ཤེས་བྱེད་ཀྱི་ཐབས་ནས་བརྩམས་ཏེ་རབ་ཏུ་རྒྱས་པར་བཤད་པ་འབྲས་བུ་གྲུབ་པའི་རྟགས་ཀྱི་བར་དུ་ཐམས་ཅད་ཆ་མཐུན་པས་ངེས་པ་བསྐྱེད། ཡང་ངེས་བརྗོད་བླ་མར་ཡང་མཚན་ཉིད་བསྟན་བཅོས་མན་ཆད་དང་རྟགས་བརྒྱད་དང་བཅས་པ་ཆ་མཐུན་ནོ། །དེ་ནས་རྗེས་སྤྱོད་ཀྱི་དག་པ་རྒྱུད་དེར་མཆོད་རྟེན་གྱི་དག་པའི་ཚུལ་དུ་གསུངས་པ་འདི་དང་ཚུལ་མི་འདྲ་བས་བཤད་པའི་རྒྱུད་ཡིན་ཞིང༌། རྗེས་སྤྱོད་ཀྱི་དག་པ་གསུམ་དཔལ་ཧེ་བཛྲ་དང་ཆ་མཐུན། ལྷའི་དག་པ་ཙམ་རྣལ་འབྱོར་མ་ཀུན་སྤྱོད་དང་མཁའ་འགྲོ་ལེའུ་དང་པོ་དང་ཡང་བསྟུན་ཏེ་གསལ་བར་བྱེད་དོ། །མདོར་ན་རྒྱུད་གསུམ་པོ་དེ་བསྡེབས་ཏེ་མི་གསལ་བ་གསལ་བར་བྱེད་པ་བཤད་པའི་རྒྱུད་ཡིན་ལ། སྤྱིར་གནས་པ་བཞི་དང༌། དག་པ་གསུམ་གྱི་རྣལ་འབྱོར་བླ་ན་མེད་པའི་རྒྱུད་མཐའ་དག་གི་བཤད་པའི་རྒྱུད་དུའང་འགྱུར་བ་ཡིན་ནོ།

།སྤྱིའི་དོན་ཏོ། །གཞུང་གི་དོན་ལ་གཉིས་ཏེ། མཉམ་གཞག་གི་དག་པ་གསུམ་དང༌། གནས་པ་བཞི་སྒོམ་པ་དང༌། རྗེས་སྤྱོད་ཀྱི་དག་པ་གསུམ་བསྒོམ་པའོ། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། །དང་པོ་ནི་གསང་བའི་པདྨ་ཞེས་བྱ་བ་ལ་སོགས་པ་ཤློ་ཀ་གཅིག་ གོ ༑ དེ་ལ་ཞུ་བའི་ཚིག་བསྐྱེད་པའི་རིམ་པ་ལ་ཞུ་བ་སྦྱར་ན། དེ་ལ་གསང་བའི་པདྨ་ནི་རྟེན་གྱི་དཀྱིལ་འཁོར་ཏེ། ཕྱི་ཆོས་ཀྱི་འབྱུང་གནས་ཀྱིས་བསྒྲིབས་པས་ན་གསང་བའི་ཕྱིར་རོ། །མཚན་ཉིད་ནི་དེར་མཚོན་པར་བྱ་བས་ན་བརྟེན་པ་ལྷའོ། ། ཡེ་ཤེས་ནི་ཡེ་ཤེས་ཀྱི་བདག་ཉིད་དུ་གྱུར་པ་སྟེ། ཡུམ་ཡེ་ཤེས་ཀྱི་མཁའ་འགྲོ་ མའོ ༑ ༑ སེམས་ནི་ཡབ་རྣལ་འབྱོར་ནམ་མཁའོ། །འདྲེས་པ་ནི་དེ་གཉིས་སྙོམས་པར་ཞུགས་པའོ། །རྫོགས་པའི་བྱང་ཆུབ་ནི་དེ་ལྟ་བུའི་ཡབ་ཡུམ་མངོན་པར་བྱང་ཆུབ་པ་ལས་རྫོགས་པའི་ཚུལ་ཅི་ཞེས་བྱ་བ་ནི་ཞུ་བའི་དོན་ཏོ། །ཚིག་དེ་དག་རྫོགས་པའི་རིམ་པའི་རང་བྱིན་བརླབ་ཀྱི་ཞུ་བ་ལ་སྦྱར་ན། གསང་བའི་པདྨ་ནི་ལྟེ་བ་སྤྲུལ་པའི་སྣ་ཚོགས་མདུད་པའོ། །མཚན་ཉིད་ནི་དེར་མཚོན་པར་བྱེད་པ་རང་བྱུང་གི་ཡེ་ཤེས་སོ། །ཡེ་ཤེས་ནི་བྱང་ཆུབ་ཀྱི་སེམས་བཞིར་གནས་པའོ། སེམས་ནི་ཡས་ཕབ་པའོ། །འདྲེས་པ་ནི་ལྟེ་བར་དེ་གཉིས་འདྲེས་པའོ། །རྫོགས་པ་ནི་ལྟེ་བར་རོ། །བྱང་ཆུབ་པ་ནི་དེར་རང་བྱུང་བའོ། །རིམ་པ་ནི་འཁོར་ལོ་བཞིའི་རིམ་པ་ལས་བྱུང་བ་དེ་ཞུ་བ་ཞེས་བྱ་བའི་དོན་ཏོ། །དཀྱིལ་འཁོར་འཁོར་ལོ་ལ་སྦྱར་ན་གསང་བའི་པདྨ་ནི་ཆོས་ཀྱི་འབྱུང་གནས་སོ། །མཚན་ཉིད་ནི་ཞུ་བདེ་ལྷན་སྐྱེས་ཀྱི་ཡེ་ཤེས་སོ། །ཡེ་ཤེས་ནི་ཤེས་རབ་ཀྱི་བྱང་ཆུབ་ཀྱི་སེམས་སོ། །སེམས་ནི་ཐབས་ཀྱིའོ ༑ ༑ འདྲེས་པ་ནི་དབང་གནས་སུའོ། །རྫོགས་པ་ནི་དབང་གི་གནས་དེ་ཉིད་དུ་རིགས་ཀྱི་བདག་པོའི་ཁ་དང་རྩ་མཛེས་པའི་སྤྱི་བོར་རོ། །བྱང་ཆུབ་ཀྱི་རིམ་པ་ནི། དགའ་བ་བཞིའི་རིམ་པས་ལྷན་ཅིག་སྐྱེས་པའི་ཡེ་ཤེས་བསྐྱེད་པའོ། །དེ་ལྟར་ན་དེ་དག་བརྗོད་པར་བྱ་བའི་དོན་སྤྱི་དང་སྦས་པ་གཉིས་སུ་རྗོད་བྱེད་ཀྱི་སྒྲ་ཡན་ལག་གི་དོན་དང་མན་ངག་གི་དོན་གྱིས་བཤད་པའོ།

།ལན་ལ་གསུམ་སྟེ། མདོར་བསྟན་པ་དང༌། ཅུང་ཟད་ཙམ་གྱིས་རྒྱས་པར་བཤད་པ་དང༌། རབ་ཏུ་རྒྱས་པར་བཤད་པའོ། །དང་པོ་ནི་གནས་བཞི་ཞེས་རྐང་པ་གཉིས་ཏེ། དེ་ལ་རྐང་པ་དང་པོས་ནི་བསྐྱེད་པའི་རིམ་པ་བསྒོམ་པ་བསྟན་ལ། ཕྱི་མས་ནི་རྫོགས་པའི་རིམ་པ་བསྒོམ་པའོ། །ཡང་ན་གནས་པ་བཞིས་ལམ་མཐའ་དག་བསྡུས་པར་བསྟན་ཏོ། ། དེའང་སྔར་ཞུས་པའི་སྐབས་བཞིན་རིམ་པ་གཉི་ག་ལ་སྦྱར་ན། དེ་ལ་གནས་པ་བཞི་ནི་ཚད་མེད་པ་བཞིའོ། །དེ་ལྟར་ཚད་མེད་པ་བཞི་སྔོན་དུ་སོང་ནས་རྫོགས་བྱང་རིམ་པ་ནི་མངོན་པར་བྱང་ཆུབ་པ་ལྔ་ལས་རྡོ་རྗེ་འཛིན་པ་ཡབ་ཡུམ་བསྐྱེད་པའོ ༑ ༑ དེའང་གནས་བཞི་སྟེ། དམ་ཚིག་སེམས་དཔའ་བསྐྱེད་པ་གོང་བུར་གནས་པ ༑ དེའི་ཐུགས་ཀར་ཡེ་ཤེས་སེམས་དཔའི་ས་བོན་ཧཱུྃ་ཆུ་རུ་གནས་པ། དེ་ལ་ཡེ་ཤེས་སེམས་དཔའ་གཟུགས་སུ་གནས་པ། ཏིང་ངེ་འཛིན་སེམས་དཔའ་གཟུགས་ལས་འདས་པར་གནས་པ་སྟེ། དེ་ལྟ་བུ་ལས་རྫོགས་པར་བསྒོམ་པའོ། །བསྐྱེད་རིམ་མོ། །ཡང་དེ་དག་རང་བྱིན་བརླབ་པ་ལ་སྦྱར་ན་གནས་པ་བཞིས་ནི་འཁོར་ལོ་བཞི་ལས་འབྱུང་བ་བཞིའི་ཐིག་ལེའི་གནས་པ་ཡིན་ལ། ཡང་དེ་དག་གི་ཐིག་ལེ་བཞིར་གནས་པ་དང་ཕབ་པ་འདྲེས་པ་གོང་བུར་གནས་པ། དེའི་རང་རིག་པ་ཆུར་གནས་པ། བདེ་བ་གཟུགས་སུ་གནས་པ། མི་རྟོག་པ་གཟུགས་ལས་འདས་པར་གནས་པའོ། །དེ་ལྟར་ན་སྤྱི་བོ་ལ་སོགས་པའི་འཁོར་ལོ་བཞིའི་རིམ་པས་རྫོགས་པ་ནི་བདེ་སྟོང་དབྱེར་མེད་ཀྱི་ཏིང་ངེ་འཛིན་ཏོ། །ཡང་ཚིག་དེ་དག་དཀྱིལ་འཁོར་འཁོར་ལོ་ལ་སྦྱར་ན། ཐབས་དང་ཤེས་རབ་སྙོམས་པར་ཞུགས་པའི་འདྲེས་པ་ནི་གོང་བུར་གནས་པ། དེའི་རང་རིག་པ་ཆུ། བདེ་བ་གཟུགས། མི་རྟོག་པ་གཟུགས་ལས་འདས་པར་གནས་པ། དེ་ལྟར་དེ་དག་དགའ་བཞིའི་རིམ་གྱིས་རྫོགས་པས་ན་རྫོགས་བྱང་རིམ་པའོ། །དེའི་བདེ་སྟོང་དབྱེར་མེད་ནི་རྡོ་རྗེ་འཛིན་ནོ། །དེ་དག་ནི་ཐབས་ཀྱི་རྒྱུད་དོ། །འབྲས་བུའི་རྒྱུད་ལ་སྦྱར་ན། ལོངས་སྤྱོད་རྫོགས་པའི་སྐུ་གོང་བུར་གནས་པ།

ཆོས་སྐུ་ཆུ་རུ་གནས་པ། སྤྲུལ་སྐུ་གཟུགས་སུ་གནས་པ། ངོ་བོ་ཉིད་ཀྱི་སྐུ་གཟུགས་ལས་འདས་པར་གནས་པའོ། །དེ་ལྟར་ན་སྐུ་བཞི་མངོན་པར་རྫོགས་པར་བྱང་ཆུབ་པའི་རྡོ་རྗེ་འཛིན་པ་ནི་སྟོང་པ་དང་སྙིང་རྗེ་གཉིས་སུ་མེད་པའོ། །ཡང་བཞི་པོ་དེ་དག་རྒྱུའི་རྒྱུད་ལས་ཤེས་པར་བྱ་སྟེ། འདིར་ཚིག་ཏུ་སྦྱར་བ་ནི། བླ་མ་མི་གསུང་པས་མི་བརྗོད་དོ། །དེ་ལྟར་དེ་དག་གིས་རྒྱུད་གསུམ་དུ་ཡན་ལག་དང་མན་ངག་གི་བཤད་པ་ཡིན་ནོ། །རྒྱས་པར་བཤད་པ་ལ་ལྔ་སྟེ། དེ་བཞིན་ཉིད་ཀྱི་དག་པ་ཡེ་ཤེས་ཀྱི་ཚོགས་དང༌། དེའི་སྔོན་དུ་གནས་ཁྱད་པར་ཅན་དུ་གནས་ཏེ་བསོད་ནམས་ཀྱི་ཚོགས་བསག་པ་དང༌། རྫོགས་རིམ་རང་རིག་པའི་དག་པ་བསྒོམ་པའི་ཚུལ་དང༌། དེའི་རྟེན་བསྐྱེད་པའི་རིམ་པ་བསྒོམ་པའི་ཚུལ་དང་

༑ དེ་དག་ཤེས་བྱེད་ཁྱད་པར་ཅན་གང་ལ་བརྟེན་ཏེ་ཤེས་པར་བསྟན་པའོ། ། དེ་ལ་གཞུང་དུ་དང་པོར་ཡེ་ཤེས་ཚོགས་གསུངས་ཀྱང༌། དང་པོར་ཡིད་དང་ཞེས་ཤླཽ་ཀ་གཅིག་སྦྱར་ཏེ། གནས་ཁྱད་པར་དུ་གནས་པ་རྐང་པ་གཉིས་ཀྱིས་བསྟན་ ཏོ ༑ ༑ དེའི་ཞར་ལ་ཚོགས་ཀྱི་ཞིང་སྤྱན་དྲངས་ཏེ་མཆོད་པ་རྒྱུན་བཤགས་བྱའོ། །དེ་ནས་སྙིང་རྗེ་ཕན་པ་ཞེས་གཉིས་དངོས་སུ་སྨོས་ཀྱང་དགའ་བ་དང་བཏང་སྙོམས་ཤུགས་ལས་ཤེས་པར་བྱས་ལ་ཚད་མེད་པ་བཞི་བསྒོམ་མོ། །དེ་ནས་མཉམ་ཉིད་སེམས་ཞེས་རྐང་པ་གཉིས་སྦྱར་ཏེ། ཆོས་ཅན་ཁམས་བཅོ་བརྒྱད་རང་བཞིན་གྱིས་དག་པར་ཤེས་པར་བྱས་ལ། དག་པ་གསུམ་གྱི་སྔགས་བརྗོད་པས་སྟོང་པ་ཉིད་བསྒོམ་པ་བསྟན་ཏོ། །དེ་དག་སྤྱིའི་དོན་དུ་ཡན་ལག་གི་བཤད་པའོ། །དེའི་རྗེས་ལ་རྫོགས་རིམ་གསུངས་ཀྱང་སྔོན་ལ། དེའི་རྟེན་བསྐྱེད་པའི་རིམ་པ་འབྱུང་བས། འོག་ཏུ་ཆུའི་ཁམས་དང་ཞེས་བྱ་བ་ལ་སོགས་པ་སྦྱར་ཏེ། ཆུ་ཁམས་ནི་ཡབ་རྣལ་འབྱོར་ནམ་མཁར་བསྐྱེད་པའོ། །མེ་ཁམས་ནི་ཡུམ་ཡེ་ཤེས་མཁའ་འགྲོ་མར་བསྐྱེད་པའོ། །རོ་གཅིག་པ་ནི་ཡབ་ཡུམ་ཞལ་སྦྱོར་བའོ། །དེ་ལྟ་བུའི་སངས་རྒྱས་གཟུགས་བརྙན་དུ་བསྐྱེད་པ་ཞེས་བྱ་སྟེ། སྤྱི་དོན་དུ། མན་ངག་གི་དོན་གྱིས་བཤད་པའོ ༑ ༑ དེ་ལྟར་ལྷར་བསྐྱེད་ནས་རང་རིག་པའི་དག་པ་བསྒོམ་པར་བསྟན་པའི་ཕྱིར ༑ སྤྱི་བོ་མེད་ཅེས་བྱ་བ་ལ་སོགས་པར་སྦྱར་ཏེ་འདི་དག་གི་འཁོར་ལོ་བཞི་རྩ་གསུམ་དེ་ལ་གནས་པའི་ཁམས་དྭངས་མ་དང་བཅས་པ་ཞིག་སྟོན་ཏེ། དེ་ལ་སྤྱི་བོ་མེད་པ་ནི་ཧཾ་མགོ་བཅད་པ་ལྟ་བུ་སྟེ་བདེ་ཆེན་གྱི་འཁོར་ལོའོ། །སྤྱི་བོ་ནི་ཨོཾ་རིང་པོ་སྣ་ལྡན་གྱི་ཡི་གེ་ཡིན་པས་མགོ་བསྲིངས་པ་ནི་སྤྱི་ ¡Ã བོའོ ( ¡¶ ལུ ¡· བོ་མགྲིན་པའོ ) ། །སྒྲ་ནི་ཨ་ཝ་དྷཱུ་ཏཱི་ཡིན་ལ་མཐའ་ནི་དེའི་ཡ་མཐའ་སྟེ་ཧཱུྃ་ངམ་ཡང་ན་མཐའ་ནི་ཆ་སྟེ་ཧཱུྃ་ནི་ཆོས་ཀྱི་འཁོར་ལོའོ། །གསང་བའི་པདྨ་ནི་ལྟེ་བ་སྤྲུལ་པའི་འཁོར་ལོའོ། །ཆ་ནི་ཤེས་རབ་ཨཱ་ལི་ཡིན་པས་ཡི་གེ་བཅུ་དྲུག་གཡོན་སྐོར་དུ་དགོད་པའོ།

།སྣ་ཚོགས་ནི་ཐབས་ཀཱ་ལི་སོ་གཉིས་གཡས་སྐོར་དུ་དགོད་པའོ། །ཡིག་འབྲུ་རྣམས་ཏེ་དེ་ལྟར་ལྟེ་བ་ལ་ཡི་གེ་དྲུག་ཅུ་རྩ་བཞི་དགོད་པ་ལྟར་འཁོར་ལོ་གཞན་ལའང་དགོད་ཅེས་བྱའོ ༑ ༑ སྟན་ནི་བཤང་སྒོའི་རླུང་དང་གསུམ་མདོའི་མེ་སྟེ། རྒྱུད་ཕྱི་མ་ལས། སྟན་ནི་གཡོ་བ་རྣམས་ལ་གནས། །ཞེས་འབྱུང་བའི་ཕྱིར་རོ། །སྐུ་གསུང་ཐུགས་ནི་འབར་བ་དང༌། འཛག་པའི་ལམ་རྩ་གསུམ་ཡ་སྣ་སྤྱི་བོ་མ་སྣ་ལྟེ་བ་ལ་གཏད་དེ་གནས་པ་དེ་བསྟན་ཏོ། །ཆོས་ཀྱི་དབྱིངས་ནི་རྣམ་པར་འབྱེད། །ཅེས་བྱ་བ་ལ་ཆོས་ནི་ཕུང་པོ་དང་ཁམས་དང་སྐྱེ་མཆེད་དོ། །དེ་དག་གི་དབྱིངས་ ( ¡¶ ལུ ¡· དབྱིབས་ ) ནི་རྒྱུ་སྟེ་ལྟ་བའི་ཨྃ་ ( ¡¶ ལུ ¡· ཨང་ ) ངོ༌། །དེ་ཇི་ལྟར་ན་རྒྱུ་ཡིན་ཞེ་ན། ལུས་སྐྱེད་ཅིང་སྨིན་པར་བྱེད་པའི་ཕྱིར་ཏེ། དཔེར་ན་བྷྲུཾ་གྱིས་གཞལ་ཡས་ཁང་བསྐྱེད་པ་བཞིན་ཏེ། རྒྱུད་ཕྱི་མ་ལས། ཆོས་ཀྱི་དབྱིངས་ནི་བྷྲུཾ་དུ་བརྗོད། །ཅེས་གསུངས་སོ། །དེ་རྣམ་པར་འབྱེད་པ་ནི་ཙཎྜཱ་ལཱིའི་མེས་སོ། །དེ་ལས་ཅིར་འགྱུར་ཞེ་ན། བསྡུས་ནས་ཞེས་སྨོས་ཏེ། གཞིར་གནས་པ་དང་ཡས་ཕབ་པ་ལ་སོགས་པའི་ཚུལ་བཞི་ནི་གོང་དུ་བརྗོད་པ་བཞིན་ནོ། །དེ་ལྟ་བུའི་བྱང་ཆུབ་ཀྱི་སེམས་འབྱུང་བ་བཞིའི་བདག་ཉིད་དུ་བསྟན་པའི་ཕྱིར་ཆུའི་ཁམས་ཞེས་བྱ་བ་ལ་སོགས་པ་གསུངས་ཏེ། ཆུ་དང་མེ་ནི་དངོས་སུ་བསྟན་ལ། ས་རླུང་ནི་ཤུགས་ལས་ཤེས་སོ། །དེ་ལྟ་བུ་དེ་འབར་འཛག་གིས་མངོན་དུ་བྱས་པ་ལ་སངས་རྒྱས་གཟུགས་བརྙན་ལ་སོགས་ཏེ་བདུད་རྩི་དང་དབང་པོའི་དྭངས་མ་རྣམས་ཀྱང་མངོན་དུ་བྱེད་ཅེས་བྱ་བའི་དོན་ཏོ། །ཐབས་དང་ཤེས་རབ་བདག་ཉིད་སྦྱོར་ ( ¡¶ ལུ ¡· སྤྱོད་ ) ནི་ཙཎྜཱ་ལཱིའི་སྐབས་སུ་ ( ¡¶ ལུ ¡· + རྩ་ ) གཉིས་ལ་བྱའོ། །ཡང་ཚིག་དེ་དག་གིས་དཀྱིལ་འཁོར་འཁོར་ལོའི་གནས་པ་བཞིའང་ཤེས་པར་བྱ་སྟེ། ཞིབ་ཏུ་སྦྱར་བ་མི་གསུང་པས་མི་བརྗོད་དོ། །འདི་དག་གི་ཉམས་སུ་བླང་བ་ནི་རྒྱས་པར་བཤད་པའི་སྐབས་སུ་འཆད་པར་འགྱུར་རོ། །དེ་ལྟ་བུའི་གནས་དེ་དག་ཤེས་པར་བྱེད་པའི་ཐབས་ནི་བསྟན་བཅོས་ཞེས་བྱ་བ་ལ་སོགས་པ་ཤློ་ཀ་གཅིག་སྟེ་ལུང་ནི་རྒྱུད་སྡེ་ཚད་མའོ།

།དེ་མ་ཉམས་པའི་བརྒྱུད་པ་ནི་བསྟན་བཅོས་ཚད་མའོ། །དེའི་གནད་མ་འཁྲུལ་བར་སྟོན་པ་ནི་སློབ་དཔོན་ཚད་མ་སྟེ་གསུམ་གྱིས་ཤེས་པར་འགྱུར་ཞེས་བྱ་བའི་དོན་ཏོ། །རབ་ཏུ་རྒྱས་པར་བཤད་པ་ནི་སྔར་གྱི་མཚན་ཉིད་ཅེས་བྱ་བ་ལ་སོགས་པ་སྟེ། དོན་ནི་སྔར་མདོར་བསྟན་གྱི་སྐབས་སུ་བཤད་པ་བཞིན་ཏེ། ཚོགས་གཉིས་སྔོན་དུ་སོང་ནས་གནས་པ་བཞིས་ལྷའི་བསྐྱེད་པ་བྱས་ལ་རྫོགས་པའི་རིམ་པ་རང་རིག་པའི་དག་པ་བསྒོམ་པ་ལས་བརྟག་པ་བརྒྱད་ཀྱི་རིམ་པ་ལས་འབྲས་བུ་འགྲུབ་པར་འགྱུར་ཞེས་བྱ་བ་སྟོན་པར་བྱེད་དོ། །འདིར་གཞུང་གི་དོན་ལ་ལྔས་ཤེས་པར་བྱ་སྟེ། ཐོག་མར་དེ་བཞིན་ཉིད་ཀྱི་དག་པས་དག་པར་བྱ་བ་དང༌། དེ་ནས་ལྷའི་དག་པར་རང་བྱིན་གྱིས་བརླབ་པ་དང་བཅས་པའི་ཚུལ་དང༌། དེ་ལ་བརྩད་པའི་སྐྱོན་སྤང་བ་དང༌། ཤེས་བྱེད་ཁྱད་པར་ཅན་ལས་ཤེས་པའི་རང་རིག་པའི་དག་པ་རྒྱས་པར་བཤད་པ་དང༌། བསྒོམས་པ་ལས་འབྲས་བུ་གྲུབ་པའི་རྟགས་དང་བཅས་པའོ། །དང་པོ་ནི་སྔར་གྱི་ཞེས་བྱ་བ་ལ་སོགས་པ་སྟེ། སྔར་གྱི་མཚན་མ་ནི་བརྟག་པ་དང་པོའི་རབ་བྱེད་དང་པོར་གཟུགས་ཀྱི་ཁམས་ནི་ཞེས་བྱ་བ་ལ་སོགས་པས་རབ་ཏུ་གཞིག་པའོ། །དེས་དག་པར་བྱས་པ་ལ་སྔགས་ཀྱིས་བརྟན་པར་བྱས་ལ་དེས་ལུས་ཀྱི་དྲི་མ་བཀྲུས་པའོ ༑ ༑ དེའི་སྔོན་དུ་བསོད་ནམས་ཀྱི་ཚོགས་བསགས་པ་འགྲོ་བ་ཡིན་པས་ཡན་ལག་བདུན་དང་ཚད་མེད་བཞི་སྔོན་དུ་བཏང༌། དེ་ནས་ཡེ་ཤེས་ཀྱི་ཚོགས་བསག་པ་འདི་བྱའོ། །དེའི་རྗེས་ལ་ལྷའི་དག་པ་བསྒོམ་པ་ནི། རྫོགས་པའི་ཞེས་བྱ་བ་ལ་སོགས་པ་སྟེ། འདི་ལ་བཞི། དམ་ཚིག་པ་བསྐྱེད་པ་གོང་བུར་གནས་པ་དང༌། སྙིང་གར་ས་བོན་དགོས་པ་གོ་འཕང་དུ་ཆུར་གནས་པ་དང༌། དེ་ལ་ཡེ་ཤེས་པ་བསྐྱེད་པ་གཟུགས་སུ་གནས་པ་དང༌། དེ་ལ་ཏིང་ངེ་འཛིན་སེམས་དཔའ་བསྒོམ་པ་གཟུགས་ལས་འདས་པར་གནས་པ་བསྒོམ་པའོ། །དང་པོ་ནི་རྫོགས་པའི་བྱང་ཆུབ་སྟེ། དེ་ལྟར་སྟོང་པའི་ངང་ལས་པཾ་ལས་པདྨ་ཨ་ལས་ཟླ་བའི་སྟེང་དུ་མངོན་པར་བྱང་ཆུབ་པ་ལྔ་ལས་བསྐྱེད་དོ་ཞེས་སྟོན་པ་ནི།

རྫོགས་པའི་བྱང་ཆུབ་ཅེས་རྐང་པ་གཉིས་ སོ ༑ ༑ དེ་ལས་ལྷ་ཉིད་གང་བསྐྱེད་ཅེ་ན། ཡེ་ཤེས་སེམས་དཔའ་ཞེས་བྱ་བ་ལ་སོགས་པ་སྟེ། ཡུམ་འབའ་ཞིག་གམ་ཡང་ན་ཡབ་རྣལ་འབྱོར་ནམ་མཁའ་དང་བཅས་པ་བསྒོམ་པ་ནི་གོང་བུར་གནས་པའོ། །གོ་འཕང་དུ་གནས་པ་ནི་ཆུ་ཤིང་མེ་ཏོག་ཅེས་རྐང་པ་གཉིས་ཏེ། བདག་གི་ཐུགས་ཀར་ཟླ་བའི་དབུས་སུ་ཧཱུྃ་བསྒོམ་པ་བསྟན་ཏོ། །འདི་ལ་བརྟེན་ཏེ་ཙཎྜཱ་ལཱིའི་རྣལ་འབྱོར་བདུན་པ་བླ་མས་འཆད་པར་འགྱུར་རོ། །གཟུགས་སུ་གནས་པ་ནི་ཧཱུྃ་དེ་ཡོངས་སུ་གྱུར་པ་ལས་ཡེ་ཤེས་སེམས་དཔའ་མཚོན་གང་བ་བསྒོམ་པ་ནི་ལངས་ནས་ཞེས་བྱ་བ་ལ་སོགས་པ་སྟེ་གོ་ སླའོ ༑ ༑ བཞི་པ་གཟུགས་ལས་འདས་པར་གནས་པ་ནི་ཡེ་ཤེས་སེམས་དཔའ་དེའི་ཐུགས་ཀར་ཏིང་ངེ་འཛིན་སེམས་དཔའ་བསྒོམ་པ་སྟེ། དེ་ནི་དེའི་དབུས་སུ་ཞེས་བྱ་བ་ཡེ་ཤེས་སེམས་དཔའི་ཐུགས་ཀར་རོ། །རྣམ་ཤེས་ནི་ཐབས་ཀྱི་བདག་ཉིད་ ཧའོ ༑ ༑ ཡེ་ཤེས་ནི་ཤེས་རབ་ཀྱི་བདག་ཉིད་ ( ¡¶ ལུ ¡· + ཧཱ་ ) ཨུ་དང་ཨཱྃ་སྦྱར་བ་སྟེ་ཧཱུྃ་བསྒོམ་ཞེས་བྱ་བའི་དོན་ཏོ། །དེ་ལས་གཞན་ཅི་བསྒོམ་ཞེ་ན། དང་པོར་ཤར་གྱི་འདབ་མ་ལ། །ཞེས་བྱ་བ་ལ་སོགས་པ་སྟེ། མི་བསྐྱོད་པ་ནི་ཨ་ཐུང་ངུའོ། །རིན་ཆེན་ས་བོན་ནི་ཨཱ་རིང་པོའོ། །འོད་དཔག་མེད་ཀྱི་ས་བོན་ནི་ཨཱྃ་ངོ༌། །དོན་ཡོད་ནི་ ¡Ã ཨཿའོ ( ¡¶ ལུ ¡· ཨའོ ) ། །དེ་དག་བསྡུས་ཏེ་བསྟན་པ་ནི་དབྱངས་ཀྱི་དང་སོགས་ཏེ་དང་པོ་གཉིས་དང་ཐ་མ་གཉིས་སོ། །ཟླ་བ་ཐིག་ལེ་ཇི་བཞིན་ནི་དེ་ཐམས་ཅད་ལ་ཟླ་ཚེས་ཐིག་ལེ་དང་བཅས་པའོ། །ཞེས་བྱའོ། །ཡང་ན་རིགས་ལྔའི་ས་བོན་ནི་བྷྲུཾ་ཨཱཾ་ཛྲཱིཾ་ཁཾ་ཧཱུྃ་ཞེས་བྱ་བ་དེ་ཉིད་དུའང་བཤད་པར་བྱའོ། །མཚམས་སུ་མ་ནིང་བཞི་དགོད་དེ་དེ་ལྟར་ན་ཡི་གེ་དགུ་དགོད་པའོ། །དེའི་དབུས་སུ་ཞེས་བྱ་བ་ནི་ཡེ་ཤེས་སེམས་དཔའི་ཐུགས་ཀར་རོ། །དེ་ལྟར་ཡི་གེ་དགུ་བསྒོམ་པ་ནི་གཟུགས་ལས་འདས་པར་གནས་པའོ། །འདི་ལ་ཙཎྜཱ་ལཱིའི་རྣལ་འབྱོར་བརྒྱད་པ་ནི་བླ་མའི་ཞལ་ལས་ཤེས་སོ། །བརྩད་པའི་སྐྱོན་སྤང་བ་ལ་གསུམ་སྟེ།

རྒོལ་བ་དགོད་པ་དང༌། དེའི་ལན་གདབ་པ་དངོས་དང༌། ཞར་ལ་བསྒོམ་པ་ལས་འབྲས་བུ་འགྲུབ་པར་བསྟན་པའོ། །དང་པོ་ནི་སེམས་ལ་ཞེས་བྱ་བ་ཤློ་ཀ་གཅིག་སྟེ། དོན་དམ་པར་ཆོས་ཐམས་ཅད་ཅིར་ཡང་མ་གྲུབ་པ་ཡིན་པས་གང་ལྟར་ཡང་བསྒོམ་དུ་མེད་པ་ཡིན་ན། དེ་ལ་ས་བོན་གྱི་ཡི་གེ་དང་ལྷ་བསྐྱེད་པའི་རྣལ་འབྱོར་ཅི་སྟེ་མི་བཏུབ་བོ་ཞེས་དྲི་བའོ ༑ ༑ དེའི་ལན་ནི་བཅོམ་ལྡན་ཞེས་བྱ་བ་ལ་སོགས་པ་སྟེ། དོན་དམ་པར་སྙིང་པོ་མེད་ཀྱང་ཀུན་རྫོབ་ཏུ་ལྷའི་རྣམ་པ་མི་འགལ་བའི་འབྲས་བུ་འབྱུང་བའི་དཔེ་ནི་སྙིང་པོ་མེད་པ་ཞེས་བྱ་བ་རྐང་པ་གཉིས་སོ། །དེ་ཉིད་དོན་ལ་སྦྱར་བ་ནི་འབྲས་བུ་རྣམ་ཤེས་ཞེས་བྱ་བ་ལ་སོགས་པ་སྟེ་ཚིག་གི་དོན་གོ་སླའོ། །དེ་ལྟ་བུའི་ལམ་བསྒོམས་པ་ལས་འབྲས་བུ་འབྱུང་བར་བསྟན་པ་ནི་དེ་དབུས་ཞེས་བྱ་བ་ལ་སོགས་པ་སྟེ། དེ་ལྟར་དེ་བཞིན་ཉིད་ཀྱི་དག་པ་ཅིར་ཡང་མ་གྲུབ་པ་ལས་ནི་ལྷའི་དག་པ་བསྐྱེད་ལ། ལྷ་དེའི་དབུས་ཏེ་དེའི་ངོ་བོ་ནི་སྟོང་པ་ཉིད་དེ་རང་རིག་པའི་དག་པ་བསྒོམ་པ་རྣལ་འབྱོར་པས་གཟུང་ངོ༌། །ཇི་ལྟར་མཚན་ཉིད་དེ་མཚོན་པར་བྱེད་པའི་ཐབས་སོ། །ཤེས་ནའང་ཞེས་བྱ་བ་ནི་ཐབས་སྤྲོས་པ་དང་བཅས་པ་ལྟ་བུར་སྣང་ནའང་མི་འགལ་ཞེས་བྱ་བའི་དོན་གྱི་ཕྱིར་ཡང་ཞེས་སྨོས་ཏེ། ཇི་ལྟར་མི་འགལ་ན་མཉམ་ཉིད་ཡེ་ཤེས་སེམས་ཀྱིས་ཏེ། མཚོན་བྱེད་དེ་ལ་བརྟེན་ནས་མཚོན་བྱ་གཉིས་མེད་ཀྱི་ཡེ་ཤེས་རྟོགས་པས་སོ། །དེས་ན་བྱང་ཆུབ་ཀྱི་ལམ་མཐོང་བར་འགྱུར་ཞེས་བྱ་བའི་དོན་ཏོ། །བཞི་པ་ཤེས་བྱེད་ཁྱད་པར་ཅན་གང་ལས་ཤེས་ཏེ་རང་རིག་པའི་དག་པ་ཅི་ཞིག་བསྒོམ་པ་ལ་ལྔ་སྟེ། གང་ལ་བརྟེན་ཏེ་བསྒོམ་པ་དང་ ༑ བསྒོམ་པའི་ཚུལ་དངོས་དང༌། ཐབས་དེ་ལྟ་བུ་སྟོན་པའི་གཞུང་ངམ་ཤེས་བྱེད་ཁྱད་པར་དུ་འཕགས་པར་བསྟེན་པ་དང༌། ཆོས་ཐམས་ཅད་ཀྱི་རྩ་བ་ཡིད་ཡིན་པར་བསྟན་པ་དང༌། དེ་བས་ན་ཡིད་ཀྱི་བཟླས་པས་འགྲུབ་པར་བསྟན་ པའོ ༑ ༑ དང་པོ་ནི་བླ་མའི་ཞེས་པ་ཤློ་ཀ་གཅིག་གིས་ཏེ་གོ་སླའོ།

།གཉིས་པ་ལ་བཞི་སྟེ། བདེ་ཆེན་འཁོར་ལོ་ལས་ཐིག་ལེ་འཛག་པའི་རྣལ་འབྱོར་དང༌། །སྙིང་གའི་ཧཱུྃ་ལས་སྒོ་བཅུའི་ཐིག་ལེ་དབབ་པ་དང༌། སྙིང་གའི་ཧཱུྃ་ལས་སྒོ་མཐའ་དག་གི་ཐིག་ལེ་དབབ་པ་དང༌། སྙིང་གར་ཚངས་བུག་གི་ཐིག་ལེ་དབབ་པའི་རྣལ་འབྱོར་རོ ༑ ༑ དང་པོ་ནི། འདི་ཡི་བསྒོམ་པ་ཐམས་ཅད་ཀྱི། །ཞེས་བྱ་བ་ཤློ་ཀ་ཕྱེད་དང་གཉིས་ཀྱིས་བསྟན་ཏོ། །གཉིས་པ་ནི་སྙིང་གི་ས་བོན་པད་དབུས་ཞེས་བྱ་བ་ཤློ་ཀ་གཉིས་ཀྱིས་བསྟན་ཏོ། །གསུམ་པ་ནི་སྐྲའི་རྩེ་མོ་ཞེས་པ་ཤློ་ཀ་ཕྱེད་དང་གཉིས་ཀྱིས་བསྟན་ཏོ། །བཞི་པ་ནི། སྙིང་ལ་ཚངས་པའི་སྒོ་ཡི་ནི། །ཞེས་པ་ཤློ་ཀ་གཅིག་གིས་བསྟན་ཏེ། བླ་མའི་མན་ངག་བརྩོན་པ་ཡིས། །ཞེས་བྱ་བ་ནི་བླ་མའི་ཞལ་ལས་བརྙེད་པའི་གནད་ཀྱི་གདམས་ངག་གིས་ཤེས་པར་བྱས་པ་དེ་ལྟར་བསྒོམ་ཞེས་བྱ་བའི་དོན་ཏོ། །དེ་བས་ན་ཐིག་ལེའི་རྣལ་འབྱོར་བཞི་པོ་འདི་དག་གི་ཉམས་སུ་བླང་བའང་བླ་མའི་ཞལ་ལས་བཙལ་བར་བྱའོ། །གསུམ་པ་དེ་ལྟར་གནད་སྟོན་པ་འདི་ཤེས་བྱེད་ཁྱད་པར་དུ་འཕགས་པར་བསྟན་པ་ནི། ལམ་གྱི་ཕྱི་རོལ་ཞེས་བྱ་བ་ལ་སོགས་པ་སྟེ། དེ་ལ་གསུམ། ལམ་གཞན་དམན་པ་ཡིན་པ་དང༌། འདི་མཆོག་ཡིན་པ་དང༌། དེས་ན་འདི་བསྒོམ་པར་བསྟན་པའོ། །དང་པོ་ནི་འདི་སྙམ་དུ་རྟོགས་ཏེ། དེ་ལྟར་སེམས་ཀྱི་དམིགས་པ་ཐིག་ལེ་ལ་གཏད་པ་ལ་སོགས་པ་ཅི་བྱ་ཐ་སྙད་གཏན་ལ་འབེབས་པའམ། མཚན་ཉིད་གཏན་ལ་འབེབས་པ་ལ་སོགས་པ་འདི་དག་མཆོག་ཡིན་ནོ་སྙམ་པ་ལ་ཕྱི་རོལ་ལམ་གྱི་བསྟན་བཅོས་ཀྱང་མ་ཡིན་ཞེས་སྨོས་ཏེ། ཕྱི་རོལ་ནི་རྣལ་འབྱོར་པས་ཕྱི་རོལ་པ་སྒྲ་དང་མཚན་ཉིད་ལ་སོགས་པའོ ༑ ༑ མ་ཡིན་པ་ནི་དེ་ཁོ་ན་རྟོགས་པ་མ་ཡིན་པའོ། །ཇི་ལྟར་མ་ཡིན་སྙམ་ན་རིང་བར་གྱུར་པ་སྟེ། བསྐལ་པ་བསམ་གྱིས་མི་ཁྱབ་པ་ཐོགས་སོ། །ཅིའི་ཕྱིར་རིང་སྟེ་ལམ་དེ་དག་ལས་གནས་ལུགས་ལ་སོགས་པ་མང་དུ་བསྟན་ཏོ་སྙམ་པ་ལ། མང་དུ་བསྟན་པ་ནི་བདེན་ཏེ་བསྟན་བཅོས་ཏེ་ལོ་རྒྱུས་སོ། །དེ་རྙེད་སླའང་སྦྱོར་བ་སྟེ་གནད་ཀྱི་གདམས་ངག་མེད་ཅེས་བྱ་བའི་དོན་ཏོ།

།གཉིས་པ་ལམ་འདི་མཆོག་ཡིན་པ་ན། རྣལ་འབྱོར་པ་ཡི་ཐབས་ཀྱིས་ནི། །ཞེས་བྱ་བ་ལ་སོགས་པ་སྟེ། དེས་ན་དེ་ཁོ་ན་ཉིད་རྟོགས་པར་བྱེད་པའི་ཐབས་གཉིས་ཏེ། དཔེ་དང་སྤྱིའི་རྣམ་པ་ཙམ་སྟོན་པ་དང༌། དེ་རྟོགས་པའི་གནད་སྟོན་པའོ། །དཔེར་ན་རྒྱ་མཚོ་ཆེན་པོ་སྟོན་པ་ལ་ཆུ་མང་བ་ཞེས་བྱ་བ་ལ་སོགས་པ་སྟོན་པ་དང༌། ལམ་འདི་ནས་སོང་ཤིག་ཅེས་བྱ་བའི་གནད་སྟོན་པའོ། །དང་པོ་ནི་མཚན་ཉིད་ཀྱི་བསྟན་བཅོས་སོ། །གཉིས་པ་ནི་རྣལ་འབྱོར་གྱི་བསྟན་བཅོས་ཞེས་བྱ་བའི་དོན་ཏོ། གསུམ་པ་དེས་ནི་འདི་བསྒོམ་པར་བསྟན་པ་ནི་མཉམ་གཞག་ཅེས་རྐང་པ་གཉིས་ཏེ། སེམས་མི་གཡོ་ཞིང་འཚེ་བ་མེད་པར་སྒོམས་ཞེས་བྱ་བའི་དོན་ཏོ། །དེ་ལྟར་སེམས་མཉམ་པར་གཞག་པ་ཉིད་ལ་དགོས་པ་ཅི་ཡོད་སྙམ་པ་ལ། བཞི་པ་ཆོས་ཐམས་ཅད་ཀྱི་རྩ་བ་ཡིད་ཡིན་པའི་ཕྱིར་རོ་ཞེས་སྟོན་པ་ནི། ཡིད་ནི་ཞེས་བྱ་བ་ཤློ་ཀ་ཕྱེད་དང་གཉིས་ཀྱིས་སྟོན་ཏེ། དེ་ལ་ཡིད་ནི་ཆོས་རྣམས་ཀྱི་སྔོན་དུ་འགྲོ་ཞེས་བྱ་བ་ནི་དགེ་བའམ་མི་དགེ་བ་ཅི་བྱེད་ཀྱང་ཡིད་མ་སོང་བར་ལས་སུ་འགྱུར་བ་མེད་དེ། དགེ་བའམ་ཡང་ན་མི་དགེ་བའི། །ལས་ནི་སེམས་ཀྱིས་བྱས་པ་ཡིན། །ཞེས་བཤད་པ་ལྟ་ བུའོ ༑ ༑ དེ་ལྟར་ལས་བྱེད་པ་དེ་རང་བཞིན་གྱིས་མ་དག་ན་སྦྱང་དུ་མི་རུང་བ་ཞིག་ན་ཡིད་ནི་དག་ཅེས་སོ། །དེ་ལ་ཡིད་རྟོགས་ན་ཐམས་ཅད་ཐོགས་པ་མེད་པར་འགྲུབ་པས་ཡིད་ལྟར་མགྱོགས་སོ། །དེས་ན་ཐམས་ཅད་ཡིད་ལས་བྱུང༌། །ཞེས་བྱ་བའི་དོན་ཏོ། །དེའི་ཕྱིར་ཡིད་ཀྱི་བཟླས་པས་འགྲུབ་པར་བསྟན་པའི་ཕྱིར། སྙིང་གར་སེམས་བསྒོམ་ཞེས་བྱ་བ་ལ་སོགས་པའང་གལ་ཏེ་འདོད་ན་ཞེས་རང་གི་ཡིད་ཕྱག་རྒྱ་ཆེན་པོ་དངོས་གྲུབ་འདོད་ནའོ། །དེ་ཉིད་ནི་སྙིང་གར་སེམས་བསྒོམ་སྡོམ་པ་སྟེ་རྣམ་པར་རྟོག་པ་དང་བྲལ་བའོ། །དེ་འདོད་ན་བཟླས་ཞེས་བྱ་བའི་དོན་ཏོ། ། གལ་ཏེ་བཟླས་པ་ཉིད་ཇི་ལྟར་བྱ། ཨོཾ་ཨཱཿཧཱུྃ་ལ་སོགས་པ་བྱའམ་ཞེ་ན། རྒྱུ་རུ་གྱུར་པའི་ས་བོན་ནི། ཡིད་དེ་འཁོར་འདས་ཀྱི་ཆོས་ཐམས་ཅད་ཀྱི་རྩ་བའི་ཕྱིར་རོ།

།དེ་ཉིད་ནི་དཔྱད་པ་སྟེ། རྟོག་པས་མི་རྟོག་སྟེ་ཇི་ལྟར་དཔྱད་པ་དེ་ལྟར་རྟོགས་པར་འགྱུར་བའི་ཕྱིར་རོ། །དེས་ན་ལུང་ལས་ཀྱང༌། གང་ཕྱིར་ཡིད་ཀྱིས་མི་བསྒོམ་ཞེས་གསུངས་སོ། །འོ་ན་ཡིད་ཉིད་ལ་དཔྱད་ཅིང་བསྒོམ་སྙམ་པ་ལ་འབྲས་བུ་རྒྱུའི་ས་བོན་ཞེས་སྨོས་ཏེ། འབྲས་བུ་ནི་ཡིད་ལས་བྱུང་བའི་ཕྱིར་རོ། །རྒྱུའི་ས་བོན་ནི་ཡང་དེ་ཉིད་ཀྱིས་ཡིད་ཀྱི་རྟོག་པ་སྐྱེད་པར་བྱེད་པ་ཉིད་ཀྱིས་རྒྱུའི་ས་བོན་ནོ། །དེ་རྣམས་ཀྱི་དེ་ཉིད་ནི་ཡིད་ཡིན་ཏེ་རྟོགས་པར་མི་ནུས་སོ། །འོ་ན་གལ་ཏེ་ཡུལ་དང་ཡུལ་ཅན་ལས་རྣམ་པར་གྲོལ་བ་དེ་ལས་རང་བྱང་ཆུབ་པ་དགོས་ལ་བྱང་ཆུབ་པ་དེ་རྣམས་ལས་གྲོལ་བའི་བཟླས་པ་དགོས་པས་ནམ་ཡང་མི་གྲོལ་ལམ་སྙམ་ན། བདེན་མོད་ཡིད་ཉིད་ལ་ཆེད་དུ་གཏད་པ་བཙན་ཐབས་དང་ཆེད་དུ་གཏད་པས་མི་བསྒོམ་ཞེས་བྱའི། །གང་ལའང་མི་རྟོག་བཞིན་ཡུལ་ཉིད་ལ་བསྒོམ་པའི་མཆོག་ཡིན་ཏེ། ལུང་ལས་ཀྱང༌། གང་ཕྱིར་ཡིད་ཀྱིས་མི་བསྒོམ་པར། །འགྲོ་བ་ཐམས་ཅད་སྒོམ་པར་བྱ། །ཞེས་གསུངས་སོ། །དེའི་ཕྱིར་གཟུགས་སོགས་ཞེས་རྐང་པ་གཉིས་སྨོས་སོ། །གལ་ཏེ་མི་རྟོག་ན་ལྷ་དེ་ལྟར་འགྱུར་ཡང༌། མི་རྟོག་པ་ཉིད་གང་གིས་སྐྱེད་སྙམ་པ་ལ། ནང་གི་བཟླས་པ་ཉིད་ཀྱིས་སྐྱེད་པར་བྱེད་དོ་ཞེས་བསྟན་པའི་ཕྱིར་སྤྱི་བོ་སྤྱི་མེད་ཅེས་བྱ་བ་ལ་སོགས་པ་རྐང་པ་དྲུག་གསུངས་ཏེ། འདི་ནི་མདོར་བསྟན་གྱི་སྐབས་སུ་འཁོར་ལོ་བཞི་གསུངས་པ་དེའི་རྒྱས་པར་བཤད་པ་སྟེ། འདིའི་ཉམས་སུ་བླང་བ་ཙཎྜཱ་ལཱིའི་རྣལ་འབྱོར་བཅུ་པ་སྟེ། བླ་མ་ལས་རྙེད་པར་འགྱུར་རོ། །དེ་ལྟ་བུ་དེ་ཡིད་ཀྱི་བཟླས་པ་ཞེས་བྱ་སྟེ། ཡིད་རྟོགས་པའི་ཐབས་ཡིན་པ་དང༌། འཁོར་བར་བྱེད་པའི་ཕྱིར་བཟླས་པ་ཡིན་གྱི་དེ་ལ་ཕྱི་རོལ་གྱི་ཨ་ཧཱུྃ་ལ་སོགས་པའི་ངག་རྣམ་པར་སྤང་ཞེས་བྱ་བའི་དོན་ཏོ། །དེ་ལྟར་རང་རིག་པའི་དག་པ་རྒྱས་པར་བཤད་ནས། ལྔ་པ་དེ་དག་ལས་འབྲས་བུ་གྲུབ་པ་རྟགས་དང་བཅས་པ་བསྟན་པ་ནི།

ངེས་པར་རྟག་ཏུ་གོ་འཕང་གནས་ཞེས་བྱ་བ་ལ་སོགས་པ་གསུངས་ཏེ། འདི་ལ་གཉིས་ལས་འབྲས་བུ་དངོས་ཆོས་ཀྱི་སྐུའི་མཚན་ཉིད་བསྟན་པ་ནི་རྐང་པ་དྲུག་གོ །དེ་རྟགས་བརྒྱད་ཀྱི་རིམ་པ་ལས་གྲུབ་པར་བསྟན་པ་ནི། དང་པོ་མཚན་མ་ཞེས་བྱ་བ་ལ་སོགས་པ་ཤློ་ཀ་བཞི་གསུངས་ཏེ། ཚིག་གི་དོན་གོ་སླའོ

༑ ༑ རྟགས་འདི་རྣམས་ལ་སློབ་དཔོན་ཨིནྡྲཱ་བྷུ་ཏིས་དང་པོས་ནི་དམྱལ་བའི་གནས་སྦྱངས། གཉིས་པས་ཡི་དྭགས། གསུམ་པས་དུད་འགྲོ། །བཞི་པས་འདོད་ཁམས ༑ ལྔ་པས་གཟུགས་ཞེས་བྱ་བར་གསུངས་སོ། །དེ་ལྟར་མཉམ་པར་བཞག་པའི་དུས་ཀྱི་དག་པ་གསུམ་བསྟན་ནས། རྗེས་སྤྱོད་ཀྱི་དག་པ་གསུམ་བསྟན་པའི་ཕྱིར་རྡོ་རྗེ་སེམས་དཔའ་ཞེས་བྱ་བ་ལ་སོགས་པ་གསུངས་སོ། །དེ་ལ་མཉམ་གཞག་གི་དུས་ཀྱི་དག་པ་གསུམ་བསྒོམས་ལ། དེ་ནས་རྗེས་སྤྱོད་ལ་འདི་ལྟར་སྤྱད་པ་གཞུག་པར་བྱ་ཞེས་བྱ་བའི་དོན་ཏོ། །དེ་ལ་སྤྱིར་དག་པ་ཞེས་བྱ་བ་ནི་དེའི་ངོ་བོ་ཉིད་ཡིན་པ་ལ་དག་པར་བཞག་སྟེ། དཔེར་ན་དེ་བཞིན་ཉིད་ཀྱི་དག་པ་ལྟ་བུའོ། ། དྲི་མ་ཞིག་དག་པ་ལ་དག་པར་བཞག་སྟེ། ཐ་མལ་པ་སྦྱངས་པ་ལྟ་བུའོ། །དེའི་མཚོན་བྱེད་ལ་དག་པར་བཞག་སྟེ། ཕྱག་ནི་དག་པ་སྟོང་པ་ཉིད་ལྟ་བུའོ། །དེའང་འདིར་དག་པ་དགུར་ཤེས་པར་བྱ་སྟེ། རྒྱུའི་རྒྱུད་ཀྱི་དག་པ་གསུམ། །ཐབས་ཀྱི་རྒྱུད་ཀྱི་གསུམ། །འབྲས་བུའི་རྒྱུད་ཀྱི་གསུམ་མོ། །དང་པོ་ནི་ཆོས་ཐམས་ཅད་ཀྱི་དེ་བཞིན་ཉིད་དེ་ལྟ་བུ་ཡིན་པ་ནི་དེ་བཞིན་ཉིད་ཀྱི་དག་པ། ལུས་ཞལ་ཕྱག་གི་རྣམ་པར་གྲུབ་པ་ནི་ལྷ་སོ་སོའི་དག་པ། ཅིར་སྣང་ཐམས་ཅད་རང་གི་སེམས་ལས་མ་གཏོགས་པའི་སྣང་བ་མེད་པ་ནི་རང་རིག་པའི་དག་པའོ། །ལམ་གྱི་དག་པ་གསུམ་ནི་རྟོགས་པའི་ལྟ་བ་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ། རྫོགས་རིམ་རང་རིག་པའི་དག་པའོ། །འབྲས་བུའི་རྒྱུད་ཀྱི་དག་པ་གསུམ་ནི། ཆོས་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། ངོ་བོ་ཉིད་ཀྱི་སྐུ་རང་རིག་པའི་དག་པའོ། །དེ་ལྟར་དགུའོ། །གལ་ཏེ་ལམ་གྱི་དག་པ་གསུམ་དང་མཉམ་གཞག་གི་དག་པ་ལ་ཁྱད་མེད་དོ་སྙམ་ན། བདེན་མོད། རྗེས་སྤྱོད་ཀྱི་དག་པ་ཞེས་བྱ་བ་ནི། དེ་ལྟར་དག་པ་དགུ་པོ་ཐམས་ཅད་ལམ་གྱི་དག་པའི་སྟེང་དུ་དྲིལ་ནས། དཔེར་ན་ལམ་བསྐྱེད་རིམ་ལྟ་བུས་ཀྱང་སྦྱང་གཞི་ནི་འདི་ལྟར་སྦྱོང༌།

འབྲས་བུ་ཐོབ་བྱ་ནི་འདི་ལྟར་ཐོབ། རྟོགས་དོན་ནི་འདི་ལྟར་རྟོགས་ཞེས་ལྷག་མཐོང་གི་དོན་ལ་བསྐྱེད་པ་ལ་རྗེས་སྤྱོད་ཀྱི་དག་པ་ཞེས་བྱའོ། །སྤྱིའི་དོན་ཏོ། །གཞུང་ལ་བརྒྱད་དེ། མཉན་པར་གདམས་པ་དང༌། དེ་བཞིན་ཉིད་ཀྱི་དག་པ་དང༌། ལྷའི་དག་པ་མདོར་བསྟན་པ་དང༌། དག་པ་དགོས་པའི་འཐད་པ་མདོར་བསྟན་པ་དང༌། རང་རིག་པའི་དག་པ་མཆོག་ཏུ་བསྟན་པ་དང༌། དག་པ་དགོས་པའི་འཐད་པ་རྒྱས་པར་བཤད་པ་དང༌། ལྷའི་དག་པ་རྒྱས་པར་བཤད་པ་དང་ ༑ མ་དག་པའི་སྐྱོན་དང་དག་པའི་ཕན་ཡོན་བསྟན་པའོ། །དང་པོ་ནི་རྡོ་རྗེ་སེམས་དཔའ་ཞེས་བྱ་བ་རྐང་པ་གཉིས་སོ། །གཉིས་པ་ནི་ངེས་པར་ཞེས་བྱ་བ་རྐང་པ་གཉིས་སོ། །གསུམ་པ་ནི་ཕྱི་ནས་ཞེས་བྱ་བ་རྐང་པ་གཉིས་སོ། །བཞི་པ་ལུས་ཅན་རྣམས་ཀྱི་ཞེས་བྱ་བ་ཤློ་ཀ་གཅིག་སྟེ། འདི་ལྟར་མ་དག་པ་ཞིག་དག་པར་བྱ་བར་མི་ནུས་ཏེ། སོལ་བ་ནག་པོ་བདར་ཡང་དཀར་པོ་མི་འགྱུར་རོ་ཞེས་བྱ་བའི་སྐྱོན་སྤང་བ་ནི་རང་བཞིན་གྱིས་དག་པར་སྟོན་པ་རྐང་པ་གསུམ་མོ། །འོ་ན་དག་ན་དག་པ་དོན་མེད་དོ་ཞེས་བྱ་བའི་སྐྱོན་སྤོང་བ་རྐང་པ་གཅིག་གོ །ལྔ་པ་ནི་རང་རིག་པ་རྐང་པ་གཉིས་སོ། །དྲུག་པ་གོང་དུ་བསྟན་པའི་དག་པ་དགོས་པའི་འཐད་པ་རྒྱས་པར་བཤད་པ་ནི་ཡུལ་གྱི་དངོས་པོ་ཞེས་བྱ་བ་ལ་སོགས་པའོ། ། བདུན་པ་ལྷ་སོ་སོའི་དག་པ་དངོས་རྒྱས་པར་བཤད་པ་ནི། གཟུགས་ནི་སངས་རྒྱས་ཞེས་བྱ་བ་ལ་སོགས་པའོ། །བརྒྱད་པ་ནི་འདི་ལྟར་ཞེས་བྱ་བ་ལ་སོགས་ པ་སྟེ། མ་དག་ན་སྲིད་པར་འགྱུར་ཏེ། དངོས་པོ་བདེན་པར་འཛིན་པ་ལས་ཚུལ་བཞིན་མ་ཡིན་པའི་ཡིད་ལ་བྱེད་པ་ལ་སོགས་པ་ལས་རིམ་གྱིས་སྲིད་པར་སྐྱེ་ བར་འགྱུར། དག་པར་བྱས་ན་རྒྱུ་མངོན་ཞེན་མ་སྐྱེས་པས་འབྲས་བུ་ལས་རྒྱུ་འབྲས་འགོགས་པས་མྱ་ངན་ལས་འདས་པ་འཐོབ་ཅེས་བྱ་བའི་དོན་ཏོ། །རྣམ་པར་དག་པ་ནི་མཉམ་རྗེས་གཉིས་སུའོ། །ལྔ་པའི་རབ་ཏུ་བྱེད་པ་གཉིས་པའི་བཤད་པའོ།། །།དེ་ལྟར་རང་བྱིན་གྱིས་བརླབ་པ་བསྒོམས་པས་དྲོད་ཐོབ་པར་འགྱུར་པའི་རྣལ་འབྱོར་པ་རྣམས་ཀྱི་སྤྱོད་པས་ནི་མི་རྟོག་པའི་ཏིང་ངེ་འཛིན་གོང་ནས་གོང་དུ་བསྐྱེད་དོ་ཞེས་བྱ་བ་འདིས་བསྟན་པའི་ཕྱིར།

།དེ་ནས་སྤྱོད་པས་ཞེས་བྱ་བ་ལ་སོགས་པ་རབ་ཏུ་བྱེད་པ་གཉིས་གསུངས་སོ། །དེ་ལ་རབ་ཏུ་བྱེད་པ་འདི་གཉིས་ཀྱི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་གང་གི་བཤད་པའི་རྒྱུད་དུ་འགྱུར་བ་ཡིན་ན། དེ་ལ་བརྗོད་པར་བྱ་བའི་དོན་ནི་ཐབས་གཉིས་ལ་བརྟེན་པའི་སྦས་པ་སྟེ། སྦས་པའི་ཡེ་ཤེས་གསལ་བར་བྱེད་པའི་ཕྱིར་རོ། །རྗོད་བྱེད་ཀྱི་སྒྲ་ནི་སྐབས་ཀྱི་སྟོབས་ཀྱིས་གསུམ་ཀ་འཇུག་གོ །མངོན་པར་རྟོགས་པ་ནི་ཐབས་ཀྱི་རྒྱུད། དེ་ལས་ཀྱང་མཆོག་གི་མངོན་པར་རྟོགས་པ། དེ་ལ་ལྔ་ལས་རིམ་པ་གཉིས་ལ་གནས་པས་དྲོད་ཐོབ་ནས་སྤྱོད་པ་སྤྱད་པ་ཞེས་བྱ་བ་བཞི་དང་འབྲེལ་ལོ། །དེ་ལ་སྤྱིར་སྤྱོད་པ་ལ་རྣམ་པར་བཞག་པ་དྲུག་གིས་ཤེས་པར་བྱ་སྟེ། སྤྱོད་པ་བྱེད་པའི་གང་ཟག་དང༌། སྤྱོད་པ་རང་གི་ངོ་བོ་དང༌། སྤྱོད་པའི་རབ་ཏུ་དབྱེ་བ་དང༌། སོ་སོའི་མཚན་ཉིད་དང་ ༑ སྤྱོད་པ་གཉིས་ཀྱི་དགོས་པ་དང༌། སྤྱོད་པ་སྤྱད་པའི་དུས་དང་བསྒྲུབ་པའི་རིམ་པ་དང་བཅས་པའོ། །དང་པོ་ནི་སྤྱིར་མཆོག་གི་དངོས་གྲུབ་ཁོ་ན་འདོད་པ་དང་ ༑ སེམས་ཉམས་ཀྱི་དྲོད་སྐྱེད་པ་དང༌། ཁྱད་པར་དུ་སྤྱོད་པ་ལ་བརྟེན་ཏེ་འགྲུབ་པར་འདོད་པ་ཞེས་བྱ་བ་ཡིན་ཏེ། ཅུང་ཟད་དྲོད་ནི་ཐོབ་པ་ན། །གལ་ཏེ་སྤྱོད་པ་བྱེད་འདོད་པས། །གལ་ཏེ་འགྲུབ་འགྱུར་འདོད་ཡོད་ན། །འདིས་ནི་སྤྱོད་པ་སྤྱད་པ་ཉིད། །ཅེས་བཤད་དོ། །གཉིས་པ་སྤྱོད་པ་ཞེས་བྱ་བ་རང་གི་ངོ་བོ་ནི། ནང་དུ་དེ་ཁོ་ན་ཉིད་ཀྱི་རྟོགས་པ་དང་ལྡན་ནས་ཕྱི་རོལ་དུ་ལུས་ངག་གཡོ་ཞིང་རྒྱུ་བའི་ཁྱད་པར་ཞེས་བྱ་བ་ཡིན་ཏེ། འཇིག་རྟེན་པའི་སྤྱོད་པ་ནས་བསྐྱེད་རིམ་གྱི་བར་གྱིས་སྤྱོད་པ་ལས་ཁྱད་པར་དུ་གྱུར་པ་ཡིན་ནོ། །མདོར་ན་རྫོགས་པའི་རིམ་པ་ལ་བརྟན་པ་ཆེར་ཐོབ་པའི་དམ་ཚིག་ཡིན་ཏེ། དམ་ཚིག་སངས་རྒྱས་མཛད་པ་གང་ ༑ ༑ ཞེས་འཆད་པར་འགྱུར་རོ། །གསུམ་པ་སྤྱོད་པ་དེ་ལ་དབྱེ་ན་གཉིས་ཏེ།

ཨ་ཝ་དྷཱུ་ཏཱིའི་སྤྱོད་པ་དང༌། ཕྱོགས་ལས་རྣམ་རྒྱལ་གྱི་སྤྱོད་པ་ཞེས་ཀྱང་བྱ། ཀུན་འདར་གྱི་སྤྱོད་པ་དང༌། ཀུན་ཏུ་བཟང་པོའི་སྤྱོད་པ་ཞེས་ཀྱང་བྱ། རྒྱལ་བུ་གཞོན་ནུའི་སྤྱོད་པ་དང༌། རྒྱལ་ཚབ་ཆེན་པོའི་སྤྱོད་པ་ཞེས་ཀྱང་བྱ་སྟེ། དེ་ལྟར་གཉིས་སུ་འདི་ཉིད་ལས། །དཔལ་ལྡན་རྡོ་རྗེ་སེམས་དཔའ་ལས། །ཨ་ཝ་དྷཱུ་ཏཱིའི་སྤྱོད་པ་གསུངས ༑ ༑ ཞེས་གསུངས་ནས། ཡང་ནི་ཕྱོགས་ལས་རྣམ་རྒྱལ་བརྩམ་ཞེས་བྱ་བ་ལ་སོགས་པ་གསུངས་པས་ཤེས་སོ། །བཞི་པ་སྤྱོད་པ་སོ་སོའི་མཚན་ཉིད་ནི། བཟའ་བྱ་དང་བཟའ་བྱ་མ་ཡིན་པ་གཉིས་མེད་ཅེས་བྱ་བ་ལ་སོགས་པ་གཉིས་སྤངས་པས་ན་གཉིས་སྤངས་ཞེས་བྱ་ལ། དེ་ཉིད་ལ་འཇིག་རྟེན་པ་ཐམས་ཅད་སྐྲག་པར་བྱེད་པས་ཀུན་འདར་ཞེས་བྱ། སྨྱོན་པ་དང་འདྲ་བས་སྨྱོན་པའི་བརྟུལ་ཞུགས་ཞེས་བྱ། རྒྱལ་བུ་གཞོན་ལྟར་ཅི་ཐོད་ཐོད་བྱེད་པས་རྒྱལ་བུ་གཞོན་ནུའི་སྤྱོད་པ་ཞེས་བྱའོ། །སྤྱོད་པ་གཉིས་པ་ནི་རྣལ་འབྱོར་པའི་རྟགས་བཟུང་ནས་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བས་ཕྱོགས་ལས་རྣམ་པར་རྒྱལ་བ་ཞེས་བྱ། ཀུན་ཏུ་བཟང་པོར་རྟོགས་པས་ཀུན་ཏུ་བཟང་ཞེས་བྱ། རྒྱལ་ས་ ( ¡¶ ལུ ¡· པ་ ) ཟིན་པ་དང་འདྲ་བས་རྒྱལ་ཚབ་ཆེན་པོའི་སྤྱོད་པ་ཞེས་བྱའོ། །རིག་མའི་གྲོགས་ལ་བརྟེན་པས་རིག་པའི་བརྟུལ་ཞུགས་ཞེས་བྱའོ། །ལྔ་པ་སྤྱོད་པ་དེའི་དགོས་པ་ནི་བཞི་སྟེ། རང་གི་རྟོགས་པ་བརྟན་ནམ་གཡོ་བརྟག་པའི་དགོས་པ་དང་ ༑ མཚན་མ་དང་རྣམ་རྟོག་སྤང་བའི་དགོས་པ་དང༌། ཕྱི་ནང་གི་ཡུལ་དང་གྲོགས་དབང་དུ་བྱ་བའི་དགོས་པ་དང༌། སེམས་ཅན་རྗེས་སུ་གཟུང་བའི་དགོས་པའོ ༑ ༑ དང་པོ་ནི་ཧེ་བཛྲ་ལས་གསུངས་པ། ཡིད་ནི་བརྟན་ནམ་གཡོ་འམ་ཅི། ། རང་གི་སེམས་ནི་སོ་སོར་བརྟག །ཅེས་གསུངས་ཏེ། འདི་ནི་སྤྱོད་པ་དང་པོའི་དགོས་པའོ། །གཉིས་པ་ནི་འདི་ཉིད་ལས། དེ་བས་རྟོག་པའི་དྲ་གཞོམ་ཕྱིར། ། ཞེས་གསུངས་ཏེ། འདི་ནི་སྤྱོད་པ་གཉི་གའི་དགོས་པའོ། །གསུམ་པ་ནི། བསྒྲུབ་པར་གྲགས་པ་མ་ལུས་པ།

།ཀུན་བཟང་མཚུངས་པ་མེད་ལས་འགྲུབ། །ཅེས་བྱ་བ་དང་ ༑ བཞི་པ་ནི། སེམས་ཅན་རྗེས་སུ་གཟུང་བའི་རྒྱུར། །བློ་ལྡན་ཆེན་པོས་རྒྱུ་བར་བྱ། །ཞེས་གསུངས་ཏེ། གཉིས་པོ་འདི་ནི་སྤྱོད་པ་ཕྱི་མའི་དགོས་པའོ། །དྲུག་པ་དུས་དང་བསྒྲུབ་པའི་རིམ་པ་ནི། སྤྱིར་དྲོད་ཐོབ་ནས་སྤྱོད་པ་སྤྱད་ཀྱི་དེའི་གོང་དུ་མི་སྤྱོད་དོ། །དེ་ལ་དྲོད་ནི་སེམས་ཉམས་ཀྱི་དྲོད་བརྟགས་ཏེ། དེ་ལ་དྲོད་གསུམ་མོ ༑ ༑ དྲོད་ཆུང་ངུ་འཇིག་རྟེན་གྱི་ཆོས་བརྒྱད་ཀྱི་མགོ་སྙོམས་པ། འབྲིང་དེའི་སྟེང་དུ་ཚར་གཅད་རྗེས་གཟུང་གང་རུང་ཞིག་ནུས་པ། ཆེན་པོ་གཉིས་ནུས་པའོ། །དེ་ལྟར་དྲོད་གསུམ་ལས་སྒྲུབ་པའི་རིམ་པ་ནི་འདི་ཡིན་ཏེ། དང་པོར་བླ་མ་ལས་ལུང་ཐོབ་ནས། ཐམས་ཅད་རྩྭ་དང་འདྲ་བར་བོར་ཏེ་རིམ་པ་གཉིས་ཀྱི་དོན་བསྒོམ་ཞིང་ ༑ ༑ ལས་དང་པོ་པའི་དམ་ཚིག་དང་སྡོམ་པ་ལ་བསླབ་པར་བྱའོ། །དེས་རིམ་པ་གཉིས་ཟུང་དུ་མ་ ( ¡¶ ལུ ¡· - མ་ ) ཆུད་ན་སྟོབས་ཀྱི་བསྒྲུབ་པ་བྱའོ། །སེམས་ཀྱི་མཐུ་རྙེད་ནས་རོལ་པ་དང་བཅས་པས་ཟླ་བ་ཕྱེད་དུ་བརྟུན་ ( ¡¶ ལུ ¡· བརྟན་ ) པར་བྱའོ། །དེ་ནས་གསང་བའི་སྤྱོད་པས་ཉམས་སད་ཅིང་བསྒྲུབ་པར་བྱའོ། །དེ་བརྟན་ན་དྲོད་ཆུང་ངུ་སྟེ་དེའི་ཚེ་སྨྱོན་པའི་བརྟུལ་ཞུགས་བྱའོ། །དྲོད་འབྲིང་ཐོབ་ནས་ཨ་ཝ་དྷཱུ་ཏཱི་ནི་འཇིག་རྟེན་པའི་མངོན་དུ་སྤྱད་ན། ཀུན་བཟང་གསང་སྟེ་བསྒྲུབ་པ་ཟླ་བ་གཅིག་ཏུ་སྤྱད་པས་ལུང་བསྟན་པ་འབྱུང་ངོ༌། །ལུང་བསྟན་པའི་ཕྱག་རྒྱ་ལ་བརྟེན་ཏེ་ཕྱོགས་ལས་རྣམ་པར་རྒྱལ་བས་ཟླ་བ་གཅིག་སྤྱད་དོ། །དེའི་རྗེས་ལ་ཞག་བདུན་ཉེ་བའི་རྒྱུ་བསྒྲུབས་པས་འབྲས་བུ་འགྲུབ་པར་འགྱུར་རོ་ཞེས་བྱ་བ་ནི་མངོན་པར་རྟོགས་པའི་རིམ་པའོ། །རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། ཧེ་བཛྲའི་དང་པོའི་ལེའུ་དྲུག་པ་དང༌། ཕྱི་མའི་གཉིས་པ་དང༌། གསུམ་པ་ལས་སྤྱོད་པ་གསུངས་པ་དེ་དག་མི་གསལ་བ་གསལ་བར་བྱེད། མ་ཚང་བ་ཁ་སྐོང་བར་བྱེད་པས་བཤད་པའི་རྒྱུད་ཡིན་ཏེ།

དེའང་སྤྱོད་པ་བྱེད་པའི་རྟེན་གྱི་གང་ཟག་གསལ་བར་བཤད། སྤྱོད་པའི་ཆེ་བའམ་དགོས་པ་འཁོར་བའི་རྒྱ་མཚོ་ལས་སྒྲོལ་བར་བྱེད་པའི་ཐབས་ལ་སོགས་པའི་ཚུལ་གྱིས་གསལ་བར་བཤད། སྤྱོད་པའི་རབ་ཏུ་དབྱེ་བ་ཀུན་འདར་ལ་སོགས་པའི་མིང་གི་རྣམ་གྲངས་དང་བཅས་ཏེ་མ་ཚང་བ་ཁ་བསྐངས་ཏེ་བཤད། སྤྱོད་པའི་ངོ་བོའམ་མཚན་ཉིད་ལ་བརྟན་པ་ཐོབ་པའི་དམ་ཚིག་ཡིན་ནོ་ཞེས་བསྟན་ཏེ། སེམས་ཀྱི་ཁྱད་པར་དང་ལུས་ངག་གི་ཁྱད་པར་ལ་སོགས་པའི་ཚུལ་གྱིས་རབ་ཏུ་གསལ་བར་བཤད་དེ། དེའང་གནས་ཀྱི་ཁྱད་པར། དུས་ཀྱི་ཁྱད་པར། སྣོད་ཀྱི་ཁྱད་པར། གོས་ཀྱི་ཁྱད་པར། རྒྱན་གྱི་ཁྱད་པར། བསམ་པའི་ཁྱད་པར། བཟའ་བའི་ཁྱད་པར་ཞེས་བྱ་བ་ལ་སོགས་པའི་ཚུལ་ གྱིས་བཤད་དོ། །ཡང་གྲོགས་ཀྱི་ཁྱད་པར་ཡང་དེ་མཉེས་པར་བྱ་བ་ལ་སོགས་པའི་ཚུལ་གྱིས་རྒྱས་པར་བཤད་དོ། །དེ་ལྟར་ཧེ་བཛྲ་ ( ¡¶ ལུ ¡· + དུ་ ) མ་ཟད་དེ་འདུས་པ་ལ་སོགས་པའི་རྣལ་འབྱོར་བླ་ན་མེད་པའི་རྒྱུད་མཐའ་དག་གི་སྤྱོད་པ་འདིས་སྟོན་པར་བྱེད་དེ། གང་ཞིག་རྒྱུད་དུ་མ་གསུངས་པ་རྣམས་སུ་འདིས་ཁ་བསྐངས་ལ ༑ གསུངས་པ་རྣམས་སུ་མི་གསལ་བ་གསལ་བར་བྱེད་པས་བཤད་པའི་རྒྱུད་ དེ ༑ བླ་མེད་ཀྱི་རྒྱུད་ལ་སྤྱོད་པ་དགོས་ལ་དེ་ལ་འདི་ལས་གསལ་བའི་རྒྱུད་གཞན་མི་བཞུགས་སོ། །དེས་ན། ཀུན་གྱི་བཤད་པའི་རྒྱུད་ཡིན་ནོ། །ཞེས་བྱ་བའི་དོན་ཏོ ༑༑ ༑༑ གཞུང་གི་དོན་ལ་གཉིས་ཏེ། རབ་ཏུ་བྱེད་པ་གསུམ་པས་སྤྱོད་པ་བྱེད་པའི་བསམ་པའི་ཁྱད་པར་བསྟན་པའི་སྒོ་ནས་སྤྱོད་པའི་མཚན་ཉིད་མདོར་བསྟན་པ་དང་ ༑ རབ་ཏུ་བྱེད་པ་བཞི་པས་སྤྱོད་པ་སྒྲུབ་པའི་རིམ་པ་བསྟན་པའི་སྒོ་ནས་གཙོར་སྤྱོད་པའི་ལུས་ངག་གི་ཀུན་དུ་སྤྱོད་པ་ཉིད་རྒྱས་པར་བཤད་པའོ། །དང་པོ་ལ་གཉིས་ཏེ། དགོས་པ་ཁྱད་པར་ཅན་དང་ལྡན་པའི་སྒོ་ནས་བཤད་པར་དམ་བཅའ་བ་དང༌། དོན་དངོས་སོ། །དང་པོ་ནི་དེ་ནས་ཞེས་བྱ་བ་ལ་སོགས་པ་ཤློ་ཀ་གཉིས་དང་རྐང་པ་གཅིག་སྟེ། འདི་ལའང་བཞི་སྟེ། དང་པོ་རྐང་པ་གཉིས་ཀྱིས་ནི་དགོས་པ་དང་ལྡན་པའི་བཤད་པར་དམ་བཅའ་བ་དངོས་སོ།

།དེ་ལྟར་སྤྱོད་པས་རྟོག་པ་འཇིག་པར་བྱེད་པ་ཉིད་ཅིའི་ཕྱིར་ཞེ་ན། ཆོས་ཐམས་ཅད་མཉམ་པ་ཉིད་དུ་རྟོགས་པ་ལ་དེ་ཁོ་ན་ཉིད་ཀྱི་སྤྱོད་པ་ལས་གཞན་གོང་ན་མེད་པའི་ཕྱིར་ཏེ། འདིས་གཉིས་སྤངས་སུ་བྱེད་པའི་ཕྱིར་རོ། །དེ་ཇི་ལྟར་གཉིས་སྤངས་བྱེད་སྙམ་པ་ལ། སྤྱོད་པ་དངོས་ནི་གང་ཞིག་སྤང་ནི་དེ་ཉིད་ལས་ཏེ། ནང་དུ་དེ་ཁོ་ན་ཉིད་ཀྱི་རྟོགས་པ་དང་ལྡན་ཞིང་ཕྱི་རོལ་དུ་ཡན་ལག་མེད་པ་སྟེ་འཛིན་མེད་དུ་སྤྱོད་ལ། དེ་ཉིད་སྙིང་པོ་དོན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཕྱིར་རོ། །དེ་ལྟར་སྤྱོད་པའི་གང་ཟག་དེ་སུ་ཡིན་ན། རྫོགས་པའི་བྱང་ཆུབ་རྣམས་གནས་པའི་རྒྱལ་བའི་སྲས་ཞེས་བྱ་བ་འདིས་བསྟན་ཏོ། །དོན་དངོས་ལ་གཉིས་ཏེ། ཕན་ཡོན་བསྟན་པའི་སྒོ་ནས་སྤྱོད་པ་བྱ་བར་གདམས་པ་དང༌། སྤྱོད་པ་ཇི་ལྟར་སྤྱོད་པའི་ཚུལ་དངོས་སོ། །སྔ་མ་ལ་ལྔ་སྟེ། འཁོར་བའི་རྒྱ་མཚོ་ལས་སེམས་ཀྱི་ནོར་བུ་བླང་པའི་ཐབས་ཡིན་པ་དང་ ༑ བདེ་ཆེན་གྱི་དངོས་གྲུབ་ཀྱི་ལམ་འདི་ཁོ་ན་ཡིན་པ་དང༌། དེས་ན་འགྲོ་བར་འདཽད་པས་བསྟེན་པར་གདམས་པ་དང༌། འཇིག་རྟེན་པ་ཐམས་ཅད་ཀྱིས་མཆོད་པར་འགྱུར་བ་དང༌། སྡིག་པ་དང་བྲལ་ཞིང་ལམ་མྱུར་བ་ཡིན་པར་བསྟན་པའོ། ། དང་པོ་ནི་སྐྱེ་བའི་རྒྱ་མཚོ་ཞེས་ཤློ་ཀ་གཉིས་ཀྱིས་བསྟན་ཏེ། དཔེར་ན་རྒྱ་མཚོ་ལས་ཚོང་པས་ནོར་བུ་ལེན་པ་དང་འདྲ་བར་འཁོར་བའི་རྒྱ་མཚོ་ལས་རང་གི་སེམས་ཀྱི་ནོར་བུ་ཐབས་འདིས་བླང་ཞེས་བྱ་བའི་དོན་ཏོ། །གཉིས་པ་ནི་རྡོ་རྗེ་འཛིན་པ་ཞེས་ཤློ་ཀ་གཅིག་སྟེ། རྟོག་པ་སྤོང་ཞིང་ཡོན་ཏན་ཐོབ་བྱེད་ཀྱི་ཐབས་འདི་ཁོ་ན་མཆོག་ཅེས་བྱ་བའི་ ¡Ã དོན་ཏོ ( ¡¶ ལུ ¡· ཐབས་སོ ) ། །གསུམ་པ་དེས་ན་ལམ་འདི་བསྟེན་པར་གདམས་པ་ནི་མཁས་མཆོག་ཅེས་བྱ་བ་རྐང་པ་གཉིས་སོ། །བཞི་པ་ནི་ལྷའི་དགྲ་ཞེས་བྱ་བ་ལ་སོགས་པ་སྟེ། འདིས་གྲོལ་བ་ཐོབ་ལ་དེས་ན་ཐབས་ཀྱིས་མཆོད་པར་འགྱུར་ཞེས་བྱ་བའི་དོན་ཏོ། །ལྔ་པ་ནི་སྡིག་པ་འཇིག་བྱེད་ཅེས་བྱ་བ་རྐང་པ་གསུམ་གྱིས་བསྟན་ཏོ།

།སྤྱོད་པ་དངོས་ལ་གཉིས་ཏེ། མདོར་བསྟན་པ་དང་ ༑ རྒྱས་པར་བཤད་པའོ། །དང་པོ་ལ་གཉིས་ཏེ། ཨ་ཝ་དྷཱུ་ཏཱིའི་སྤྱོད་པ་བསྟན་པ་དང༌། ཀུན་བཟང་བསྟན་པའོ། །དང་པོ་ལ་བཞི་སྟེ། གང་གིས་སུའི་དོན་དུ་ཅི་གསུང་པ་དང༌། གསུངས་པ་དེ་ཇི་ལྟར་སྤྱད་པ་དང༌། དེ་ལས་འབྲས་བུ་འབྱུང་བའི་ཚུལ་དང༌། དུས་ནམ་ཇི་ལྟར་སྤྱད་པའོ། །དང་པོ་ནི་དཔལ་ལྡན་ཞེས་རྐང་པ་གསུམ་གྱི་རིམ་པ་བཞིན། གང་གི་སུའི་དོན་དུ་ཅི་གསུངས་པ་སྟོན་ཏེ། སུའི་དོན་ཡིན་འགྲོ་བ་སྟེ། དྲོད་ཆུང་ངུ་ཐོབ་པའི་རྣལ་འབྱོར་པའོ། ཕན་པ་ནི་དེའི་རྟོགས་པ་བརྟན་གཡོ་བརྟག་པའི་ཕྱིར་རོ། །ཅི་གསུངས་ན་ཨ་ཝ་དྷཱུ་ཏཱི་སྟེ། གཉིས་སྤངས་སམ་ཀུན་འདར་ཞེས་བྱ་བ་གཉི་གར་བཤད་དུ་རུང་ངོ༌། །དེ་ཇི་ལྟར་སྤྱད་ན་དེ་ལྟར་མཆོག་ཏུ་ཞེས་རྐང་པ་བཞིའོ། །དེ་ལས་འབྲས་བུ་ནི་རྒྱུ་མཐུན་འབྲས་བུ་སྟེ། རྒྱུ་རྟོག་མེད་དུ་སྤྱད་པས་འབྲས་བུ་རྟོག་པ་ལ་གྲོལ་བ་ཐོབ་ཅེས་བྱ་བའི་དོན་ཏོ། །དེ་དང་པོར་ནམ་གྱི་དུས་སུ་སྤྱད་ན། བསྒོམ་པ་ནུབ་པ་སྟེ་དེ་ནི་བདག་གི་རྟོགས་པ་འདི་བརྟན་པར་འགྱུར་རོ་སྙམ་པའི་དུས་སུ་བསྡུས་ལ་སྟེ། བསམ་གཏན་བཤོལ་ལ་མཚན་མོ་ཕྱིར་བྱུང་ལ་བྱིས་པ་ལྟར་ཅི་ཐོད་ཐོད་སྤྱད་དེ་དེས་རྟོགས་པ་མི་བརྟན་ན་སླར་ཡང་བསྒོམས་ལ། བརྟན་ན་གསང་སྤྱོད་ཉིད་བྱ་ཞེས་བྱ་བའི་དོན་ཏོ། ། ཀུན་བཟང་མདོར་བསྟན་པ་ནི་སྣ་ཚོགས་འདུལ་བའི་ཞེས་བྱ་བ་ལ་སོགས་པ་ཤློ་ཀ་

¡Ã གཉིས་ཏེ ( ¡¶ ལུ ¡· བཞི་སྟེ ) ། དྲོད་འབྲིང་དང་ཆེན་པོ་ཐོབ་ནས་རྣལ་འབྱོར་པའི་རྟགས་གཟུང་བའི་སྤྱོད་པ་བྱ་བ་ཞེས་བྱ་བའི་དོན་ཏོ། །རྒྱས་པར་བཤད་པ་ལ་ལྔ་སྟེ ༑ སྤྱོད་པའི་སྔོན་དུ་བྱ་བ་ཇི་ལྟར་བྱས་ལ་སྤྱོད་པ་བྱ་བར་བསྟན་པ་དང༌། སྤྱོད་པའི་བསམ་པའི་སྒོ་ནས་ཀུན་བཟང་གི་སྤྱོད་པ་རྒྱས་པར་བཤད་པ་དང༌། སྤྱོད་པ་ལ་གནས་པའི་བསྲུང་བའི་དམ་ཚིག་དང༌། བཟའ་བ་དང་བསྟེན་པའི་དམ་ཚིག་གི་སྒོ་ནས་ཀུན་འདར་གཙོར་བཤད་པ་དང༌། དམ་ཚིག་གཞུང་བསྡུས་ཏེ་བསྟན་ པའོ ༑ ༑ དང་པོ་ནི་དཔལ་ལྡན་ཞེས་པ་ཤློ་ཀ་གཅིག་སྟེ། བདག་སྤྱོད་པ་ལ་འགྲོ་བའི་དུས་སུ་དངོས་སུ་བླ་མ་བཞུགས་ན་དེ་ལ་ཕྱག་བཙལ་ཏེ་འགྲོ། མི་བཞུགས་ན་ལྷ་དང་བླ་མ་སྤྱན་དྲངས་ཏེ། དེ་ལ་ཕྱག་བཙལ་ལ་དེ་ནས་བདུན་པོ་རྣམ་པར་དག་པ་གཞན་དང་ཚད་མེད་པ་དང་སྟོང་པར་བསྒོམས་ལ། དེ་ནས་བསྐྱེད་རྫོགས་ཟུང་འཇུག་གི་ལྷར་བསྐྱེད་ལ་སྤྱད་ཅེས་བྱ་བའི་དོན་ཏོ། །གཉིས་པ་བསམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི་ད་ནས་ཞེས་བྱ་བར་རྐང་པ་དྲུག་སྟེ་གོ་སླའོ། །རྒྱས་པར་བཤད་པ་ལ་དྲུག་སྟེ། ཡང་དག་པའི་ལྟ་བ་གནས་པར་བྱ་བ་དང༌། བསམ་གཏན་གྱི་སྒྲིབ་པ་དང་བྲལ་བར་བྱ་བ་དང༌། འཇིག་རྟེན་གྱི་སྦྱོར་བ་ལས་ཕྱིར་ཕྱོགས་པར་བྱ་བ་དང༌། སྟོང་པ་དང་སྙིང་རྗེ་ཟུང་འཇུག་ལ་གནས་པར་བྱ་བ་དང༌། བསམ་པ་ཁྱད་པར་ཅན་གྱིས་སྤྱད་ན་ཚེ་འདི་ཉིད་ལ་འགྲུབ་པར་བསྟན་པ་དང༌། བསམ་པ་ཁྱད་པར་ཅན་ལ་གནས་ཏེ་ཐམས་ཅད་ལ་ལོངས་སྤྱོད་པར་གདམས་པའོ། །དང་པོ་ནི་ཡང་དག་ལྟ་བ་ཞེས་བྱ་བ་རྐང་པ་དྲུག་སྟེ། དེ་ལ་འཇིག་རྟེན་པའི་ཡང་དག་པའི་ལྟ་བ་ནི་ལས་རྒྱུ་འབྲས་ལ་ཡིད་ཆེས་པ་ཡིན་ལ། འཇིག་རྟེན་ལས་འདས་པའི་ཡང་དག་པའི་ལྟ་བ་ནི་བདེན་པ་གཉིས་ལ་གནས་པ་སྟེ། དེ་ལ་དོན་དམ་པར་གང་དུའང་མི་འཛིན་པ་ནི་བརྟན་པའི་སེམས་ནི་ཞེས་བྱ་བ་རྐང་པ་གཅིག་གོ །ཀུན་རྫོབ་སྒྱུ་མ་ལྟ་བུར་གནས་པ་ནི་ཕུང་པོ་ཁམས་སོགས་ཞེས་བྱ་བ་ལ་སོགས་པས་བསྟན་ཏོ།

།གཉིས་པ་ནི་སྒྲིབ་པ་ཀུན་ལས་ཞེས་བྱ་བ་སྟེ། སྙོམ་དང་གཉིད་དང་འགྱོད་པ་དང༌། །དགོད་དང་ཐེ་ཚོམ་ཞེས་བྱ་བ། །སྒྲིབ་པ་ལྔ་པོ་སངས་རྒྱས་དང༌། །བྱང་ཆུབ་སེམས་དཔའ་མི་བཞེད་དོ ༑ ༑ ཞེས་གསང་བ་གྲུབ་པ་ལས་གསུངས་པ་ལྟ་བུའོ། །གསུམ་པ་ནི་འཚོ་བར་དབང་ཕྱུག་ཅེས་བྱ་བ་རྐང་པ་གསུམ་མོ། །བཞི་པ་ནི་རྟག་ཏུ་ཞེས་བྱ་བ་ཤློ་ཀ་གཉིས་ཏེ། སེམས་སྤྲོས་པ་དང་བྲལ་བ་ལ་བཞག་ཅེས་བྱའོ། །འོ་ན་ལམ་མི་འགྲུབ་སྙམ་པ་ལ་ཕ་རོལ་ཕྱིན་དྲུག་སྟེ། དེ་ཉིད་ལ་ཕར་ཕྱིན་དྲུག་ཚང་སྟེ། རྡུལ་ཙམ་ཡང་མི་འཛིན་པས་སྦྱིན་པ། ཉེས་པ་མ་གོས་པས་ཚུལ་ཁྲིམས། དེ་ཉིད་རྟོག ༼ རྟོགས་ ༽ པ་ལ་མི་སྐྲག་པས་བཟོད་པ། རྒྱུན་དུ་མི་འབྲལ་བས་བརྩོན་འགྲུས། དེ་ལ་རྟོག་པས་མི་གཡེང་པས་བསམ་གཏན། དེ་ཉིད་རྟོགས་པས་ཤེས་རབ་ཅེས་བྱ ༑ དེ་ལྟར་དྲུག་ལ་གནས་ཀྱང་སེམས་ཅན་དོན་མེད་ན་མི་འགྲུབ་སྙམ་པ་ལ། སེམས་ཅན་དོན་ལེགས་ནུས་ཞེས་བྱའོ། །འོ་ན་སེམས་ཅན་ཡོད་དམ་ཞེ་ན། ཅང་མི་རྟག་ཅེས་སྦྱར་ཏེ། མི་རྟོག་པ་ཉིད་དུ་སེམས་ཅན་གྱི་དོན་བྱེད་པ་ནི་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་བྱའོ། །ལྔ་པ་ནི་ཐབས་དང་ཤེས་རབ་ཅེས་བྱ་བ་ཤློ་ཀ་གཅིག་སྟེ། རྐང་པ་དང་པོས་ནི་ཟུང་འཇུག་གི་རྣལ་འབྱོར་བསྟན་ཏོ། ། ¡Ã གཉིས་པས་ནི་འཇིག་རྟེན་སྤང་བར་བསྟན་ཏོ། ། ( ¡¶ ལུ ¡· - གཉིས་པས་་་་་་་བསྟན་ཏོ། ། ) གསུམ་པས་ནི་རྣམ་རྟོག་སྤང་བ་བསྟན་ཏོ། །བཞི་པས་ནི་དེ་ལྟར་གནས་ན་ལུས་འདི་ཉིད་ལ་འགྲུབ་པར་བསྟན་ཏོ། །དྲུག་པ་ལ་གསུམ་ལས། སྒྱུ་མ་ལྟ་བུའི་བསམ་པས་བསྟེན་པ་ནི། རྟོག་པ་ཀུན་ལས་ཞེས་ཤློ་ཀ་གཅིག་གོ །གཉིས་པ་འཇིགས་པ་མེད་པས་བསྟེན་པ་ནི་ཆོས་ཀྱི་དབྱིངས་ལས་ཞེས་ཤློ་ཀ་གཅིག་གོ །གསུམ་པ་དེ་ལྟར་བསྟེན་པའི་འཐད་པ་ནི་ལོངས་སྤྱོད་རྫོགས་དོན་ཞེས་ཤློ་ཀ་གཅིག་སྟེ། རྡོ་རྗེ་སེམས་དཔའ་སྤྲུལ་པ་ནི་དབང་ཕྱུག་གི་སྤྲུལ་པ་ལྟ་བུ་མ་ཡིན་ཏེ། ཐམས་ཅད་རང་གི་སེམས་གཉིས་མེད་ཡེ་ཤེས་ཀྱི་སྤྲུལ་པ་ཡིན་པས་རང་གི་སེམས་རྟོགས་པའི་རྣལ་འབྱོར་པས་རྟོགས་པ་མཆོག་ཏུ་བྱ་བའི་ཕྱིར་ལོངས་སྤྱད་པར་བྱ་ཞེས་བྱ་བའི་དོན་ཏོ།

།སྤྱོད་པ་ལ་གནས་པའི་བསྲུང་བའི་དམ་ཚིག་ཅེས་བྱ་བ་ནི་དེ་ཁོ་ན་ཉིད་ཀྱི་རྟོགས་པ་དང་འགལ་བ་རྣམས་སྤོང་བའོ། །འདི་ལ་གསུམ། སྤང་བར་བྱ་བའི་ ( ¡¶ ལུ ¡· + དམ་ ) ཚིག་དངོས་དང༌། དེ་གཞན་དུ་བསྟེན་པར་གསུངས་པ་དང་མི་འགལ་བ་དང༌། ཐམས་ཅད་སྤང་བའི་འཐད་པ་བསྟན་པའོ། །དང་པོ་ནི་ཡེ་ཤེས་མཐའ་ཡས་ཞེས་བྱ་བ་ལ་སོགས་པ་ཤློ་ཀ་ཕྱེད་དང་གསུམ་མོ། །དེའི་དོན་ཡང་མཆོག་ཏུ་འཛིན་པའི་ཚུལ་གྱིས་མི་བྱ། དེ་ཁོ་ནའི་འགལ་རྐྱེན་དུ་འགྲོ་ན་མི་བྱ་བ་ཡིན་གྱི་གཏན་བཀག་པ་ནི་མ་ཡིན་ཏེ། བདག་བྱིན་བརླབ་པའི་རིམ་གནས་ཏེ། །མཆོད་རྟེན་རྣམས་ལ་ཕྱག་མི་བྱ། །བདག་བྱིན་བརླབ་པའི་རིམ་ཉིད་ཀྱིས། །ཡང་ན་ཀུན་ལ་ཕྱག་བྱའོ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །གཉིས་པ་ནི་དེ་ལྟར་ཕྱག་ལ་སོགས་པ་མི་བྱེད་ན། བཅོམ་ལྡན་འདས་ཀྱི་མཆོད་རྟེན་ལ་གུས་པར་ཕྱག་བྱ་བ་ལ་སོགས་པ་གསུངས་པ་དེ་ཇི་ལྟར་ཡིན་སྙམ་པ་ལ་དཔལ་ལྡན་རྡོ་རྗེ་མགོན་པོས་ཞེས་བྱ་བ་ལ་སོགས་པ་གསུངས་ཏེ། དེ་ཁོ་ན་ཉིད་མ་གཏོགས་པ་ལྷག་པར་མོས་པ་དང་བཅས་པ་རྣམས་འདྲང་བའི་ཕྱིར་གསུངས་ཏེ་དེ་དག་གིས་ཀྱང་དེ་ཁོ་ན་ཉིད་རྟོགས་ནས་ཅི་དགོས། རྟོག་པ་མེད་ན་འགྲུབ་པར་འགྱུར་བའི་ཕྱིར་རོ་ཞེས་བྱ་བའི་དོན་ཏོ། །གསུམ་པ་དེའི་འཐད་པ་ནི་རྟོག་པས་ཞེས་བྱ་བ་ལ་སོགས་པ་གསུངས་ཏེ། གང་ཞིག་ཆེད་དུ་གཏད་ཅིང་སྤྱོད་པ་དེ་རྣམས་ནི་རྟོག་པ་ཡིན་ལ། རྟོག་པས་ཡང་དངོས་པོ་ལ་མངོན་པར་ཞེན་པ་ལ་སོགས་པའི་སྒོ་ནས་འཁོར་བར་འགྱུར་ལ། རྟོག་པ་མེད་ན་སྲིད་པའི་རྒྱུའི་རྩ་བ་སྤངས་པ་དེའི་ཕྱིར་གྲོལ་བར་འགྱུར་བས། དེའི་ཕྱིར་རྟོག་མེད་ཀྱི་དམ་ཚིག་གང་ཡིན་པ་དེ་གོམས་པར་བྱ་ཞེས་བྱ་བའི་དོན་ཏོ། །བཟའ་བ་དང་བསྟེན་པའི་དམ་ཚིག་གི་སྒོ་ནས་ཀུན་འདར་གྱི་སྤྱོད་པ་རྒྱས་པར་བཤད་པ་ལ་བཞི་སྟེ། བསམ་པའི་ཁྱད་པར་དང༌། བཟའ་བའི་དམ་ཚིག་ཇི་ལྟར་སྤྱད་པ་དང༌། གཉིས་སྤངས་ཀྱི་སྤྱོད་པ་གཞན་ཇི་ལྟར་སྤྱད་པ་དང་

༑ དེ་ལྟར་བྱས་པའི་ཕན་ཡོན་ནོ། །དང་པོ་ནི་གང་གིས་ཞེས་བྱ་བ་རྐང་པ་ལྔའོ ༑ ༑ གཉིས་པ་ནི་ཁྱི་དང་ཞེས་བྱ་བ་ལ་སོགས་པ་ཤླཽ་ཀ་ཕྱེད་དང་བཞིས་དངོས་སུ་བསྟེན་པ་བསྟན་ལ། གལ་ཏེ་དེ་དག་དངོས་སུ་མེད་ན་ཇི་ལྟར་བྱ། འབད་རྩོལ་གྱིས་བཙལ་ན་འགལ་བར་མི་འགྱུར་རམ་ཞེས་དོགས་པ་བསལ་བའི་ཕྱིར་གང་གི་ཚེ་ཞེས་བྱ་བ་ལ་སོགས་པ་གསུངས་ཏེ། སེམས་ཀྱིས་བཟང་ངན་ལ་སོགས་པའི་རྟོག་པ་སྤངས་ཏེ་བཟའ་བར་བྱ་ཞེས་བྱ་བའི་དོན་ཏོ། །གསུམ་པ་ནི་དེ་ཁོ་ནའི་སྒྲུབ་པ་པོའི་ཞེས་བྱ་བ་ལ་སོགས་པ་སྟེ། སྐུ་དང་གསུང་དང་ཐུགས་མཉམ་པར་འགྱུར་རོ ༑ ༑ ཞེས་བྱ་བས་ནི་དེ་ལྟར་སྟོན་པའི་ཕན་ཡོན་བསྟན་ཏོ། །དམ་ཚིག་གཞུང་བསྡུས་ཏེ་བསྟན་པ་ལ་དགུ་ལས། བཏུང་བ་བཏུང་བའི་ཚད་བསྟན་པ་ནི། ཇི་ལྟ་ཇི་ལྟར་ཞེས་བྱ་བ་ལ་སོགས་པའོ། །དམན་པས་ཤིན་ཏུ་སྒེག་པ་ཞེས་བྱ་བ་ནི་དཀའ་ལས་ཀྱིས་མ་བཙལ་བ་དུར་ཁྲོད་ཀྱི་མེ་ཏོག་ལ་སོགས་པའོ། །རིགས་དང་བཅས་པ་དང་ཞེས་བྱ་བ་ལ་སོགས་པ་ནི་ཐམས་ཅད་མཉམ་པ་ཉིད་དུ་བལྟ་བའོ། ། གླེགས་བམ་ཞེས་བྱ་བ་ལ་སོགས་པ་ནི་ལས་དང་པོ་པའི་སྤྱོད་པ་སྤང་བའོ། །བརྫུན་དུ་སྨྲ་བ་དང་ཞེ་བྱ་བ་ལ་སོགས་པས་ནི་དགོངས་ཏེ་གསུངས་པའི་དམ་ཚིག་བཞི་དང༌། རྩ་ལྟུང་བཅུ་པ་ཡང་སྤང་བ་སྟེ། མ་བྱིན་པར་ལེན་པ་ཁ་བསྐང་ངོ༌། ། འདི་རྣམས་ལ་སྒྲ་ཇི་བཞིན་པ་ནི་སེམས་ཅན་གྱི་དོན་དུ་འགྱུར་ན་དེ་རྣམས་ཉིད་བསྟན་པ་ཡིན་ལ། ཇི་བཞིན་མ་ཡིན་པ་ནི་རྣམ་རྟོག་གསད་པ་ལ་སོགས་པ་ བཞིའོ ༑ ༑ གལ་ཏེ་དེ་ལྟར་ཐམས་ཅད་མི་བྱ་ན་སློབ་དཔོན་ལའང་གུས་པར་མི་བྱའམ་སྙམ་པ་ལ། དེ་མ་ཡིན་ཏེ། གུས་པར་བྱ་དགོས་པར་སྟོན་པ་ནི་རྒྱལ་བས་མཆོད་པའི་སློབ་དཔོན་ཞེས་བྱ་བ་ལ་སོགས་པ་སྟེ། ཡེ་ཤེས་ཀྱི་དམ་ཚིག་ནི་གཉིས་ཏེ། སློབ་དཔོན་དང༌། སེམས་ཅན་ནོ། །དེ་གཉིས་ཇི་ལྟར་ཡེ་ཤེས་ཀྱི་དམ་ཚིག་ཡིན་ཞེ་ན། །སེམས་ཅན་ལ་བརྟེན་ཏེ་བླ་ན་མེད་པའི་བྱང་ཆུབ་ཏུ་འགྱུར་བས་སེམས་ཅན་མི་སྤང་ཞེས་བྱ་བ་དང༌།

ཡང་དག་པའི་ཡེ་ཤེས་སྐྱེད་པར་མཛད་པས་ན་བླ་མ་དམ་པ་མི་སྤང་ཞེས་བྱ་བ་ཡིན་ཏེ། འདི་ནི་རྒྱུད་ཀྱི་རྒྱལ་པོ་མཐའ་དག་ལས་གསུངས་སོ། །དེ་ལས་གཞན་སྤུན་ལ་གུས་པར་བྱ་བར་བསྟན་པའི་ཕྱིར་རྡོ་རྗེ་སྤུན་ལ་ཞེས་སྨོས་སོ། །ལམ་གཞན་ནས་མི་བཙལ་བར་བསྟན་པའི་ཕྱིར་གང་ཞིག་བྱིན་པ་དེ་ཞེས་སྨོས་ཏེ། སྒྲོ་འདོགས་ཆོད་པས་གྲུབ་པར་བསྟན་པའི་དོན་ ཏོ ༑ ༑ འཇིག་རྟེན་གྱི་བློ་དོར་བ་ནི་སྤུན་དང་བུ་དང་ཞེས་བྱ་བ་ལ་སོགས་པ་སྟེ། བླ་ན་མེད་པའི་བྱང་ཆུབ་ལ་སེམས་ངེས་པར་བྱས་པས་ནི་འགྲུབ་པར་འགྱུར་རོ་ཞེས་བྱ་བ་འདི་བསྟན་ཏོ། །སྤྱོད་པ་འཁྱུད་པ་ནི་གསང་སྤྱོད་དམ་འདིར་བསྟན་པའི་སེམས་འདི་དང་མི་འབྲལ་བར་བྱ་ཞེས་བྱ་བའི་དོན་ཏོ། །ལྔ་པའི་རབ་ཏུ་བྱེད་པ་གསུམ་པའི་བཤད་པའོ།། །།སྤྱོད་པ་སྒྲུབ་པའི་རིམ་པའི་སྒོ་ནས་བརྟུལ་ཞུགས་ཀྱི་ལུས་ངག་གི་སྤྱོད་པ་རྒྱས་པར་བཤད་པ་ལ་གཉིས་ཏེ། བཤད་པར་དམ་བཅའ་བ་དང༌། དོན་དངོས་ སོ ༑ ༑ དང་པོ་ནི་དེ་ནས་ཞེས་བྱ་བ་ཤློ་ཀ་གཅིག་སྟེ། རིང་གནས་ཤེས་པ་ནི་དེ་ཁོ་ན་ཉིད་ཀྱི་རྟོགས་པ་དང་ལྡན་པ་སྟེ། རྡོ་རྗེ་ཡོ་གི་སྟེ་མ་ཕྱེད་པའི་རྣལ་འབྱོར་ཕ་རོལ་ཕྱིན་མཆོག་གི་སྤྱོད་པ་བྱེད་པའི་གང་ཟག་ཅེས་བྱ་བའི་དོན་ཏོ། །དོན་དངོས་ལ་གསུམ་སྟེ། ཐོག་མར་ཀུན་འདར་གྱི་སྤྱོད་པ་ཇི་ལྟར་སྤྱད་པའི་ཚུལ་དང༌། དེ་ལ་བརྟེན་ཏེ་ཀུན་བཟང་གི་སྤྱོད་པ་གསང་སྟེ་བསྒྲུབ་པ་དང༌། སྤྱོད་པ་གཉི་ག་འཇིག་རྟེན་པའི་མངོན་དུ་སྤྱད་པའི་ཚུལ་བསྟན་པའོ། །དང་པོ་ལ་གཉིས་ཏེ། ཐོག་མར་གསང་བའི་སྤྱོད་པ་ལ་བརྟེན་ཏེ་དྲོད་ཐོབ་པ་བསྐྱེད་ཅིང་བརྟན་པར་བྱ་བ་དང༌། དེ་ནས་སྨྱོན་པའི་བརྟུལ་ཞུགས་ཀྱིས་འཇིག་རྟེན་པའི་མངོན་དུ་སྤྱད་པའོ། །སྔ་མ་ལ་དྲུག་སྟེ། གཉིས་སྤངས་ཀྱི་སྤྱོད་པ་དངོས་དང༌། སྤྱོད་པ་སྤྱད་པའི་དུས་དང༌། གནས་དང༌། གང་ཟག་གང་གིས་ཇི་ལྟར་སྤྱད་པའི་ཚུལ་དང༌། སྤྱོད་པའི་དགོས་པ་ཐུན་མོང་བ་དང༌། དེ་ལྟ་བུ་ལ་གནས་ཏེ་དྲོད་བརྟན་པར་བྱ་བའི་ཐབས་དངོས་སོ།།

དང་པོ་ནི། མཁའ་འགྲོ་མ་སོགས་ཞེས་ཚིག་རྐང་ལྔ་དང༌། ཕྲུ་ཆག་ཅེས་སྣོད་ཀྱི་ཁྱད་པར་དང་བཅས་པ་བསྟན་ཏོ། །གཉིས་པ་དུས་ལ་ཤིན་ཏུ་གསང་བ་ནི། མཚན་མོའི་དུས་སུ་སྟེ་ཉིན་པར་རྒྱལ་རིགས་ལ་སོགས་པ་ཟླ་དང་མཐུན་པའི་སྤྱོད་པ་བྱས་ལ། མཚན་མོའི་དུས་སུ་རྒྱུ་ཞེས་བྱ་བའི་དོན་ཏོ། །གསུམ་པ་གནས་གང་དུ་རྒྱུ་ཞེ་ན། བཞི་མདོ་དང་ཞེས་རྐང་པ་དྲུག་གིས་བསྟན་ཏོ། །འདིར་ཧེ་བཛྲ་ལྟར་བཤད་ཚུལ་གཉིས་སྦྱར་བ་ནི་མ་ཐོས་སོ། །བཞི་པ་གང་ཟག་ནི་ཅུང་ཟད་ཅེས་ཤློ་ཀ་གཅིག་གོ །ལྔ་པ་སྤྱོད་པ་གཉི་གའི་ཐུན་མོང་གི་དགོས་པ་ནི་སེམས་ཅན་ཞེས་རྐང་པ་གཉིས་སོ། །གལ་ཏེ་སེམས་ཅན་རྗེས་སུ་གཟུང་བ་ཀུན་བཟང་གི་སྤྱོད་པའི་དགོས་པར་བཤད་པ་མ་ཡིན་ནམ་ཞེ་ན། དེ་ནི་གཙོ་ཆེ་བ་ལ་བསམ་གྱི་སེམས་ཅན་གྱི་དོན་ནི་ཐེག་པ་ཆེན་པོ་མཐའ་དག་གི་ལམ་གྱི་དགོས་པ་ཡིན་ནོ། །དྲུག་པ་དེ་ལྟ་བུ་ལ་གནས་ཏེ་དྲོད་ཐོབ་པ་བརྟན་པར་བྱ་བའི་ཐབས་ལ་གཉིས་ཏེ། ཐབས་དངོས་དང༌། དེ་གནས་ཁྱད་པར་ཅན་དུ་གནས་ཏེ་བསྒྲུབས་ན་འགྲུབ་པར་བསྟན་པའོ ༑ ༑ དང་པོ་ནི་ཞེན་པ་མེད་པ་ཞེས་བྱ་བ་ལ་སོགས་པས་ཙཎྜཱ་ལཱིའི་རྣལ་འབྱོར་ཏེ ༑ ཨྃ་ལས་གཏུམ་མོ་སྦར་བས་འཁོར་ལོ་གོང་མ་རྣམས་ཀྱི་ཡི་གེ་ཞེན་ཐོགས་མེད་པར་བསྲེག་པའམ། ཡང་ན་ཙཎྜཱ་ལཱི་ལས་བྱུང་བའི་བྱང་ཆུབ་ཀྱི་སེམས་ལ་ ཞེན་རྟོག་མེད་པའོ། ཁ་དོག་ཅན་ནི་ཝརྞ་སྟེ་ཡི་གེ་ལ་འགྲོ་ལ་ཡི་གེ་དང་ལྡན་པ་ནི་སྤྲུལ་པའི་འཁོར་ལོ་སྟེ། དེ་ལ་ཨཱ་ལི་ཀཱ་ལི་དང་ལྡན་པས་སོ། །རྟག་སྒྲིབ་ནི་དེར་མངོན་དུ་བྱས་པའི་ཙཎྜཱ་ལཱིའི་ཡེ་ཤེས་ཀྱི་རྣམ་རྟོག་ལ་སྒྲིབ་པའོ། །བ་སྤུའི་ཁུང་བུའི་རྩེ་བུག་ནི་ཙཎྜཱ་ལཱིའི་མེ་སྣ་ཁུང་ནས་ཕྱུང་ནས་དེ་བཞིན་གཤེགས་པ་རྣམས་ཀྱི་ཐུགས་ཀར་ཞུགས་པའམ། ཡང་དེ་བཞིན་གཤེགས་པའི་ཡེ་ཤེས་ཀྱི་བདུད་རྩི་སྣ་ཁུང་ནས་འཇུག་པའོ། །འཇམ་པའི་རྡོ་རྗེར་རང་གྱུར་ནི་རྟོག་པའི་རྩུབ་པ་དང་བྲལ་བའོ ༑ ༑ དེས། དཀྱིལ་འཁོར་ལ་ནི་རབ་ཏུ་བརྟག

།ཅེས་པ་བྱང་ཆུབ་ཀྱི་སེམས་ལེན་ཅིང་འཛིན་པར་བྱེད་པས་དཀྱིལ་འཁོར་རོ། །འདི་ལ་ཙཎྜཱ་ལཱི་རྣལ་འབྱོར་བཅུ་གཅིག་པའི་ཉམས་སུ་བླང་བ་ནི་བླ་མའི་ཞལ་ལས་རྙེད་པར་འགྱུར་རོ། །དེ་ལྟ་བུའི་ཐབས་དེ་གང་དུ་བསྒོམ་ཞེ་ན། པདྨའི་ཚལ་ཞེས་བྱ་བ་ལ་སོགས་པ་གསུངས་ཏེ་གོ་སླའོ། །དེ་ལྟར་ཀུན་འདར་གྱི་སྤྱོད་པ་གསང་སྟེ་བསྒྲུབས་ནས། །དྲོད་འབྲིང་སྐྱེས་པའི་དུས་སུ་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱད་པ་ལ་གསུམ་སྟེ། སྤྱོད་པ་དངོས་དང༌། གནས་དང༌། བསམ་པའོ། །དང་པོ་ནི་ཇི་ལྟར་ཞེས་བྱ་བ་ལ་སོགས་པའོ། །དེ་ལྟ་བུའི་སྤྱོད་པ་དེ་བདག་གི་གནས་སུ་བྱས་ན་སེམས་ཅན་རྣམས་ཀྱིས་དཔྱད་བར་མི་འགྱུར་རམ་ཞེས་དོགས་པ་བསལ་བའི་ཕྱིར་གཞན་གྱི་ཡུལ་ཞེས་བྱ་བ་ལ་སོགས་པ་སྟེ། རང་གི་ཡུལ་ལས་འབྱུང་ལ་ངོ་མི་ཤེས་པར་བརྫུས་ཏེ་སྤྱད་ཅེས་བྱ་བའི་དོན་ཏོ། །དེ་ལྟར་སྤྱོད་པའི་བསམ་པ་ནི་དེར་གནས་ཤེས་རབ་ཅན་ཞེས་རྐང་པ་གཉིས་གསུངས་སོ། །དེ་ལྟར་ཀུན་འདར་གྱི་སྤྱོད་པ་འཇིག་རྟེན་པའི་མངོན་དུ་སྤྱད་པའི་ཚེ་དེ་ལ་བརྟེན་ཏེ་ཀུན་བཟང་གསང་ནས་བསྒྲུབ་པ་ལ་བཞི་སྟེ། སྔ་མ་ལ་བརྟེན་ཏེ་སྒྲུབ་པའི་ཚུལ་དང༌། སྤྱོད་པའི་དགོས་པ་དང༌། ངེས་པའི་ཚིག་དང༌། སྤྱོད་པའི་གྲོགས་བཙལ་བའི་ཚུལ་བསྟན་པའོ ༑ ༑ དང་པོ་ནི་དེ་ལྟར་བྱས་ནས་ཞེས་དེ་ལ་བརྟེན་ཏེའོ། །ཡང་ནི་ཞེས་བྱ་བ་སྤྱོད་པ་གཉིས་པ་ཞེས་བྱ་བའི་དོན་ཏོ། །གཉིས་པ་དེའི་དགོས་པ་ནི་སྒྲིབ་པ་ཀུན་ཞེས་ཤློ་ཀ་གཅིག་གོ །ངེས་པའི་ཚིག་ནི་གཟུང་དང་ཞེས་ཤློ་ཀ་གཅིག་གིས་བསྟན་ཏོ ༑ ༑ བཞི་པ་གྲོགས་ལ་གཉིས་ཏེ། གྲོགས་བཙལ་བ་དངོས་དང༌། གྲོགས་ལ་བརྟེན་པའི་ཕན་ཡོན་བསྟན་པའོ། །དང་པོ་ནི། དེ་ལྟར་རེ་ཞིག་གནས་བྱས་ནས། ། ཞེས་བྱ་བ་ལ་སོགས་པ་སྟེ། དེ་ལྟར་ན་གསང་བའི་སྤྱོད་པ་ཟླ་བ་གཅིག་བྱས་པ་དང་ ༑ ལུང་བསྟན་པའི་ཕྱག་རྒྱ་ཚུལ་འདི་དགུག་པ་སྟེ། ཧེ་བཛྲ་ལས། ཟླ་བ་གཅིག་ཏུ་གསང་ལ་སྤྱོད། །ཇི་སྲིད་ཕྱག་རྒྱ་མ་རྙེད་པར།

།གནང་བ་རྙེད་འགྱུར་སྔགས་པ་ལ། །རྣལ་འབྱོར་མ་ཡིས་བསྟེན་པར་བྱ། །ཞེས་གསུངས་པ་དང་དགོངས་པ་གཅིག་གོ །ཡང་ན་སྤྱིར་ཕྱག་རྒྱ་བཞི་སྟེ། དང་པོ་ནས་གོམས་པའི་ཕྱག་རྒྱ། ནུས་པས་བཀུག་པའི་ཕྱག་རྒྱ། ལུང་བསྟན་པའི་ཕྱག་རྒྱ། རྟོགས་པ་མཉམ་པའི་ཕྱག་རྒྱ་བཞི་ལས། འདི་ནུས་པས་བཀུག་པ་ལ་བརྟེན་པའོ། །དེ་ལྟར་ལྷའི་བུ་མོ་ལ་སོགས་པ་བཀུག་པ་ལ་དགོས་པ་ཅི་ཡོད་སྙམ་པར་ལ་ཉེ་བར་དགོས་པ་ཞེས་ཤློ་ཀ་གཅིག་གསུངས་སོ། །སྤྱོད་པ་གཉི་ག་འཇིག་རྟེན་པའི་མངོན་དུ་སྤྱད་པ་ལ་བཞི་སྟེ། ཞེན་མེད་དང་འཇིགས་མེད་ཀྱི་སྒོ་ནས་ཀུན་འདར་གྱི་སྤྱོད་པ་སྤྱད་པའི་ཚུལ་དང༌། རྒྱལ་ཚབ་ཆེན་པོའི་གྲོགས་དང་རྒྱན་ལ་སོགས་པའི་བསྟན་པ་དང་ ༑ སྤྱོད་པའི་རྒྱན་ལ་སོགས་པའི་དགོས་པའམ་དག་པ་བསྟན་པ་དང༌། བསམ་པའི་ཁྱད་པར་རམ་དམ་ཚིག་བསྡུས་ཏེ་བསྟན་པའོ། །དེ་ལ་དང་པོ་ནི་ལུས་ཀྱིས་ཞེས་བྱ་བ་ལ་སོགས་པ་སྟེ། འདི་རྣམས་ཧེ་བཛྲ་ ( ¡¶ ལུ ¡· + ལས་ ) ཀུན་བཟང་ལ་གཙོ་ཆེར་སྦྱར་ན་འདིར་ཀུན་འདར་དུ་མི་རུང་ངོ་སྙམ་ན། བདེན་མོད་སྤྱོད་པ་གཉི་གའང་འཇིག་རྟེན་གྱི་མངོན་དུ་སྤྱོད་པ་ཞེས་བྱས་ཀྱང་གཉིས་འཛིན་སྤངས་པའི་ཆ་ཙམ་ལ་བསམ་སྟེ་ཀུན་འདར་དུ་གདགས་ཀྱི། དོན་ལ་རྟོགས་པ་མཆོག་ཏུ་གྱུར་པས་དེའི་དུས་སུ་ཀུན་ཏུ་བཟང་པོར་རྟོགས་པས་ཀུན་བཟང་འབའ་ཞིག་ལས་མི་འཇུག་གོ །དེ་ལྟར་ནའང་གཉིས་སྤངས་པས་ཨ་ཝ་དྷཱུ་ཏཱིའི་ཡིན་པས་བླ་མ་གོང་མའི་བཀའ་མི་ཉམས་པར་བྱས་ལ་འདི་དག་ཨ་ཝ་དྷཱུ་ཏཱིར་བཤད་ཀྱང་འགལ་བ་མེད་དོ། །འདི་ལ་བཞི་སྟེ། ལུས་སྦྱིན་པའི་སྤྱོད་པ་དང༌། གཉིས་སྤངས་ཀྱི་སྤྱོད་པ་དངོས་དང༌། གང་ལའང་འཇིགས་པར་མི་བྱ་བ་དང་སྙིང་རྗེའི་བཏུང་བ་བཏུང་གི་གཞན་གྱིས་མི་བཟི་བར་བྱ་བའོ། །དང་པོར་ནི་ལུས་ཀྱི་སྦྱིན་པ་ཞེས་བྱ་བ་སྟེ། བདག་སྐལ་ལྡན་རྣམ་དཔྱད་དེ་མགོ་བྱིན་ཡང་མགོ་བསྐྱེད་ནུས་ན། ལུས་ཀྱི་སྦྱིན་པ་བྱིན་ནས་ནི། །ཕྱི་ནས་སྤྱོད་པ་སྤྱད་དོ། །བདག་སྐལ་མིན་རྣམ་དཔྱད་དེ་མགོ་ལ་སོགས་པས་བསྐྱེད་མི་ནུས་

༼ ན་ ༽ ནི་དེ་ཕྱིར་སྦྱིན་པ་སྦྱིན་མི་བྱའོ། །འོ་ན་ཁས་བླངས་པ་ལས་མི་འགལ་ལམ་ཞེ་ན། མི་འགལ་ཏེ་བདག་གི་ལུས་སེམས་ཅན་ཐམས་ཅད་ལ་བྱིན་པས་དེའི་ནང་ནས་ཁྱོད་རང་གང་དབང་བ་ཁྱེར་ཅིག་ཅེས་བྱིན་པས་འགལ་བ་ཅི་ཡོད་དེ། ( ¡¶ ལུ ¡· + གཉིས་པ་ ) གཉིས་སྤངས་ཀྱི་སྤྱོད་པ་དངོས་ནི་བཟའ་བཅའ་ཞེས་བྱ་བ་ལ་སོགས་པ་སྟེ་གང་ལའང་ཞེན་པར་མི་བྱ་བའི་དོན་ཏོ། །གསུམ་པ་གང་ལ་ཡང་འཇིགས་པར་མི་བྱ་བ་ནི་ངེས་པར་སྔོན་དུ་ཞེས་བྱ་བ་སྟེ། ཐམས་ཅད་དེ་ཁོ་ནའི་རྟོགས་པའི་བྲན་ཡིན་པའི་ཕྱིར་རོ། །བཞི་པ་སྙིང་རྗེ་བཏུང་ཞིང་གཞན་གྱིས་མི་བཟི་བ་ནི་སེམས་ཅན་ཀུན་གྱི་ཞེས་བྱ་བ་ལ་སོགས་པའོ། །རྒྱལ་ཚབ་ཀྱི་སྤྱོད་པའི་རྒྱན་ལ་སོགས་པའི་བསྟན་པ་ལ་ལྔ་ལས། བཤད་པར་དམ་བཅའ་བ་དགོས་པ་དང་བཅས་པ་ནི་ཡང་ནི་ཞེས་བྱ་བ་སྔ་མ་ལ་ལྟོས་པས་སོ། །རྒྱལ་ཚབ་ཆེ་ནི་རྒྱལ་ས་ཟིན་པའི་སྤྱོད་པ་དང་འདྲ་བའི་ཕྱིར་རོ། །དེའི་དགོས་པ་ནི་དངོས་གྲུབ་མཐའ་སྟེ་ཕྱག་རྒྱ་ཆེན་པོ་གྲུབ་པའི་ཕྱིར་དང་དེས་སེམས་ཅན་འདྲེན་པ་ནི་དགོས་པའོ ༑ ༑ གཉིས་པ་སྤྱོད་པ་དེའི་རྒྱན་ནི་སྒོམ་པ་པོ་ཞེས་བྱ་བ་ལ་སོགས་པའོ། ། གསུམ་པ་དེའི་བཟའ་བ་ནི། བཟའ་བ་མི་འཆི་བཅུ་ཕྱེད་དེ། བདུད་རྩི་ལྔ་བཟའ་ཞེས་བྱ་བའི་དོན་ཏོ། །བཞི་པ་དེའི་རྣལ་འབྱོར་ནི་ཧེ་རུ་ཀ་སྦྱོར་ཏེ་བསྐྱེད་རྫོགས་གཉི་གའིའོ། །ལྔ་པ་གྲོགས་ལ་གསུམ་སྟེ། གྲོགས་ཀྱི་མཚན་ཉིད་དང༌། དེ་སྦྱང་བའི་ཚུལ་དང༌། དེ་མཉེས་པར་བྱེད་པའི་ཐབས་བསྟན་པའོ། །དང་པོ་ནི་ཤིན་ཏུ་བཞིན་བཟང་ཞེས་ཤློ་ཀ་གཉིས་སོ། །དེ་སྦྱོང་བ་ནི་བྱང་ཆུབ་ས་བོན་ཞེས་བྱ་སྟེ། སྨོན་འཇུག་དང༌། གསང་བ་དང་ཤེས་རབ་ཡེ་ཤེས་དང༌། བཞི་པའི་བྱང་ཆུབ་ཀྱི་ས་བོན་བཅུག་པ་སྟེ། བརྟག་པ་གཉིས་པའི་དང་པོ་ལས་བཤད་ཟིན་ཏོ།། །།དེ་མཉེས་པའི་ཐབས་ནི་གང་ཚེ་རྡོ་རྗེ་མཆོག་ལྡན་ཞེས་བྱ་བ་ལ་སོགས་པ་རྐང་པ་དྲུག་སྟེ་གོ་སླའོ། །རྒྱན་ཆ་ལ་སོགས་པའི་དགོས་པའམ། དག་པ་ལ་བདུན་ལས

༑ རྒྱན་དྲུག་ཁ་ཊཱཾ་ག་དང་བཅས་པའི་དགོས་པ་ནི། འཁོར་ལོ་ཞེས་བྱ་བ་རྐང་པ་དྲུག་གོ །བཟའ་བཏུང་དགོས་པ་དང་བཅས་པ་ནི་སྨན་ནི་ཞེས་བྱ་བ་ཤློ་ཀ་གཅིག་གོ །མི་འབྲལ་བའི་དམ་ཚིག་གཟུང་བའི་ཚུལ་བསྟན་པ་ནི་རྐུན་མའི་ཞེས་རྐང་པ་གཉིས་ཀྱིས་བསྟན་ཏོ། །མགོ་རྒྱན་གྱི་དགོས་པ་ནི་སངས་རྒྱས་པ་ལྔའི་ཞེས་ཤློ་ཀ་གཅིག་གི་བསྟན་ཏོ། །སྐ་རགས་དང་མཆོད་ཕྱིར་ཐོགས་པ་དགོས་པ་དང་བཅས་པ་ནི་ཐབས་དང་ཤེས་རབ་ཅེས་པ་ཤློ་ཀ་གཅིག་གིས་བསྟན་ཏོ། །ཅང་ཏེའུ་དགོས་པ་དང་བཅས་པ་ནི་ཅང་ཏེའུ་ཞེས་རྐང་པ་གཉིས་སོ། །གལ་ཏེ་རྒྱུད་འདི་ཅང་ཏེའུ་བཟླས་པར་བཤད། ཧེ་བཛྲ་ལས། ཐབས་ཀྱི་གཟུགས་ཅན་ཅང་ཏེའུ་ཉིད ༑ ཅེས་བཤད་ལ། བདེ་མཆོག་ལས་ནི་ཤེས་རབ་ཌཱ་མ་རུའི་སྒྲ་ཞེས་བཤད་པ་ཇི་ལྟར་མི་འགལ་ལམ་སྙམ་ན། མི་འགའ་ཏེ་སྤྱིར་མཚོན་བྱེད་ཀྱི་དཔེ་གཅིག་གིས་མཚོན་བྱའི་དོན་དམ་དུ་མ་སྟོན་པ་མི་འགལ་ཏེ་ཡོན་ཏན་གྱི་ལྟོས་པས་གཞག་པ་ཡིན་ཏེ། ཅང་ཏེའུའི་སྒྲ་དེ་གང་ལས་ཀྱང་མ་བྱུང་བར་སྟོན་པས་ཤེས་རབ་ཡིན་ལ། དེ་ཉིད་སྟོང་པ་ཉིད་རྟོགས་པའི་ཐབས་ཡིན་པས་ཐབས་སུ་བསྟན་ཏོ། །སྒྲ་དེས་རྣམ་རྟོག་ལས་ཡིད་སྐྱོབ་པས་བཟླས་པར་བསྟན་པ་ལ་འགལ་བ་ཡོད་པ་མ་ཡིན་ནོ ༑ ༑ རྡོ་རྗེ་བཟླས་དང་ཞེས་རྐང་པ་གཉིས་པོ་འདིས་ནི་རྡོ་རྗེ་དང་ཐོད་པ་བཟུང་བའི་དགོས་པ་ཡང་བསྟན་ཏོ། །རྡོ་རྗེ་ནི་གཉིས་མེད་ཡེ་ཤེས་ཡིན་པས་བཟླས་བསྒོམ་ཡིན་ལ། ཐོད་པ་ཅན་དུ་བདག་འགྱུར་ནི་བདག་རང་གིས་བདེ་བ་བསྐྱང་ཞེས་བྱ་བའི་དོན་ཏོ། །ཡང་ན་དེ་ལྟར་བཟླས་བསྒོམ་དུ་འགྱུར་བ་ནི་རྡོ་རྗེ་ཐོད་པ་ཡོད་ན་འགྱུར་ཞེས་བྱ་སྟེ། རྡོ་རྗེ་ནི་གཉིས་མེད་ཡེ་ཤེས་ཡིན་ལ། ཐོད་པ་ནི་ཀ་པཱ་ལ་སྟེ་ཀ་ནི་སུ་ཀ་བདེ་བ། པཱ་ལ་ནི་སྐྱོང་བ་སྟེ་བདེ་སྐྱོང་གིས་འགྱུར་ཞེས་བྱའོ། ། བསམ་པའི་ཁྱད་པར་རམ་དམ་ཚིག་བསྡུས་ཏེ་བསྟན་པ་ལྔ་ལས། དང་པོ་ཉོན་མོངས་པ་ལ་སོགས་པ་སྤང་བ་ནི་བསྒོམ་དང་ཞེས་རྐང་པ་གསུམ་མོ། །རྣལ་འབྱོར་ལ་གནས་པ་ནི་ཧེ་རུ་ཀ་ཞེས་རྐང་པ་དང་པོས་རྫོགས་རིམ་ལ་གནས་པས་ཕྱི་མས་ནི་བསྐྱེད་རིམ་ལ་གནས་པར་བསྟན་ཏོ།

།རིགས་ཀྱི་རྟོག་པ་སྤངས་ཏེ་རིགས་ཐམས་ཅད་གཅིག་ཏུ་བསྡུས་པ་ནི་རིགས་ལྔ་ཞེས་བྱ་བ་ལ་སོགས་པ་སྟེ་མི་རྟོག་པའི་ཕྱྀར་ཞེས་བྱའོ། །བསམ་གཏན་གྱི་སྒྲིབ་པ་སྤང་བ་ནི་གཉིད་ཅེས་བྱ་བ་འདིས་མཚོན་ཏོ། །ཐེ་ཚོམ་མེད་པར་ཞེས་བྱ་བ་འདིས་ནི་སྤྱོད་པ་ཉིད་ལ་ཐེ་ཚོམ་སྤངས་ཏེ་སྤྱད་པར་བྱས་ནས་འགྲུབ་པར་འགྱུར། ཞེས་བྱ་བའི་དོན་ཏོ། །སྤྱོད་པ་ནི་རབ་ཏུ་བྱེད་པ་ཕྱི་མ་གཉིས་ལས་མིང་བཏགས་སོ། །བརྟག་པ་ལྔ་པའི་བཤད་པ་རྫོགས་སོ ༑༑ ༑༑ དེ་ལྟར་བརྟག་པ་ལྔ་པས་སྤྱོད་པ་བསྟན་ཏེ། ཐོག་མར་རྫོགས་པའི་རིམ་པའི་དེ་ཁོ་ན་ཉིད་བསྒོམས་པས་སྤྱད་དོ་ཞེས་བསྟན་པའི་ཕྱིར་རམ། ཡང་ན་སྤྱོད་པ་ལ་གནས་པ་དེས་མཆོག་གི་དངོས་གྲུབ་ཀྱི་དོན་དུ་ཨཱ་ལཱིའི་བདག་ཉིད་ཀྱི་བྱང་ཆུབ་ཀྱི་སེམས་བསྐྱེད་པར་བསྟན་པའི་ཕྱིར་བརྟག་པ་དྲུག་པ་གསུངས་སོ། །དེ་ལ་བརྟག་པ་དྲུག་པ་མཐའ་དག་གི་བརྗོད་པར་བྱ་བའི་དོན་ནི་གང༌། རྗོད་བྱེད་ཀྱི་སྒྲ་ནི་གང༌། མངོན་པར་རྟོགས་པ་ནི་གང༌། རྒྱུད་སྡེ་གཞན་ལ་ཇི་ལྟར་ཕན་འདོགས་པའི་བཤད་པའི་རྒྱུད་ཡིན་ན། དེ་ལ་བརྗོད་པར་བྱ་བའི་དོན་ནི་སྦས་པའི་དོན་དེས་ལས་ཀྱང་གཙོར་རང་བྱིན་བརླབ་ཀྱི་སྦས་པ་ཡིན་ལ། དེའི་ཞར་ལ་དཀྱིལ་འཁོར་འཁོར་ལོའི་ཐབས་ཅུང་ཟད་སྟོན་ཏེ། མདོར་ན་གསང་བ་ཆོས་ཀྱི་དཀྱིལ་འཁོར་གསུམ་མངོན་དུ་བྱེད་པ་རླུང་དང་བཅས་པ་བཞི་ཀ་གསལ་བར་བསྟན་ཏོ། །རྗོད་བྱེད་ཀྱི་སྒྲ་ནི་གསུམ་ཀ་འཇུག་ཀྱང་ཡི་གེ་བཅུ་དྲུག་ཡི་གེ་གཙོ་ཆེ། རླུང་མན་ངག་གཙོ་ཆེ། །གཞན་ཡན་ལག་གི་དོན་གཙོ་ཆེ་བས་འཆད་དོ། །མངོན་པར་རྟོགས་པ་ནི་གཞུང་བཤད་པའི་གོ་རིམ་གྱི་དབང་དུ་བྱས་ན་སྤྱོད་པའི་རྗེས་ལ་བཞུགས་པས་ཉེ་བའི་རྒྱུར་འབྲེལ་ལ། སྤྱིར་བསྐྱེད་པའི་རིམ་པའི་རྗེས་ལ་ལྷ་ཡེ་ཤེས་སུ་རྟོགས་པའི་རྫོགས་པའི་རིམ་པ་དང་ཡང་འབྲེལ་ལོ། །འོ་ན་དེ་གཉིས་མི་འགལ་ལམ་ཞེ་ན ༑ མི་འགལ་ཏེ། རྫོགས་པའི་རིམ་པའི་དོན་དམ་གཅིག་ཉིད་མངོན་རྟོགས་གསུམ་དུ་སྐྱེ་སྟེ།

དང་པོར་ཐོས་བསམ་གྱི་སྒྲོ་འདོགས་ལུས་ལ་བཅད་པ་ན་རྟོགས་པའི་ལྟ་བར་འགྱུར་ལ། བར་དུ་རྫོགས་པའི་རིམ་པ་ཡིན་ལ། མཐར་ཉམས་སུ་བླང་པ་ནི་ཉེ་བའི་རྒྱུ་ཞེས་སྐབས་གསུམ་དུ་སྔར་བཤད་པ་བཞིན་ནོ། །རྒྱུད་སྡེ་གཞན་གང་གི་བཤད་པའི་རྒྱུད་ཡིན་ན། རབ་ཏུ་བྱེད་པ་དང་པོ་ལས་དོན་དང་པོར་ཁམས་ཀྱི་དོན་བཤད་པ་ལས་ཡི་གེ་བཅུ་དྲུག་གི་བཤད་པ་འདི་ནི་མཆོག་ཐུན་མོངས་གཉིས་ཀའི་གླེང་གཞི་མཐའ་དག་གི་བཤད་པའི་རྒྱུད་ཡིན་ནོ། །དེའང་སྤྱིར་རྣལ་འབྱོར་མའི་གླེང་གཞི་ལ་རྒྱུད་ཁ་ཅིག་ཏུ་མཐར་ཐུག་བཤད་འདིར་ཡང་རྒྱུད་ཕྱི་མས་མཐར་ཐུག་ཏུ་བཤད། ཁ་ཅིག་གིས་བསྐྱེད་རིམ་དུ་བཤད། རྡོ་རྗེ་མཁའ་འགྲོའི་ལེའུ་བཞི་བཅུ་གཉིས་པར་བཅུད་ལེན་དུ་བཤད་དེ། མདོར་ན་བཤད་ཚུལ་དུ་མར་བཤད་པ་ལས། འདིར་སྦས་པའི་དོན་བྱང་ཆུབ་སེམས་ཀྱི་དཀྱིལ་འཁོར་དུ་བཤད་པས་ཁ་ཅིག་ཏུ་མི་གསལ་བ་གསལ་བར་བྱེད། ཁ་ཅིག་ཏུ་ཚུལ་མི་འདྲ་བས་བཤད་པའི་རྒྱུད་ཡིན་ནོ། །དེའང་ཡི་གེ་བཅུ་དྲུག་གིས་ཁམས་བཅུ་དྲུག་ཏུ་བཤད། ཡང་ཡི་གེ་གསུམ་ལས་ཡི་གེ་ལྔར་བྱས་པའི་ཚིག་བཅུ་གཉིས་མགྲིན་པ་ལོངས་སྤྱོད་ཀྱི་འཁོར་ལོ་དང་སྙིང་ག་ཆོས་ཀྱི་འཁོར་ལོ་བཅུ་བཞིར་རྩ་ཡི་གེའི་དབྱིབས་སུ་གྲུབ་པའི་ནང་ན་ནད་འདུ་བ་བཞི་སྐྱེད་པ་གནས་སོ་ཞེས་བྱ་བས་བྷ་གའི་དཀྱིལ་འཁོར་དང་བྱང་ཆུབ་སེམས་ཀྱི་དཀྱིལ་འཁོར་གཉིས་སུ་གསལ་བར་བཤད་དོ། ། ཡང་སྒྲའི་ཚུལ་ལས་ཞེས་བྱ་བ་ལ་སོགས་པས་དེ་མངོན་དུ་བྱེད་པའི་རྒྱུ་བསྟན་པ་ནི ༑ དཔལ་བདེ་མཆོག་ཉུང་ངུའི་ལེའུ་དང་པོར་ཚིག་ཆ་མཐུན་ལ། སྦས་དོན་དུ་བཤད་པས་གསལ་བར་བྱེད་ཅིང༌། དེ་བཞིན་དུ། སྔགས་བཟླས་བསམ་གཏན་ལ་སོགས་ལྡན། །རྒྱུད་ལས་གསུངས་པ་ཉན་པར་གྱིས། །ཞེས་བྱ་བའང༌། ཉུང་ངུར་རིགས་ལྡན་མ་མཆོད་པས་མཉན་པར་གདམས་པ་ཡིན་ཏེ་འདིས་སྦས་དོན་དུ་གསལ་བར་བཤད། རྩ་གཉིས་སྐྱེ་གནས་ཞེས་བྱ་བ་ལ་སོགས་པས་ལྷ་མོ་བཞིས་ཞུས་པའི་རྒྱུད་ལས་གོས་དཀར་མོས་ཞུས་པ་དང་ཆ་མཐུན་པས་བཤད་པའི་རྒྱུད་ཡིན་ལ།

ཡང་གོང་དུ་རྣལ་འབྱོར་མའི་གླིང་གཞིས་བསྟན་པའི་བྱང་ཆུབ་སེམས་ཀྱི་དཀྱིལ་འཁོར་ཉིད་ལམ་གཉིས་པོ་འདི་ལ་བརྟེན་ཏེ་བྱང་ཆུབ་ཀྱི་སེམས་བཅུ་དྲུག་གཉིས་སུ་འགྱུར་ ¡Ã གཉིས་གསུམ་ལྔ་གསུམ་ ( ¡¶ ལུ ¡· གཉིས་གསུམ་གསུམ་ལྔ་ ) དེ་ལས་དྲུག་གི་སྒོ་ནས་ལུས་གྲུབ་བོ་ཞེས་དཀྱིལ་འཁོར་གསུམ་དུ་རྒྱུད་གཉིས་གཅིག་ཏུ་བསྡེབས་ཏེ། མི་གསལ་བ་གསལ་བར་བྱེད་པས་བཤད་པའི་རྒྱུད་དོ། །སྟེང་གི་སྒོ་དང་ཞེས་བྱ་བ་ལ་སོགས་པ་དེ་མངོན་དུ་བྱེད་པ་རླུང་བསྟན་པ་ནི། ཡེ་ཤེས་རྡོ་རྗེ་ཀུན་ལས་བཏུས་པ་དང༌། རྡོ་རྗེ་ཕྲེང་བ་དང༌། རྡོ་རྗེ་མཁའ་འགྲོའི་ལེའུ་བཅུ་པ་ལ་སོགས་པར་རླུང་གསུངས་པའི་དེ་ལ་འདིར་འགྲོ་འོང་གི་སྒོ་གསལ་བར་བཤད། མིང་དང་གྲངས་དང་རང་གི་ངོ་བོ་ལ་སོགས་པ་མདོར་བསྡུས་ཏེ་བཤད་པའི་རྒྱུད་ཡིན་ནོ། །ཡང་རླུང་འདིས་གོང་དུ་བསྟན་པའི་ཁམས་ལས་ལུས་མངོན་དུ་བྱེད་པ་ཉིད་ཀྱང་འདིའི་དབང་གིས་གྲུབ་པ་ཡིན་ནོ་ཞེས་སྟོན་པ་གོང་དུ་སྟོན་པའི་རྒྱུད་རྣམས་དང་ཕྱོགས་གཅིག་ཏུ་བསྡེབས་ནས་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ནོ། །དེ་ནས་བཅོམ་ལྡན་འདས་ལྷ་མོས། །ཞེས་བྱ་བ་ལ་སོགས་པ་དཔྱིད་ཀྱི་ཐིག་ལེ་ཞེས་བྱ་བ་རྡོ་རྗེའི་ལུས་ཀྱི་གནས་ལུགས་བསྟན་པས་ལུས་ལ་ཕྱི་རོལ་གྱི་ཆོས་ཐམས་ཅད་གཏན་ལ་འབེབས་ཏེ། འདི་ནི་དཔལ་བདེ་མཆོག་གི་རྒྱུད་མཐའ་དག་དང༌། ཀྱེའི་རྡོ་རྗེའི་རྒྱུད་མཐའ་དག་དང༌། མདོར་ན་རྣལ་འབྱོར་མའི་རྒྱུད་ཅེས་བྱ་བ། ནང་ལུས་དང་བྷ་ག་དང་བྱང་ཆུབ་སེམས་དང་རླུང་གི་གནས་ལུགས་སྟོན་པ་མཐའ་དག་གི་བཤད་པའི་རྒྱུད་ཡིན་ཏེ། སོ་སོའི་ཐད་ཀའི་དོན་ནི་གཞུང་སོ་སོའི་སྐབས་ཉིད་དུ་ཤེས་པར་བྱའོ། །མདོར་ན་གསང་འདུས་ཀྱི་བཤད་པའི་རྒྱུད་ཟབ་མོ་སྟོན་པ་རྣམས་དང༌། བདེ་མཆོག་མའི་རྒྱུད་དེ་ཟབ་མོ་སྟོན་པ་མཐའ་དག་ཏུ་རང་གི་ལུས་འགྲུབ་པར་བྱེད་པའི་བྱང་ཆུབ་ཀྱི་སེམས་དེ་ལམ་གང་ནས་ཚུལ་ཇི་ལྟར་འགྲུབ་པ།

དེ་རླུང་གི་དབང་གིས་མངོན་དུ་བྱེད་པ་དེ་ལས་གྲུབ་པའི་ལུས་ཀྱི་གནས་ལུགས་ལ་ཆོས་ཐམས་ཅད་བསྡུས་ལ། དེ་ལྟར་རང་ལ་གནས་པ་བཞིན་ལམ་དུའང་རང་གི་ལུས་ཉིད་ལ་བརྟེན་ཏེ་ཏིང་ངེ་འཛིན་སྐྱེ། འབྲས་བུ་ཡང་དེ་བཞིན་དུ་གྲུབ་ཅེས་བྱ་བར་ཕྱོགས་གཅིག་ཏུ་བསྡེབས་ཏེ་གསལ་བར་སྟོན་པས་དེ་མཐའ་དག་གི་བཤད་པའི་རྒྱུད་དུ་འགྱུར་བ་ཡིན་ནོ། ། སྤྱིའི་དོན་ཏོ།། །།གཞུང་གི་དོན་ལ་གསུམ་སྟེ། ཞུས་པ་སྤྱིར་བསྟན་པ་དང༌། ¡Ã མཉན་པར་གདམས་པ་དང༌། ལན་བསྟན་པའོ། ། ( ¡¶ ལུ ¡· ལན་མདོར་བསྟན་པ་དང༌། སོ་སོའི་ཞུས་ལན་གྱི་སྒོ་ནས་རྒྱས་པར་བཤད་པའོ། ། ) དང་པོ་ནི་ལྷ་ལགས་ཞེས་བྱ་བ་ལ་སོགས་པ་སྟེ། ཟག་བཅས་ཀྱི་ལུས་བཅོམ་པ་དང༌། ཟག་མེད་ཀྱི་བདེ་བ་ལ་ལོངས་སྤྱོད་པས་ལྷ་སྟེ་རྡོ་རྗེ་འཛིན་པའོ། །དེ་ལ་གང་ཉན་པར་འཚལ་ན་རང་བྱིན་བརླབ་སྟེ། རང་ནི་རང་གི་ལུས་སོ། །དེ་བྱིན་གྱིས་རློབ་པ་ནི་ལུས་གཏན་ལ་ཕབ་ནས་དེ་ལ་རང་བྱུང་ཡེ་ཤེས་བསྐྱེད་པ་དེ་ཅི་ལགས་སོ། །དེ་སྟོན་པའི་རྗོད་བྱེད་དེ་གསང་བ་ལ་སོགས་པ་སྟེ། རྣལ་འབྱོར་མའི་གླེང་གཞི་སྟེ། དེ་ལ་སྤྱི་དང་མཐར་ཐུག་པར་སྔར་གསུངས་ན། རང་བྱིན་བརླབ་ཀྱི་སྐབས་སུ་ནང་དུ་དགོངས་པ་ཇི་ལྟར་ལགས་ཞེས་ཞུས་པའོ། ། ¡Ã མཉན་པར་གདམས་པ་ལ་གཉིས་ལས། ( ¡¶ ལུ ¡· ལན་མདོར་བསྟན་པ་ལ་གསུམ་སྟེ ༑) མཉན་པར་གདམས་པ་དངོས་ནི། རྡོ་རྗེ་སེམས་དཔའ་རྐང་པ་གཉིས་སོ། ། ¡Ã གཉིས་པ་ ( ¡¶ ལུ ¡· - གཉིས་པ་ ) རྒྱུད་ཐམས་ཅད་ཀྱི་རྗོད་བྱེད་དང་བརྗོད་བྱ་ཐུན་མོང་བར་བསྟན་པ་ནི་ཐམས་ཅད་རྒྱུད་རྐང་པ་གཉིས་སོ། ། ¡Ã ལན་ལ་གསུམ། ཤེས་བྱའི་དཀྱིལ་འཁོར་བཞི་གཏན་ལ་དབབ་པ་དང༌། དེ་ལས་བྱུང་བའི་ཡེ་ཤེས་དང་ ༑ དེ་རྟོགས་པར་བྱེད་པའི་ཐབས་སོ། །དང་པོ་ལ་གསུམ། དཀྱིལ་འཁོར་བཞི་མདོར་བསྟན་པ་དང༌། དཀྱིལ་འཁོར་བཞི་རྒྱས་པར་བཤད་པ་དང༌། དཀྱིལ་འཁོར་གཉིས་ཤིན་ཏུ་རྒྱས་པར་བཤད་ཅིང་ཁམས་དང་རླུང་ཅུང་ཟད་བཤད་པའོ།། དང་པོ་ནི་ ( ¡¶ ལུ ¡· དོན་དངོས་ནི།

) ཨེའི་ཞེས་པ་ཤློ་ཀ་གཅིག་གོ །འདི་ལ་གསུམ་སྟེ། རང་བྱིན་བརླབ་བསྐྱེད་པའི་གནས་དང༌། རང་བྱིན་བརླབ་ཀྱི་ངོ་བོ་དང༌། དེ་སྐྱེད་པར་བྱེད་པའི་རྒྱུའོ། །དང་པོ་ནི་ཨེའི་རྣམ་པ་སྟེ་གོང་དུ་བརྟག་པ་དང་པོར་གསུངས་པ་སྟེ། རང་གི་ལུས་གྲུབ་པའི་གནས་ནི་ཤེས་རབ་ཀྱི་ཆོས་འབྱུང་ཨེར་གྲུབ་པ་ཡིན་ལ། རང་དེ་བྱིན་གྱིས་བརླབ་པ་མངོན་དུ་བྱ་བའི་གནས་ནི་ལྟེ་བའི་ཨེར་མངོན་དུ་བྱེད་པའོ། །ཞར་ལ་མཐར་ཐུག་གི་ཨེའང་ཤུགས་ལས་ཤེས་ཏེ། དེ་ལྟར་ན་གནས་སོ། །གཉིས་པ་རང་བྱིན་བརླབ་ཀྱི་ངོ་བོ་ནི་གནས་ཀྱི་མཚན་ཉིད་མི་གསལ་བ་སྟེ། དེ་ལ་རང་ནི་གནས་ཀྱི་མཚན་ཉིད་དེ་རྡོ་རྗེའི་ལུས་དབང་པོ་སྐྱོན་མེད་ཀྱི་གནས་ལུགས་འགྲུབ་པ་འདིའོ། །རང་དེས་བྱིན་གྱིས་བརློབ་པ་ནི་མཚན་ཉིད་མི་གསལ་བ་སྟེ། རང་གི་རྡོ་རྗེ་ལུས་ཀྱི་གནས་ལུགས་ལ་ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་བསྡུ་བ་དེ་བླ་མའི་མན་ངག་མེད་ན་མི་རྟོགས་པས་མི་གསལ་བའོ། །ཡང་ན་དེ་ལ་རང་བྱུང་ཡེ་ཤེས་གནས་པ་དེ་མི་རྟོགས་པས་མི་གསལ་བའོ། །རང་བྱུང་ཡེ་ཤེས་སྐྱེད་པའི་ཐབས་ལུས་ལ་གནས་ཀྱང་མན་ངག་མེད་ན་མི་རྟོགས་པས་མི་གསལ་བའོ། །འདིས་ནི་དཔྱིད་ཀྱི་ཐིག་ལེ་ཞུས་པ་ནས་བརྩམས་ཏེ། བརྟག་པ་དྲུག་པ་རྫོགས་པའི་བར་གྱི་མདོར་བསྟན་པར་འགྱུར་ཏེ། ནང་གི་སྦྱིན་སྲེག་ལ་སོགས་པ་ཐམས་ཅད་ཀྱང་ལུས་གཏན་ལ་དབབ་པའི་དོན་ཡིན་པས། དེ་དག་གིའང་ལུས་རྣམ་གཞག་གོ །དེ་ལྟ་བུའི་རང་དང་དེ་བྱིན་གྱིས་བརླབ་པ་དེ་འགྲུབ་པའི་རྒྱུ་གང་ཞེ་ན། འགྲོ་དང་ཞེས་སྨོས་ཏེ། འདི་ལ་གསུམ། རྒྱུ་གང་གིས་མངོན་དུ་བྱེད། ལམ་གང་ནས་མངོན་དུ་བྱེད། གང་གི་དབང་གིས་མངོན་དུ་བྱེད་ཅིང་གྲུབ་པའོ། །དེ་ལ་དང་པོ་ནི་གནས་དེར་རྒྱུ་གང་ཞིག་གིས་རང་གི་ལུས་དང་རང་བྱིན་བརླབ་མངོན་དུ་བྱེད་སྙམ་པ་ལ་ཁམས་དང་ཞེས་གསུངས་ཏེ ༑ རྒྱས་པར་ཕྱེ་ན་ཁམས་དྭངས་མ་བཅུ་དྲུག །དེ་ལས་བསྡུས་པས་ཕ་ལས་སྐྱེས་པ་གསུམ་དང་མ་ལས་སྐྱེས་པ་གསུམ་སྟེ་དྲུག་པོ་དང༌།

ཡང་བསྡུས་པས་བདུད་རྩི་ལྔ ༑ དེ་ལས་ཀྱང་བསྡུས་པས་ཉི་ཟླ་གཉིས་སུ་བསྡུས་པ་རྣམས་སོ། །དེས་ནི་ཡི་གེ་བཅུ་དྲུག་གི་མདོར་བསྟན་པར་འགྱུར་རོ། །གཉིས་པ་དེ་དག་ལམ་གང་ནས་མངོན་དུ་བྱེད་སྙམ་ན། སེམས་ཀྱི་རྟག་འགྲོ་བ་ཞེས་པ་སྟེ། ཐུགས་ཀྱི་སྒོ་སྟེ་རྩ་རོ་རྐྱང་གཉིས་ལ་བརྟེན་ཏེ་འགྲུབ་པར་འགྱུར་ཞེས་བྱ་སྟེ། འདིས་ནི་སྐྱེ་གནས་དབུས་སུ་རྩ་གཉིས་ཏེ་ཞེས་བྱ་བ་ལ་སོགས་པའི་མདོར་བསྟན་པའོ། །གལ་ཏེ་དེ་ལས་བྱང་ཆུབ་ཀྱི་སེམས་བདུད་རྩི་ལྔ་དང་དྲུག་ལ་སོགས་པ་བསྟན་པས་འདིར་རྩ་གཉིས་བསྟན་པའི་རྒྱས་བཤད་དུ་མི་འགྱུར་སྙམ་ན། དེ་ནི་རྩ་གཉིས་པོ་འདི་ལས་འདི་དག་འབྱུང་ཞེས་པ་རྩའི་ཞར་ལས་བྱུང་བ་ཡིན་ནོ། །གསུམ་པ་དེ་དག་ཏུ་གང་གི་དབང་གིས་མངོན་དུ་བྱེད་སྙམ་པ་ལ། འགྲོ་དང་རྗེས་སུ་འོང་བ་ཉིད་ཅེས་བྱ་སྟེ། རོ་མའི་ནུས་པས་རླུང་གྱེན་ལ་འགྲོ་བ་དང༌། རྐྱང་མའི་ནུས་པས་རླུང་ནང་དུ་འོང་བ་དང༌། ཤུགས་ལ་བསྟན་པ་གནས་པ་ཞེས་བྱ་བ་སྟེ། གསུམ་པོ་འདིས་མངོན་དུ་བྱེད་ཅེས་བྱ་བ་སྟེ། འདིས་ནི་སྟེང་གི་སྒོ་དང་ཞེས་བྱ་བ་ལ་སོགས་པའི་མདོར་བསྟན་པའོ། །དེ་ལྟར་ན་དེ་དག་གིས་འདི་སྐད་སྟོན་པར་འགྱུར་ཏེ། གནས་གང་དུ་མངོན་དུ་བྱེད་པ་དང༌། ལམ་གང་ནས་མངོན་དུ་བྱེད་པ་གཉིས་ཀྱིས་ནི་ལུས་ཀྱི་དཀྱིལ་འཁོར་དང༌། བྷ་གའི་དཀྱིལ་འཁོར་བསྟན་ཏོ། །གང་ཞིག་གིས་མངོན་དུ་བྱེད་པས་ནི་བྱང་ཆུབ་ཀྱི་སེམས་ཀྱི་དཀྱིལ་འཁོར་བསྟན་ལ། རླུང་ནི་དེ་མངོན་དུ་བྱེད་པའོ། །དེ་དག་ཀྱང་ལམ་དུ་མ་བྱས་པའི་དབང་དུ་བྱས་ནས་བྱང་ཆུབ་སེམས་ཀྱི་དཀྱིལ་འཁོར་ལས་རང་གི་ལུས་འགྲུབ་པར་བྱེད་པའི་རྒྱུ་ཡིན་ལ། ལམ་དུ་བྱས་པའི་ཚེ་བྱང་ཆུབ་ཀྱི་སེམས་དེ་ཉིད་རང་བྱུང་གི་ཡེ་ཤེས་ཆོས་བཞི་ལྡན་ཞུ་བ་དང་བདེ་བ་དང་མི་རྟོག་པ་དང་རང་རིག་པ་གསལ་བར་མངོན་དུ་བྱས་པས་འབྲས་བུ་མཐར་ཐུག་སངས་རྒྱས་ཀྱི་སྐུ་གསུམ་འགྲུབ་པར་བྱེད་དོ། །ཞེས་ཅིག་ཅར་དུ་གཏན་ལ་ཕབ་པ་ཡིན་ནོ།

།ཚིག་འདི་དག་གིས་ཙཎྜཱ་ལཱིའི་རྣལ་འབྱོར་བཅུ་གཉིས་པ་འཁོར་ལོ་གཅིག་ལ་བརྟེན་པ་ཞེས་བྱ་བའང་བསྟན་ཏེ་བླ་མས་འཆད་པར་འགྱུར་རོ། །

¡Ã དཀྱིལ་འཁོར་བཞི་རྒྱས་པར་བཤད་པ་ལ་གསུམ་སྟེ། གང་གི་བདག་ཉིད་ཀྱིས་མངོན་དུ་བྱེད་པ་ཁམས་བདུད་རྩིའི་དཀྱིལ་འཁོར་ཁམས་ཀྱི་དོན་རྒྱས་པར་བཤད་པ་དང༌། ལམ་གང་ནས་མངོན་དུ་བྱེད་པ་རྩ་དང༌། ཡི་གེའི་དཀྱིལ་འཁོར་སེམས་ཀྱི་རྟག་འགྲོ་བའི་རྒྱས་པར་བཤད་པ་དང༌། གང་གི་དབང་གིས་མངོན་དུ་བྱེད་པ་རླུང་གི་དཀྱིལ་འཁོར་འགྲོ་དང་རྗེས་སུ་འོང་བ་ཉིད་ཀྱི་དོན་རྒྱས་པར་བཤད་པའོ། ། ( ¡¶ ལུ ¡· རྒྱས་པར་བཤད་པ་ལ་གཉིས་ཏེ། རང་བྱིན་བརླབས་འགྲུབ་པའི་རྒྱུ་བཤད་པ་དང༌། དཔྱིད་ཀྱི་ཐིག་ལེ་ལ་སོགས་པས་རང་བྱིན་བརླབས་རྒྱས་པར་བཤད་པའོ། །དང་པོ་ལ་གསུམ་སྟེ། སྦས་པའི་ཡི་གེ་བཅུ་དྲུག་གི་ཚིག་སྦས་པའི་སྒོ་ནས་བྱང་ཆུབ་ཀྱི་སེམས་ཀྱི་དལ་བསྟན་པའི་ཁམས་ཀྱི་དོན་རྒྱས་པར་བཤད་པ་དང༌། རྩ་གཉིས་ཀྱི་ལས་བསྟན་པའི་བྱ་ཐབས་སེམས་ལས་ལུས་གྲུབ་པའི་ཚུལ་བསྟན་པས་སེམས་ཀྱིས་རྟག་འགྲོ་བའི་དོན་དུ་རྒྱས་པར་བཤད་པ་དང༌། འགྲོ་དང་རྗེས་སུ་འོང་བ་ཞེས་བྱ་བ་རླུང་གི་དོན་རྒྱས་པར་བཤད་པའོ། ། ) དང་པོ་ལ་གཉིས་ཏེ། ཞུས་པ་དང༌། ལན་བསྟན་པའོ ༑ ༑ དང་པོ་ནི་ཁམས་དང་ཞེས་པ་རྐང་པ་གཅིག་གོ །ལན་ལ་གསུམ་སྟེ། ཡི་གེ་བཅུ་དྲུག་གི་སྒོ་ནས་ཁམས་བཅུ་དྲུག་ཏུ་བཤད་པ་དང༌། ཡི་གེ་གསུམ་ལས་ལྔར་བྱས་པས་ནད་འདུ་བ་བཞི་བསྐྱེད་པ་ལུས་ལ་ཇི་ལྟར་གནས་པ་དང༌། དེ་དག་གང་ལ་བརྟེན་ཏེ་མངོན་དུ་བྱེད་པའི་ཚུལ་བསྟན་པའོ། །དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། །ཞེས་བྱ་བ་ལ་སོགས་པ་སྟེ། རྣལ་འབྱོར་མའི་གླེང་གཞི་ཡི་གེ་བཅུ་དྲུག་པོ་འདིས་སྦས་པའི་དོན་གྱི་དབང་དུ་བྱས་ན་ཁམས་བཅུ་དྲུག་ཏུ་བསྟན་ཏོ། །ཞེས་བྱ་བའི་དོན་ཏེ་ཚིག་གི་དོན་ཕལ་ཆེར་ནི་རྟོགས་པར་སླའོ། ། མདོར་བསྡུ་ན་བྱང་ཆུབ་སེམས་ཀྱི་རང་བཞིན་ལས་ཞེས་བྱ་བ་ནི་ཀུན་རྫོབ་ཀུནྡ་ལྟ་བུ་སྟེ་དོན་དམ་པའི་རྟེན་བྱེད་པས་བྱང་ཆུབ་ཀྱི་སེམས་སོ། །ཆ་ཞེས་བྱ་བ་ནི་ཨཱ་ལི་སྟེ་དེའི་བརྡའང་བདེ་བ་བསྟན་ཏེ་འགྱུར་བ་ནི་ཀཱ་ལི་སྟེ།

དེའི་བརྡས་རྟེན་ཞུ་བའོ།། དེའི་ཕྱིར་ཞུ་བདེ་མི་ཕྱེད་པ་ཞེས་བྱ་བའི་དོན་ཏོ། །གཉིས་པ་འདུ་བ་བཞི་པ་བསྐྱེད་པའི་འཁོར་ལོ་བསྟན་པ་ལ་གསུམ་སྟེ། ཚིགས་ཆེན་བཅུ་གཉིས་ཀྱི་འཁོར་ལོ་དང༌། མགྲིན་པའི་འཁོར་ལོ་དང༌། སྙིང་གའི་འཁོར་ལོ་གཏན་ལ་དབབ་པའོ། །དང་པོ་ནི་ ¡Ã རང་བཞིན་ ( ¡¶ ལུ ¡· ར་ནི་ ) ཞེས་བྱ་བ་ལ་སོགས་པ་སྟེ། ཡང་གླེང་གཞི་དེའི་ཐོག་མའི་ཡི་གེ་ར་ཧ་སྱེ་ཞེས་བྱ་བ་འདི་ལུས་ལ་གནས་པ་སྟེ། འདི་ལྟར་ར་ནི་མེའི་ས་བོན་ཡིན་པས་མེའི་ཁམས་མཚོན་ལ། མེ་ཤས་ཆེ་བ་ན་ཁྲག་སྐྱེ་བ་ཡིན་ལ། ཁྲག་ཤ་ཆེ་བས་མཁྲིས་པ་འབྱུང་བའི་ཕྱིར་མཁྲིས་པ་བསྟན་ཏོ། །མཚན་ཉིད་གཅིག་འདོད་ཅེས་བྱ་བ་ནི་སྱེའི་འགྲེང་བུ་ཨེ་གུད་དུ་ཕྲལ་བས་དེ་ནི་ཨེ་ཀ་སྟེ་གཅིག་ཡིན་ལ ༑ གཅིག་པ་ནི་རླུང་མཁྲིས་བད་ཀན་འདུས་པས་གཅིག་པ་ནི་འདུས་པའི་ནད་དོ ༑ ༑ སྱེ་ཞེས་པ་ནི་བད་ཀན་ལས་ཏེ་ས་དངོས་ཀྱིས་བད་ཀན་བསྟན་ལ། ¡Ã ཡས་དེ་ལས་རྔུལ་ ( ¡¶ ལུ ¡· ཡ་སྟ་དེ་ལ་རྔུལ་ ) དང་ཆུ་རྒྱུས་འབྱུང་བ་བསྟན་ཏེ། མདོར་ན་སྱེ་ནི་བད་ཀན་ནོ། །མགོན་པོ་ནི་རྒྱུ་བའོ། །ཡང་ན་མགོན་པོ་ནི་དེ་དག་གི་གཙོ་བོར་གྱུར་པ་ཞེས་བྱ་སྟེ་དེ་རྣམས་ལ་དབང་བྱེད་པའི་ཕྱིར་རླུང་ངོ༌། །དེ་ནི་ཧས་བསྟན་ཏེ་ཧ་དང་ཡ་ནི་ཧ་ཡ་སྟེ་འགྲོ་མགྱོགས་སོ། །དེ་བས་ན་ར་ཧ་ས་ཡ་ཨེ་ཞེས་བྱ་བ་ཡི་གེ་ལྔ་པོ་འདིས་ནི་ནད་འདུ་བ་བཞི་དང་ལུས་ཡང་དག་པར་སྐྱེད་པར་བྱེད་པས་རུས་པའི་མཚམས་སུ་ཡང་དག་བཏབ་སྟེ། ཚིགས་ཆེན་བཅུ་གཉིས་ལ་གནས་ཞེས་བྱ་བའི་དོན་ཏོ། །འདིས་ཙཎྜཱ་ལཱི་བཅུ་གསུམ་པ་བསྟན་པ་ནི་བླ་མའི་མན་ངག་ལས་ཤེས་པར་བྱའོ། །གཉིས་པ་ནི་དེ་ལྟར་ཚིགས་གཞན་ན་མི་གནས་སམ་སྙམ་པ་ལ་རྐན་དུ་ཞེས་སྨོས་ཏེ། ལོངས་སྤྱོད་ཀྱི་འཁོར་ལོ་ལའང་གནས་ཏེ། མགྲིན་པ་མེའི་རང་བཞིན་ཡིན་པས་ར་གནས་ལ། དེ་བཞིན་དུ་དེ་ནས་ས་བོན་བཞིའང་གནས་ཏེ། དེར་ཟས་ལ་རེག་པས་ཧ། དེར་བད་ཀན་སོགས་པས་ན་ས། རླུང་གིས་ཁ་ཟས་ཕུལ་བས་ཡ། དེས་ཐམས་ཅད་ལ་ཁྱབ་པས་ཨེའོ།

།དེ་ལྟར་མགྲིན་པ་ན་ལས་བཞི་པོ་དེ་བྱེད་པས་ཡི་གེ་དེ་དག་གནས་ཞེས་བྱ་བའི་དོན་ཏོ། །གསུམ་པ་ཆོས་ཀྱི་འཁོར་ལོ་ནའང་གནས་པར་བསྟན་པ་ནི། དང་པོ་རེ་མིག་ཞེས་སྨོས་ཏེ་དང་པོའི་རེ་མིག་ནི་གནས་རྣམས་ཀྱི་གཙོ་བོར་གྱུར་བའི་ཕྱིར་དང་པོ་སྟེ་སྙིང་གའོ། །དེར་ས་བོན་ལྔ་གནས་ཏེ་ནད་འདུ་བཞིའམ་འབྱུང་བ་བཞི་བསྐྱེད་པའི་ཕྱིར་རོ། །ལྔའི་ནང་ནས་ཧ་ནི་རྣམ་པར་ཤེས་པའི་རྟེན་ཡིན་པའི་ཕྱིར་ཧཱུྃ་གི་རྣམ་པར་གནས་སོ་ཞེས་སྟོན་པ་ནི་དབྱངས་ཀྱི་དྲུག་ལྡན་པ་སྟེ་ཨཱུ་རིང་པོ་ཞབས་སུ་བཏགས་པའོ། །རྣམ་པར་ཤེས་པ་ནི་དེ་ལ་ཐིག་ལེ་དང་བཅས་པ་འདིས་རྣམ་པར་ཤེས་པའི་རྟེན་བྱེད་པའོ ༑ ༑ དེ་བས་ན་ཧ་ཡི་རྣམ་པ་ཐམས་ཅད་དུ། །སངས་རྒྱས་ཀུན་དང་མཉམ་སྦྱོར་ཏེ ༑ ༑ ཧཱུྃ་དེ་ནི་རྟེན་བྱང་ཆུབ་ཀྱི་སེམས་སངས་རྒྱས་ཀུན་གྱིས་གང་ལ། དེ་ལ་བརྟེན་པ་བདེ་སྟོང་དང་བཅས་པ་དེ་ལམ་དུ་བྱས་པ་དང༌། མ་བྱས་པའི་བྱེ་བྲག་གིས་བདེ་བ་དང་སྡུག་བསྔལ་ཐམས་ཅད་ལ་ཁྱབ་ཅེས་བྱ་བའི་དོན་ཏོ། །གསུམ་པ་དེ་གང་ལ་བརྟེན་ཏེ་མངོན་དུ་བྱེད་སྙམ་ན་སྒྲའི་ཚུལ་ཞེས་བྱ་བ་ལ་སོགས་པ་གསུངས་ཏེ་སྒྲ་ནི་ནཱ་དའོ། །ད་ནི་ལིར་བསྒྱུར་བས་ན་ལི་སྟེ་རྩའོ། །ཚུལ་ནི་དེ་ལས་ཨ་ཤད་ལྟ་བུའི་རྣམ་པར་གྲུབ་པ་སྟེ་མདོར་ན་ལྟེ་བའི་ཨོཾ་ངོ༌། །དེ་ལས་བྱུང་བ་སྟོན་ཏེ་ཐ་མལ་པའི་དུས་སུ་ལུས་གྲུབ་པའི་རྩ་བ་ནི་ལྟེ་བ་ཡིན་པས། དེ་ལས་རྩ་གསུམ་ལ་སོགས་པ་ཐམས་ཅད་རིམ་གྱིས་རྒྱས་པས་དེ་ལས་བྱུང་ལ། ལམ་དུ་བྱས་པ་ནའང་ལྟེ་བའི་གནས་སུ་གཏུམ་མོ་མངོན་དུ་བྱས་པ་ལས་འབྱུང་ཞེས་པའོ། །དེ་གང་གིས་སྤྱོད་པའམ་སྤྱོད་ཡུལ་ཡིན་སྙམ་ན་དམ་ཚིག་སྤྱོད་པ་ཡིན་ཏེ། དམ་ཚིག་ནི་མི་འདའ་བ་ཡིན་ལ་དེ་རྣམས་བསྐྱེད་པ་ལས་མི་འདའ་བ་སྤྱོད་ཡུལ་ཏེ་རྒྱུའི་གནས་སྐབས་སུའང་ཟག་བཅས་ཀྱི་ལུས་བསྐྱེད་པ་ལས་མི་འདའ་ལ། ལམ་ལ་སོགས་པར་ཡང་ཡེ་ཤེས་བསྐྱེད་པ་ལས་མི་འདའ་བས་ན་ངོ་བོ་ཉིད་ཀྱི་དེ་ལྟར་སྤྱོད་པའི་སྤྱོད་ཡུལ་ཞེས་བྱའོ།

།ཡང་ན་དམ་ཚིག་ནི་དབང་པོ་རྣམས་ཀྱིས་ཡུལ་རྣམས་སྤྱོད་པ་ལས་མི་འདའ་བས་ན་དམ་ཚིག་སྤྱོད་པའོ། །དེ་སྤྱད་པས་བྱང་ཆུབ་ཀྱི་སེམས་རྒྱས་པས། རྒྱུ་དང་ལམ་གྱི་གནས་སྐབས་ཐམས་ཅད་དུ་སྐྱེད་པར་བྱེད་ཅེས་དགོངས་སོ། །ཡང་ན་དེ་རྣམས་ལ་བརྟེན་ནས་ཏིང་ངེ་འཛིན་སྐྱེ་བ་ནི་བཟའ་བསྲུང་གི་དམ་ཚིག་ལ་སྤྱོད་པའི་རྣལ་འབྱོར་པའི་སྤྱོད་ཡུལ་ལོ་ཞེས་ཀྱང་བྱར་རུང་ངོ་ ༑ ༑ དེ་ལྟར་ཁམས་རབ་ཏུ་བསྡུ་བའི་དེ་ཁོ་ན་ཉིད་འདི་ནི་བླ་མའི་མན་ངག་མེད་ན་འཇིག་རྟེན་གསུམ་དུའང་རྙེད་པར་དཀའ་འོ། །དེ་ལྟ་བུ་དེ་སྔ་མ་མེད་པ་མ་ཡིན་ནམ་སྙམ་པ་ལ་ཐོག་མ་དབུས་མཐར་གནས་ཏེ། རྒྱུ་དང་ལམ་འབྲས་བུ་ཐམས་ཅད་དུ་ཁམས་ཀྱི་དོན་འདི་གནས་སོ་ཞེས་བྱ་བའི་དོན་ཏོ། །དེའི་དཔེ་ནི་བསྲུབ་བྱ་དང་སྲུབ་བྱེད་ཅེས་བྱ་སྟེ། ཞུ་བ་དང་བདེ་བ་ངོ་བོ་ཉིད་ཀྱིས་གནས་ཀྱང་སྲུབ་བྱེད་ཀྱི་སྦྱོར་བ་ལ་མ་བརྟེན་པར་མི་རྟོགས་པ་བཞིན་དུ། འདི་ཐོག་མ་དབུས་མཐར་གནས་ཀྱང་བླ་མའི་མན་ངག་ལ་མ་བརྟེན་པར་མི་རྟོགས་ལ་ཐབས་ལ་བརྟེན་ན་རྟོགས་པར་འགྱུར་ཞེས་བྱ་བའི་དོན་ཏོ། །ད་ནི་སྤྱི་དོན་གཉིས་པ་སེམས་ཀྱི་རྟག་འགྲོ་བ་ཞེས་བྱ་བའི་དོན་རྩ་གཉིས་ཀྱི་བྱེད་པའི་ལས་དང་བཅས་ཏེ་རྒྱས་པར་བསྟན་ཏོ། །འདི་ལ་གཉིས་ཏེ། མཉན་པར་གདམས་པ་དང༌། དོན་དངོས་སོ། ། དང་པོ་སྔགས་བཟླས་ཞེས་བྱ་བ་ལ་སོགས་པ་སྟེ། འདིས་བདེ་མཆོག་ཉུང་ངུའི་ལེའུ་དང་པོའི་དོན་དང༌། ལྷ་མོ་བཞིས་ཞུས་པའི་རྒྱུད་ཀྱི་དོན་གསལ་བར་བྱ་བའི་ཕྱིར ༑ སྔགས་བཟླས་བསམ་གཏན་ལ་སོགས་ལྡན། །རྒྱུད་ལས་གསུངས་པ་མཉན་པར་གྱིས། །ཞེས་གསུངས་ཏེ། ཕྱི་རོལ་གྱི་སྔགས་ཀྱི་བཟླས་པ་དང་བསམ་གཏན་ལ་སོགས་པས་མཆོག་ཐུན་མོང་གི་དངོས་གྲུབ་སྐྱེས་པར་བྱེད་པ་ཡིན་ན། དེ་འདིར་ནང་དོན་དུ་ལྡན་ཞིང་བཟླས་པ་འཁོར་བར་བྱེད་པ་སྟེ། ཞེས་པའམ། སྔགས་སྐྱོབ་པའི་དོན་ནམ། བསམ་གཏན་མི་འགྱུར་བར་བྱེད་པ་ལ་སོགས་པའི་དོན་དེ་ལམ་དུ་བྱས་པ་དང་མ་བྱས་པ་གཉི་ག་ལ་རང་གི་ལུས་འདི་ཉིད་གནས་སོ་ཞེས་བྱ་བའོ།

།རྒྱུད་ལས་གསུངས་པ་ནི་རྒྱུད་སྡེ་རྣམས་སུ་གསང་བ་ལ་སོགས་པའི་གླེང་གཞིའང་ཕྱི་རོལ་དུ་ཕུན་སུམ་ཚོགས་པ་ལ་སོགས་པར་བཤད་ལ། ཕུན་སུམ་ཚོགས་པ་དེ་ལས་བྱུང་བའི་ཆོས་སྔགས་ལ་སོགས་པས་ཀྱང་དངོས་གྲུབ་འགྲུབ་པ་ཕྱི་རོལ་དུ་བཤད་ན། དེ་ལ་གསང་བ་ལ་སོགས་པའང་བྱང་ཆུབ་ཀྱི་སེམས་སུ་སྔར་བཤད་པ་ཡིན་ལ་དེ་བཞིན་དུ་རྒྱུད་དེ་ལས་གསུངས་པའི་སྔགས་ལ་སོགས་པའང་ནང་ལུས་ལ་གནས་ལ། ཕྱི་རོལ་གྱི་སྔགས་བཟླས་པ་ལ་སོགས་པས་དངོས་གྲུབ་གྲུབ་པ་དེ་འདིར་ལམ་དུ་བྱེད་པ་དང་མ་བྱས་པའི་བྱེ་བྲག་གིས་བདེ་སྟོང་གི་ཏིང་ངེ་འཛིན་ནམ་ལུས་ཀྱི་གོང་བུ་གྲུབ་པའི་ཚུལ་དེ་ཉོན་ཅིག་ཅེས་བྱ་བའི་དོན་ཏོ། །དོན་དངོས་ལས་རྩ་གཉིས་ལས་ལམ་དུ་མ་བྱས་པའི་དུས་སུ་ཐིག་ལེ་གཉིས་བརྒྱུད་པས་ལུས་ཀྱི་གོང་བུ་ཞེས་རྡོ་རྗེའི་ལུས་འགྲུབ་པའི་རྒྱུར་དངོས་སུ་སྟོན་ལ། ཤུགས་ལས་ལམ་དུ་བྱས་པའི་དུས་སུ་བདེ་ཆེན་གྱི་ཡེ་ཤེས་མངོན་དུ་བྱེད་པར་འགྱུར་ཞེས་བསྟན་པར་རིག་པར་བྱའོ། །དཀྱུས་སུ་དོན་དྲུག་སྟེ་རྩ་གཉིས་ལ་སེམས་གཉིས་ཀྱིས་འདུས་པ་བསྟན་པ་དང༌། སྐུ་གསུང་ཐུགས་གསུམ་གྱི་འདུས་པ་དང༌། སྡུད་པའི་རྒྱུ་དང༌། བདུད་རྩི་ལྔའི་རང་བཞིན་དུ་བསྟན་པ་དང༌། ཕ་མའི་སྒོ་ནས་ཁམས་དྲུག་གིས་བསྡུ་བ་དང༌། དེས་ན་སེམས་ཀྱི་སྒོ་ལ་བརྟེན་ནས་ལུས་འགྲུབ་པར་བསྟན་པའོ། །དང་པོ་ནི་རྩ་གཉིས་ཞེས་བྱ་བ་ལ་སོགས་པ་སྟེ། སྐྱེ་གནས་ཀྱི་དབུས་ནི་ཀཀྐོ་ལའི་དབུས་ ¡Ã ཏེ། དེའི་ནང་ནས་སོར་གཉིས་ཀྱི་ཚད་ཙམ་གྱི་སྐྱེ་གནས་ཀྱི་སྒོའི་ ( ¡¶ ལུ ¡· ཀྱི་ ) གཡས་གཡོན་གཉིས་སུ་གནས་ལ། གཡས་པས་ནི་དབུ་མའི་ཡར་རྩེ་སྨིན་མཚམས་ན་བྱང་ཆུབ་ཀྱི་སེམས་ཟླ་བ་བཟུང་བ་སྟེ་གནས་སོ། །གཡོན་པས་ནི་དབུ་མའི་མར་རྩེ་གསང་གནས་ན་ཁྲག་བཟུང་སྟེ་གནས་སོ་ཞེས་པའོ། །འོ་ན་ཀྱེའི་རྡོ་རྗེའི་རྒྱུད་ལས། རྐྱང་མ་མི་བསྐྱོད་འབབ་པ་སྟེ ༑ ༑ ཞེས་གསུངས་པ་ཇི་ལྟར་དྲང་སྙམ་ན། རྩ་གཉིས་ལས་མེད་ན་བདེན་མོད་ཀྱི་གཡས་གཡོན་གཉི་ག་ལ་རྩ་གཉིས་

( ¡¶ ལུ ¡· + གཉིས་ ) གནས་ཏེ། གཡས་པ་ལས་ནི་དྲི་ཆེན་དང་རཀྟ་འཕེན་ཅིང་འཛིན་པའི་རྩའོ། །གཡོན་པ་ལས་ནི་དྲི་ཆུ་དང་ཁུ་བ་འཕེན་ཅིང་འཛིན་པར་བྱེད་པའི་རྩ་གཉིས་སུ་གནས་སོ་ཞེས་བླ་མ་ ༼ ཡིས ༽ གསུང་ ངོ་ ༑ ༑ དེའི་ཕན་ཚུན་བསྡུ་བ་ནི་དེ་ལྟར་ན་རྩ་གཉིས་ལས་ཐིག་ལེ་གཉིས་བསྡུས་པའོ ༑ ༑ ཆོས་ཀྱི་དབྱིངས་བསྡུས་པ་ནི། ཐིག་ལེ་གཉིས་པོ་དེས་ཆོས་ཏེ་ཕུང་པོ་ལ་སོགས་པའོ། །དབྱིངས་ནི་དེ་དག་འགྲུབ་པའི་རྒྱུ་བསྡུས་པའོ། །ཞེས་པའོ། ། གཉིས་པ་ནི་སྙིང་སྟོབས་ཞེས་བྱ་བ་ལ་སོགས་པ་སྟེ། དེ་ལྟར་ན་ལུས་འགྲུབ་པར་བྱེད་པའི་རྒྱུ་འདི་ཙམ་ཞིག་ཡིན་པ་ལ། མུ་སྟེགས་གྲངས་ཅན་རྣམས་ཀྱི་རྡུལ་མུན་པ་སྙྀང་སྟོབས་ཞེས་བྱ། བདེ་སྡུག་བཏང་སྙོམས་ཞེས་བྱ་བར་ ¡Ã གསང་བ་ ( ¡¶ ལུ ¡· བཏགས་པ་ ) དེའང་འདི་ཡིན་ནོ་ཞེས་གཏན་ལ་དབབ་པ་དང༌། དེ་ཉིད་ལུས་ངག་ཡིད་གསུམ་འདུས་པ་ཉིད་དུ་གཏན་ལ་དབབ་པ་སྟེ། རྩ་གཉིས་ལས་ཁུ་ཁྲག་འདུས་པ་ནི་རྡུལ་དང་ངག་དང༌། སྙིང་སྟོབས་དང་ལུས་ཏེ་འདུས་པ་ཡིན་ལ། དེ་དག་དང་སྲིད་པ་བར་དོའི་སེམས་མུན་པའི་རང་བཞིན་འདྲེས་པར་འགྱུར་རོ་ཞེས་བྱ་བའི་དོན་ཏོ། །དེ་ནས་འདྲེ་བར་བྱེད་པའི་རྒྱུ་ནི་གང་ཡིན། གང་གི་དུས་སུ་འདྲེས་སྙམ་ན། གསུམ་པ་འདྲེ་བའི་རྒྱུ་ནི་རྡོ་རྗེ་པདྨོ་ཞེས་རྐང་པ་གཉིས་སྨོས་སོ། ། བཞི་པ་བདུད་རྩི་ལྔའི་རང་བཞིན་དུ་བསྟན་པ་ནི། བཤང་གཅི་ཞེས་བྱ་བ་ལ་སོགས་པ་སྟེ། བདུད་རྩི་གཉིས་པོ་དེ་ལས་ཕུང་པོ་ལྔའི་རང་བཞིན་གྱི་བདུད་རྩི་ལྔར་གྱུར་ཅིང་འདུས་ལ་རྡོ་རྗེ་ཅན་དེ་རྒྱལ་བ་ལྔའི་རང་བཞིན་གྱི་ཕུང་པོ་ལྔ། ཆོས་ཉིད་རྡོ་རྗེ་འཆང་ཆེན་པོ་དང་དྲུག་གི་ངོ་བོ་ཡིན་ནོ་ཞེས་བྱ་བའོ། །ལྔ་པ་དྲུག་གིས་བསྡུས་པ་ནི་རུས་པ་ཞེས་བྱ་བ་ལ་སོགས་པ་སྟེ། དེ་ལྟར་ཁུ་ཁྲག་གཉིས་ལ་ལུས་རགས་པ་འདི་ཇི་ལྟར་འགྲུབ་ན། ཕ་དང་མའི་དབྱེ་བ་དྲུག་ཡིན་ནོ་ཞེས་པ་ནི་རུས་པ་ཞེས་པ་ལ་སོགས་པའོ། །མདོར་ན། ལུས་ནི་འདིར་འདུས་སོ་ཞེས་པ་ནི་གོང་བུའི་བསྡུ་བ་ཞེས་བྱ་བ་ལ་སོགས་པའོ།

།དྲུག་པ་དེས་ན་སེམས་ཀྱི་སྒོ་གཉིས་ལ་བརྟེན་ཏེ་འདུས་སོ་ཞེས་སྟོན་པ་ནི་རྩའི་ཀུན་སྤྱོད་ཅེས་བྱ་བ་ཚིགས་སུ་བཅད་པ་གཅིག་གོ །ད་ནི་སྤྱི་དོན་གསུམ་པ་གང་གི་དབང་གིས་མངོན་དུ་བྱེད་པ་སྟེ། འགྲོ་དང་རྗེས་སུ་འོང་བ་ཉིད། །ཅེས་བྱ་བའི་རྒྱས་པར་བཤད་པ་རླུང་གི་རྣམ་པར་བཞག་པ་བསྟན་ཏོ། ། ¡Ã འདིས་ནི་ཡེ་ཤེས་རྡོ་རྗེ་ཀུན་ལས་བཏུས་པ་དང༌། རྡོ་རྗེ་ཕྲེང་བ་དང༌། རྡོ་རྗེ་མཁའ་འགྲོའི་བཤད་པའི་རྒྱུད་དུའང་འགྱུར་བ་ཡིན་ནོ། །འདི་ལ་དོན་གཉིས་ཏེ། སྔ་མ་དང་མཚམས་སྦྱར་བའི་སྒོ་ནས་སྒོའམ་ལམ་གང་ན་རླུང་རྒྱུ་བའི་ཚུལ་བསྟན་པས་རླུང་གི་མདོར་བསྟན་པ་དང༌། གང་ཞིག་གང་གི་རྣམ་པར་སྒོ་གང་ནས་འགྲོ་འོང་བྱེད་པའི་ཚུལ་རྒྱས་པར་བཤད་པའོ། །སྔ་མ་ལ་བཞི་ལས། གོང་དུ་བསྟན་པའི་རྩའི་སྒོའི་གནས་ལུགས་ནི་སྟེང་གི་སྒོ་དང་ཞེས་རྐང་པ་གཅིག་གོ ༑ སྒོ་གཉིས་ཀྱི་བྱེད་པའི་ལས་བསྟན་པས་དེ་ལ་རླུང་གནས་པར་བསྟན་པ་ནི། འོག་གི་ཞེས་བྱ་བ་ལ་སོགས་པ་ཤློ་ཀ་གཅིག་གོ །དེ་ལྟར་སྒོའི་ལས་བསྟན་པ་དེས་ན་སྒོ་དེ་ལ་རླུང་གནས་པས་ལས་བྱེད་པར་རྟོགས་ནས་སྲོག་གི་རླུང་མངོན་སུམ་དུ་གཏན་ལ་དབབ་པ་ནི་དེའི་ཞེས་རྐང་པ་གཉིས་སོ། །དེ་ལ་གནས་པའི་རླུང་གི་ངོ་བོ་ཉིད་རབ་ཏུ་དབྱེ་བ་དང་བཅས་པ་ནི་སྟེང་གི་སྒོར་ནི་ཞེས་རྐང་པ་གཉིས་ཀྱིས་བསྟན་ཏོ། །བསྡུས་པའི་དོན་ཏོ། ། ( ¡¶ ལུ ¡· - འདིས་ནི་་་་་་་དོན་ཏོ། ། ) མཚམས་སྦྱར་བ་དང་ཚིག་གི་དོན་ནི། གོང་དུ་ཁམས་བཅུ་དྲུག་ཀྱང་བསྟན། དེ་དག་ལས་ལུས་གྲུབ་པར་ཡང་བསྟན། དེ་ཡང་རྩའི་ཀུན་སྤྱོད་ཉིད་གསུངས་པ་ཞེས་པས་རྩ་གཉིས་ལ་བརྟེན་ཏེ་གྲུབ་པར་གསུངས་ན། ཅི་དེ་དག་རྩའི་ཀུན་སྤྱོད་ཙམ་གྱིས་མངོན་དུ་བྱེད་དམ་འོན་ཏེ་རྒྱུ་གཞན་ཡང་ཡོད་སྙམ་པ་ལ། རྩའི་ཀུན་སྤྱོད་ལ་བརྟེན་ཏེ་རླུང་གི་སྒོ་ནས་ལུས་བསྐྱེད་ཅིང་འཕེལ་བར་ཡང་བྱེད་ལ། ལམ་དུ་བྱས་པ་ན་ཏིང་ངེ་འཛིན་སྐྱེ་བར་ཡང་བྱེད་དོ་ཞེས་བསྟན་པའི་ཕྱིར།

སྟེང་གི་སྒོ་ཞེས་བྱ་བ་ལ་སོགས་པ་སྨོས་སོ། །དེ་ལ་སྤྱིར་སྟེང་སྒོ་དང་འོག་སྒོ་ལ་རྣམ་གྲངས་མང་སྟེ། སྣའི་སྒོ་ལ་སྟེང་སྒོ་དང༌། བཤང་ལམ་ལ་འོག་སྒོར་བྱས་པ་དང༌། སྤྱི་གཙུག་ལ་སྟེང་སྒོ་དང༌། སྨིན་མཚམས་ལ་འོག་སྒོར་བྱས་པ་དང༌། རྩ་གཡས་པ་ལ་སྟེང་སྒོ་དང༌། གཡོན་པ་ལ་འོག་སྒོར་བྱས་པ་དང༌། རླུང་ལྡང་བ་ལ་སྟེང་སྒོ་དང༌། འཇུག་པ་ལ་འོག་སྒོར་བྱས་པ་དང༌། སྲོག་གི་རླུང་ལ་སྟེང་སྒོ་དང༌། ཐུར་སེལ་གྱི་རླུང་ལ་འོག་སྒོར་བྱས་པ་ལ་སོགས་པ་དབྱེ་བ་མང་དུ་ཡོད་པ་ལས་འདིར་རྩ་གཉིས་ལ་བྱའོ། །དེའང་གོང་དུ་རྩའི་ཀུན་སྤྱོད་ཅེས་གསུངས་པ་དང་འབྲེལ་ཅན་དུ་བྱས་ལ། རྩ་དེ་གཉིས་ཀྱི་སྒོ་ཇི་ལྟར་གནས་ཞེས་དྲིས་པ་ལ། རྩ་རོ་མ་ནི་ཁ་གྱེན་ལ་བལྟས་པས་སྟེང་སྒོ་ཡིན་ལ། རྐྱང་མ་ཐུར་དུ་བལྟས་པས་འོག་སྒོ་ཞེས་བྱའོ། །དེ་ལྟར་སྒོའི་གནས་ལུགས་བསྟན་ནས་གཉིས་པོ་སྒོ་དེ་གཉིས་ཀྱི་ལས་ཇི་ལྟར་བྱེད་སྙམ་པ་ལ་འོག་གི་སྒོ་ནི་ཞེས་སྨོས་སོ། །དེ་ལ་བཤད་ཚུལ་གཉིས་ཏེ། ཐ་མལ་པའི་ལུས་ཀྱི་གནས་ལུགས་ ( ¡¶ ལུ ¡· - ལུགས་ ) ལ་སྦྱར་ཏེ་བཤད་པ་དང༌། རྣལ་འབྱོར་པས་ལམ་དུ་བྱས་པ་ལ་སྦྱར་ཏེ་བཤད་པའོ། །དང་པོ་ལའང་གཉིས་ཏེ། ཐོག་མར་ལུས་གྲུབ་པ་ལའང་སྦྱར་བ་དང་

༑ ད་ལྟ་ལུས་གནས་པ་ལ་སྦྱར་བའོ། །དང་པོ་ནི་ཐོག་མར་མངལ་གྱི་གནས་སྐབས་སུ་ཁྲག་དང་ཁུ་བ་འདྲེས་པའི་ནང་དུ་རྣམ་པར་ཤེས་པ་བརྒྱལ་བའི་ཚེ། དང་པོར་སྲོག་གི་རླུང་གནས་པ་ལ་བརྟེན་ཏེ་རྩ་ཨ་ཝ་དྷཱུ་ཏཱིའི་ཆ་ཤད་ལྟ་བུ་གྲུབ་ལ། དེ་ནས་ཡང་ང་དང་བདག་ཏུ་འཛིན་པའི་རྣམ་པར་རྟོག་པ་སྐྱེ་བ་དེ་སྲོག་གི་རླུང་གི་རླུང་ནང་དུ་འཇུག་པ་ལ་ཞོན་ ( ¡¶ ལུ ¡· བྱོན་ ) ཏེ། རྩ་གཡོན་པ་ཐུར་དུ་ཁ་བལྟས་པ་གྲུབ་པ་ནི་འོག་གི་སྒོའོ། དེས་ནི་རྣམ་པར་ཤེས་པ་སྟེ་ང་དང་བདག་ཏུ་འཛིན་པའི་སྒོ་ནས་རྣམ་པར་ཤེས་པ་གསོ་བར་བྱེད་སྐྱེད་པར་བྱེད་པས་ན་གཡོན་པ་ལ་གཟུང་བའི་ཆ་ཞེས་བྱའོ། །ཡང་སྲོག་གི་རླུང་གྱེན་དུ་ལྡང་བ་ལ་ཞོན་ཏེ་གཟུང་བའི་རྣམ་པར་རྟོག་པ་སྐྱེས་ཏེ། དེའི་དབང་གིས་རྩ་གཡས་རོ་མ་ཁ་གྱེན་ལ་བལྟས་པ་གྲུབ་པ་ནི་སྟེང་གི་སྒོའོ། །དེ་དབྱིངས་ཉིད་དོ་ཞེས་བྱ་སྟེ། དེ་ལ་དབྱིངས་ནི་དྷཱ་ཏུ་ཞེས་བྱ་བ་ཁམས་ལ་འགྲོ། རྒྱུ་ལ་འགྲོ། དབྱིངས་ལ་འགྲོ་བའོ། །དེ་ལ་ཁམས་ཞེས་བྱ་བ་སྟེ ༑ རྩ་གཡས་པ་ལ་བརྟེན་ཏེ་ཁམས་དྭངས་མ་བཅུ་དྲུག་ལ་སོགས་པ་ལུས་འཕེལ་བར་བྱེད་རྒྱས་པར་བྱེད་པས་རྣམ་པར་ཤེས་པ་རྟེན་དུ་བྱེད་ལ། དེས་ན་རྒྱུ་ཞེས་ཀྱང་བྱ་སྟེ། འོག་སྒོས་རྣམ་པར་ཤེས་པ་གནས་པར་བྱེད་པ་ཉིད་ཀྱི་རྒྱུའང་གཡས་པའི་ཁམས་ཀྱིས་བྱེད་པའོ། །དེ་ལྟར་ན་ལུས་གྲུབ་པ་དེའང་རྩ་ནི་ཐམས་ཅད་མཉམ་སྦྱོར་ལས་གྲུབ་ཅེས་བྱ་སྟེ། དེའང་མཉམ་སྦྱོར་ལས་རྩ་ཐམས་ཅད་ཅེས་བྱ་སྟེ ༑ མཉམ་པར་སྦྱོར་བ་ནི་མཉམ་པར་འདུས་པའམ་མཉམ་པའི་རྣལ་འབྱོར་ཏེ། ཐབས་དང་ཤེས་རབ་ཀྱི་རང་བཞིན་གྱི་རྩ་གཉིས་ལ་རླུང་གིས་དབང་བྱས་པའི་འདུས་པ་ནི་མཉམ་པར་འདུས་པའོ། །དེ་ལས་རྩ་ཐམས་ཅད་ཨ་ཝ་དྷཱུ་ཏཱི་ལས་གཉིས་པོ་གྲུབ་ལ། གཉིས་པོ་ལས་སུམ་ཅུ་རྩ་གཉིས་གྲུབ་ལ། དེ་ལས་བརྒྱ་ཉི་ཤུ་དང་ ༑ དེ་ལས་སྟོང་ཕྲག་བརྒྱད་ཅུ་གྲུབ་པ་ནི་རྩ་ཐམས་ཅད་ཅེས་བྱའོ། །དེ་ལྟར་ན་རྣལ་འབྱོར་པ་ནི་ཐབས་དང་ཤེས་རབ་ཀྱི་རང་བཞིན་ཡིན་ལ།

འཇུག་པར་བྱ་བ་ནི་རྩ་དང་རླུང་དང་བྱང་ཆུབ་ཀྱི་སེམས་ལས་ལུས་གྲུབ་པའི་འཇུག་པ་ནི་དེ་ལྟ་བུ་ཞེས་བྱ་བའི་དོན་ཏོ། །དེ་ལྟ་བུའི་འཇུག་པ་དེ་ཉིད་ད་ལྟ་ལུས་གནས་པ་ལ་སྦྱར་ན། འོག་གི་སྒོས་ནི་རྣམ་པར་ཤེས། །ཞེས་བྱ་བ་ནི་འོག་སྒོ་ནི་རྩ་གཡོན་རྐྱང་མ་ཡིན་ལ ༑ དེའི་ནུས་པས་རླུང་ནང་དུ་འཇུག་པ་དང༌། དེ་ཐུར་དུ་རྒྱུས་པས་ཁམས་སྙིགས་མ་ཐམས་ཅད་འཛག་པར་བྱེད་ལ། དེ་རྣམ་པར་ཤེས་ཏེ་ཤེས་པ་སྐྱེ་ཞིང་འཆིང་བར་བྱེད་དེ། ཇི་སྐད་དུ། ཧ་ཞེས་བྱ་བའི་དབུགས་ཀྱིས་ནི། །དབང་པོའི་ལམ་ནས་འཛག་པར་བྱེད། །གང་དེས་སྐྱེ་དང་བཅིངས་ལ་གནས། །ང་ཞེས་ང་རྒྱལ་གྱིས་བཅིངས་ཏེ། །རིགས་སུ་བཟུང་བས་ཕུང་ཀྲོལ་བྱཻད། །དེ་བས་བདག་འཛིན་རྣམ་པར་སྤངས། །ཞེས་འབུམ་ཕྲག་ལྔ་པའི་ཀྱེའི་རྡོ་རྗེ་ལས་གསུངས་པ་ལྟ་བུའོ། །སྟེང་གི་སྒོས་ནི་དབྱིངས་ཉིད་དོ་ཞེས་བྱ་བ་ལ། སྟེང་སྒོ་ནི་གཡས་རོ་མ་ཡིན་ལ། དེའི་ནུས་པས་རླུང་ཕྱིར་འབྱུང་ལ། དེའི་དབང་གིས་དབྱིངས་ཉིད་དོ་ཞེས་བྱ་བ་རྒས་པའམ་ཟད་པའམ་འཆི་བར་བྱེད་པའོ། །དེ་ལྟར་ཡང༌། ལུས་ཅན་ཀུན་གྱི་ཁམས་རྣམས་ཀུན། །ཧ་ཞེས་སྲོག་རླུང་ཕྱིར་འབྱུང་བས། །རྒ་ཤི་དེ་ཡི་དབང་གིས་འབྱུང༌།། དེ་ཕྱིར་རྒ་ཤི་མེད་ལ་འབད། །ཅེས་ ( ¡¶ ལུ ¡· + རྒྱུད་ ) འབུམ་ཕྲག་ལྔ་པ་ལས་གསུངས་སོ ༑ ༑ གལ་ཏེ་གོང་དུ་ལུས་སྐྱེ་བའི་སྐབས་སུ་སྟེང་སྒོའི་ཁམས་བཅུ་དྲུག་པོས་ལུས་རྒྱས་པའམ་རྣམ་ཤེས་ཀྱི་རྟེན་ཁམས་ཡིན་ནོ་ཞེས་བཤད་པ་དང༌། མི་འགལ་ལམ་ཞེ་ན་མི་འགལ་ཏེ། གཡས་པས་ཁམས་རྒྱས་པར་བྱེད་པ་ཉིད་ཀྱིས་ཟད་པར་བྱེད་པའང་ཡིན་ཏེ། རླུང་གི་མེ་འབར་བ་རྒྱས་པར་བྱེད་པ་ན། དེ་ཉིད་ཀྱིས་ཤིང་ཟད་པས་མེའང་ཞི་ཞིང་ཟད་པའམ། གྲོད་པ་རླུང་གིས་བུས་པ་ན་དེ་རྒྱས་པར་བྱེད་ཅིང་དེ་ཉིད་ཀྱིས་གས་ཏེ་རལ་བར་བྱེད་པ་བཞིན་ནོ། །དེས་ན་རྩ་ནི་ཐམས་ཅད་ཅེས་བྱ་བ་ནི་ལུས་ཀྱི་རྩ་སྟོང་ཕྲག་བརྒྱད་ཅུ་མ་ལུས་པའོ། །མཉམ་སྦྱོར་བ་ཞེས་བྱ་བ་ནི་ཐབས་དང་ཤེས་རབ་ཟུང་དུ་ཆུད་པ་ལ་བྱ་སྟེ།

རྩ་གཡོན་པའི་མཐུས་རྩ་ཐམས་ཅད་ནས་ཁམས་དྭངས་མ་འབབ་པ་སྒོ་བཅུར་འདུས་ལ། དེ་ལས་བབ་པ་རྐྱང་མ་འདུས་པར་བྱེད་དོ། །དེས་འཛག་པར་བྱེད་པ་དང་སྐྱེ་བ་དང་འཆིང་བར་བྱེད་དོ། ། ཡང་རྩ་གཡས་པའི་མཐུས་རྩ་ཐམས་ཅད་ནས་ཁམས་རྒྱས་ཤིང་ཟད་པར་ཡང་བྱེད་དོ། །དེས་ན་རྩ་ཐམས་ཅད་མཉམ་པའི་རྣལ་འབྱོར་རོ། །དེས་ན་ཐབས་དང་ཤེས་རབ་ཀྱི་རྣལ་འབྱོར་གྱི་རྩ་ཐམས་ཅད་དུ་འདུག་ཅེས་བྱ་བའི་དོན་ཏོ། །དེ་ལྟར་ཐ་མལ་པའི་འཇུག་པ་བསྟན་ནས། དེ་ཉིད་རྣལ་འབྱོར་པས་ལམ་དུ་བྱས་པ་ལ་སྦྱར་ན་འོག་གི་སྒོ་ནི་གཡོན་པ་ལ་ལ་ནཱའོ། །རྣམ་པར་ཤེས་པ་ནི་དེ་ལས་རྣམ་པར་ཤེས་པའི་རྟེན་ཁམས་དྭངས་མ་བྱང་ཆུབ་ཀྱི་སེམས་འབེབས་པའོ། །སྟེང་གི་སྒོ་ནི་རྩ་གཡས་ར་ས་ནཱའོ། །དབྱིངས་ཉིད་དོ་ནི་དེ་ནས་ཙ་ཎྜཱ་ལཱིའི་མེ་སྦར་བས་སྲེག་པར་བྱེད་པའམ། མེ་སྦར་བ་དེས་གཡོན་ནས་འབེབས་པའི་རྒྱུ་བྱེད་པས་ན་དྷཱ་ཏུ་སྟེ་རྒྱུའོ། །དེས་ན་རྩ་ནི་ཐམས་ཅད་ནི་ལུས་ཀྱི་རྩ་རྣམས་སོ། །མཉམ་པར་ནི་དབུ་མར་རམ་ལྟེ་བར་རོ། །རྣལ་འབྱོར་ནི་གཡས་གཡོན་གཉིས་ཟུང་དུ་ཆུད་པའོ། །དེ་ལྟ་བུ་རྣལ་འབྱོར་པས་འཇུག་པ་ནི་རྩ་ཨ་ཝ་དྷྲཱུ་ཏཱིར་འཇུག་པར་བྱེད་པའི་རྣལ་འབྱོར་ཏེ། ཙཎྜཱ་ལཱིའི་རྣལ་འབྱོར་བཅོ་ལྔ་པ་བླ་མ་ལས་ཤེས་པར་འགྱུར་རོ། །དེ་ལྟར་སྒོ་གཉིས་ཀྱི་ལས་བསྟན་པ་དེས་རླུང་གིས་ལས་བྱེད་པར་རྟོགས་ནས་སྲོག་རླུང་དེ་མངོན་སུམ་དུ་གཏན་ལ་དབབ་པའི་ཕྱིར་དེའི་ལུས་ཀྱི་ཞེས་བྱ་བ་ལ་སོགས་པ་སྨོས་ཏེ། དེའི་ཞེས་བྱ་བ་ནི་དེ་ལྟར་རྩ་ལས་བསྒྲུབ་པའི་ལུས་དེའིའོ། །སྟེང་སྒོ་ནི་སྣའི་སྒོ་སྟེ། རྡོ་རྗེ་ཕྲེང་བ་ལས་ཀྱང༌། སྟེང་གི་སྣ་ཡི་སྒོ་ལ་ཡང༌། །ངེས་པར་འབྱུང་བ་ཡིན་པར་བཤད། ཅེས་སོ། །འོ་ན་གོང་དུ་སྟེང་གི་སྒོ་ནི་ཞེས་རྩ་གཡས་ན་བྱས་ན་འདི་ཡང་གཡས་ཉིད་མ་ཡིན་ནམ་སྙམ་པ་ལ་མ་ཡིན་ཏེ། འདི་རྩ་གཡས་ལ་བྱས་ན་འོག་མས། འབྱུང་དང་རྔུབ་པ་གཉི་ག་ཡང༌། །གཙོ་བོ་དམ་པ་ཡི་ནི་སྒོ།།

ཞེས་རྩ་གཉི་ག་ལ་སྲོག་རླུང་རྒྱུ་ན། འདིར་སྟེང་ཁོ་ན་ལ་སྲོག་རླུང་བཤད་པ་འགལ་བའི་ཕྱིར་རོ། །དེས་ན་གོང་མའི་ཚིག་འཕྲོ་ཆག་ཡིན་པས་དམིགས་ཀྱིས་བསལ་བར་བྱ་བའི་ཕྱིར་དེའི་ལུས་ཀྱི་སྟེང་སྒོ་ཞེས་སྨོས་སོ། །གང་ལའང་ཞེས་བྱ་བ་ནི་བསྡུ་བ་སྟེ། གང་དུ་རྩ་གཉིས་ཀྱི་སྟེང་སྒོ་ལ་རླུང་རྒྱུ་བར་ཤེས་ནས། ཅི་རྩ་གཉིས་ཁོ་ན་ལ་ཡོད་དམ། དེ་ལས་གཞན་པ་ལའང་ཡོད་སྙམ་པ་ལའང་ཞེས་སྣ་སྒོ་ལའང་སྲོག་རླུང་གནས་ཞེས་བསྡུ་བའོ། །རྡོ་རྗེ་ཅན་ནི་སྲོག་རྩོལ་གྱི་རླུང་ངོ༌། །རྟག་རྒྱུན་བཞུགས་ནི་སྲོག་རླུང་རྒྱུ་བ་དེ་ཉིད་མགོན་པོ་བཞིའི་རླུང་དུ་རྒྱུན་དུ་སྣ་ནས་རྒྱུ་ཞེས་བྱ་བའི་དོན་ཏོ། །དེ་ལྟ་བུའི་རླུང་དེ་ཉིད་རབ་ཏུ་དབྱེ་བ་དང་བཅས་པ་བསྟན་པའི་ཕྱིར་ཏེ། ངག་ ( ¡¶ ལུ ¡· སྟེང་ ) གི་སྒོར་ནི་ཞེས་སྨོས་ཏེ། སྟེང་སྒོ་ནི་སྣའི་སྒོ་དེར་རོ། །དེ་སྲོག་རླུང་རྒྱུ་བ་ན་སྦྱོར་བ་གསུམ་སྟེ། འཇུག་གནས་ལྡང་གསུམ་དུ་རྒྱུ་ཞེས་བྱ་བའི་དོན་ཏོ། །དེ་ལྟར་སྣ་ཁོ་ན་ནས་རྒྱུའི་བུ་ག་གཞན་ནས་མི་རྒྱུའམ་སྙམ་པ་ལ་སྒོ་དགུ་རྣམས་ཀྱིས་ཡོངས་སུ་བསྐོར་ཏེ། སྒོ་དགུ་ནས་འཁོར་གྱི་ཚུལ་གྱིས་རྒྱུའོ། །ཇི་ལྟར་ན་སྣ་གཙོ་བོ་ཡིན་ལ་གཞན་དག་འཁོར་ཡིན་སྙམ་ན། རྣམ་པར་རྟོག་པའི་རླུང་གཉིས་ནི། །སྣ་ཡི་བུ་ག་ལས་ནི་འབྱུང༌། །ཞེས་བཤད་པ་ལྟ་བུའོ། །དེས་ན་སྣ་ནས་སྲོག་གི་རླུང་རྒྱུ་བ་ནི་གཙོ་བོ་ཡིན་ལ། གཞན་དག་ནི་འཁོར་རོ། །གལ་ཏེ་སྣའང་སྒོ་དགུར་འདུས་པས་ཇི་ལྟར་སྒོ་དགུས་བསྐོར་ཞེ་ན། སྣ་ནས་སྲོག་རླུང་རྒྱུ་བ་ནི་གཙོ་བོ་ཡིན་ལ། སྣ་རང་གི་དྲི་ ( ¡¶ ལུ ¡· + འཛིན་ ) རླུང་རྒྱུ་བ་འཁོར་ཡིན་པས་འགལ་བ་མེད་དོ། །ཡང་ན་བྷ་གའི་སྒོ་དེ་སྒོ་བཅུ་ཡིན་པས་སྒོ་དགུས་བསྐོར་བ་མི་འགལ་ ལོ ༑ ༑ ཡང་ན་སྟེང་སྒོ་ནི་སྲོག་གི་རླུང་ཡིན་ཏེ། རྡོ་རྗེ་ཕྲེང་བ་ལས། སྟེང་དང་འོག་ཏུ་ཁ་བལྟས་ནས། །སྲོག་དང་ཐུར་སེལ་རྒྱུ་བར་བྱེད། །ཅེས་སོ། །སྒོར་ནི་ཞེས་བྱ་བ་དེ་སྒོས་ནི་ཞེས་གཉིས་པར་བཅོས་ལ་སྲོག་

( ¡¶ ལུ ¡· - སྲོག་ ) རླུང་དེས་སྦྱོར་བ་གསུམ་དུ་རྒྱུ་བ་དེའི་ཚེ། སྒོ་དགུ་རྣམས་ཀྱིས་ཡོངས་སུ་བསྐོར་ཏེ་རླུང་ལྷག་མ་དགུར་རང་རང་གི་གནས་ན་རྒྱུ་བའི་དོན་ཏོ། །འདིས་ནི་རླུང་གི་དབྱེ་བའང་བསྟན་ཏོ ༑ ༑ གླེགས་བམ་ཁ་ཅིག་ལས། སྟེང་འོག་འཁྲུལ་འཁོར་གསུམ་ཞེས་འབྱུང་བ་དེ་གླེགས་བམ་ཉུང་བའི་ཕྱིར་དང༌། འོག་སྒོ་སྐབས་འདིར་སྨོས་པ་ལ་དགོས་པ་མེད་པའི་ཕྱིར་དེ་ནི་མ་ཡིན་ནོ། །སྤྱིར་རླུང་གི་རྣམ་པར་བཞག་པ་ཤེས་པར་འདོད་ན་ལྔས་རིགས་ ༼ རིག་ ༽ པར་བྱ་སྟེ། སྤྱིར་རླུང་ཞེས་བྱ་བ་རང་གི་ངོ་བོ་གང་ཡིན་པ་དང༌། རླུང་དེའི་རབ་ཏུ་དབྱེ་བ་དང༌། བྱེད་པའི་ལས་དང༌། རླུངས་རྒྱུ་བའི་ཚུལ་རྣམ་པར་བཞག་པ་དང༌། ལམ་དུ་བྱས་པ་ན་ཇི་ལྟར་འགྱུར་བའོ། །དང་པོ་རླུང་རང་ ( ¡¶ ལུ ¡· - རང་ ) གི་ངོ་བོ་ནི་འབྱུང་བ་ཆེན་པོའི་ཁོངས་སུ་འདུ་བའི་རླུང་ཉིད་ཡིན་ལ། དེའང་ཕྱིའི་འབྱུང་བ་མ་ཡིན་ཏེ་ནང་གི་འབྱུང་བའོ། །དེ་སྣ་ཚོགས་བྱེད་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། དེ་ནི་མགོན་པོར་བརྗོད་པའི་རླུང༌། །ཧ་ནི་ཀུན་ཏུ་འགྲོ་བར་བརྗོད། །ཅེས་བཤད་དོ། །ཡང་དེ་རྣམ་པར་ཤེས་པའི་རྟེན་དུ་གྱུར་པའང་ཡིན་ནོ ༑ ༑ གཉིས་པ་རླུང་དེ་ལ་དབྱེ་བ་གསུམ་སྟེ། རླུང་གི་ངོ་བོའི་སྒོ་ནས་དབྱེ་བ་དང༌། ( ¡¶ ལུ ¡· + རླུང་ ) རྒྱུ་ཚུལ་གྱི་སྒོ་ནས་དབྱེ་བ་དང༌། བྱེད་པའི་ལས་ཀྱི་སྒོ་ནས་དབྱེ་ བའོ ༑ ༑ དང་པོ་ལ་དྲུག་སྟེ། ས་དང་ཆུ་དང་མེ་དང་རླུང་དང་ནམ་མཁའ་དང་རྣམ་པར་ཤེས་པའི་རླུང་ཞེས་བྱ་སྟེ། འདི་ཉིད་ལས། དབང་ཆེན་དང་ནི་དེ་བཞིན་ཆུ། ། མེ་ཉིད་དང་ནི་རླུང་ཉིད་དང༌། །འཁོར་ལོ་སེམས་ཀྱི་ཀུན་སྤྱོད་པ། །ཞེས་པ་དང༌། རྣམ་སྣང་ལ་སོགས་སངས་རྒྱས་རྣམས། །ཞེས་སོ། །གཉིས་པ་རླུང་རྒྱུ་ཚུལ་གྱི་སྒོ་ནས་དབྱེ་ན་གཉིས་ཏེ། ཡེ་ཤེས་ཀྱི་རླུང་ཞེས་བྱ་བ་གནས་པ་རྒྱུ་བ་མེད་པའི་བདག་ཉིད་ཅན་དང༌། ལས་ཀྱི་རླུང་ཞེས་བྱ་བ་ལྡང་འཇུག་རྒྱུ་བའི་བདག་ཉིད་ཅན་ཏེ། རྟག་ཏུ་ནུབ་དང་རབ་རྒྱུ་བ།

།སེམས་ཅན་ཀུན་ལ་ཀུན་འགྲོ་བའོ། །ཞེའོ། །གསུམ་པ་བྱེད་པའི་ལས་ཀྱི་སྒོ་ནས་དབྱེ་ན་བཅུར་གནས་ཏེ། སྲོག་དང་ཐུར་སེལ་གྱེན་རྒྱུ་དང་ ༑ ཁྱབ་དང་མཉམ་གནས་ཞེས་བྱ་དང༌། །ཀླུ་དང་རུས་སྦལ་རྩངས་པ་དང༌། ། ལྷས་བྱིན་དག་ནི་གཞུ་ལམ་རྒྱལ། །ཞེས་བྱ་སྟེ། སྟེང་གི་སྒོར་ནི་སྦྱོར་བ་གསུམ། ། སྒོ་དགུ་རྣམས་ཀྱིས་ཡོངས་སུ་བསྐོར། །ཞེས་བྱ་བའི་དོན་ཡིན་ནོ། །རླུང་དེ་རྣམས་ལས་ཕན་ཚུན་གང་དང་གང་འབྲེལ་བ་ནི་གཞན་དུ་ཤེས་པར་བྱའོ། །གསུམ་པ་རླུང་དེ་དག་གི་བྱེད་པའི་ལས་ནི། སྤྱིའི་ལས་དང༌། སོ་སོའི་ལས་སོ། །དེ་ལ་སྤྱིའི་ལས་རྣམ་པར་ཤེས་པའི་རྟེན་བྱེད་པ་ཡིན་ཏེ། ཧ་ནི་དབྱངས་ཀྱི་དྲུག་ལྡན་པ། ། རྣམ་པར་ཤེས་པ་ཡོངས་སུ་གྲགས། །ཞེས་སོ། །རྒྱུད་གཞན་ལས། འདི་ནི་རླུང་ཁམས་ཆེན་པོ་སྟེ། །རྣམ་ཤེས་གསུམ་གྱི་བཞོན་ ( ¡¶ ལུ ¡· གཞོན་ ) པ་ཡིན། །ཞེས་ སོ ༑ ༑ ཡང་འདིས་ལུས་བསྐྱེད་པ་དང༌། འཕེལ་བ་ལ་སོགས་པ་ཐམས་ཅད་ཀྱི་བྱ་བའང་བྱེད་དེ། ཧ་ཡི་རྣམ་པ་ཐམས་ཅད་དུ། །སངས་རྒྱས་ཀུན་དང་མཉམ་པར་སྦྱོར ༑ ༑ ཞེས་འབྱུང་བས་སོ། །དེ་ལ་དང་པོ་ལུས་སྐྱེ་བའི་དུས་སུ་མའི་མངལ་དུ་རྣམ་པར་ཤེས་པ་རླུང་ལ་ཞོན་ཏེ་ཞུགས་པས་རླུང་གནས་པ་ལ་བརྟེན་ནས་རྣམ་པར་ཤེས་པ་རྒྱལ་ལོ། །དེ་ཡེ་ཤེས་ཀྱི་རླུང་གི་བདག་ཉིད་ལ་གནས་སོ། །དེ་ནས་སྲོག་རླུང་ནས་བརྩམས་ཏེ་རླུང་བཅུ་རིམ་གྱིས་སྐྱེས་པའི་ལུས་རྒྱས་པར་བྱེད་དོ། ། ད་ལྟ་གནས་པའི་དུས་སུ་རླུང་རྒྱུས་པས་ལུས་མི་རུལ་བར་འཛིན་པར་བྱེད། ལྡང་བ་དང་འཇུག་པའི་སྒོ་ནས་སེམས་རྣམ་པར་རྟོག་པ་སྣ་ཚོགས་སུ་སྐྱེད་པར་བྱེད་ དོ ༑ ༑ ཡང་ལམ་དུ་བྱས་པ་ནའང་རྣལ་འབྱོར་གྱི་ལས་བྱེད་དོ། །དེ་བཞིན་དུ་འཆི་ཁའི་དུས་སུའང་རླུང་རྣམས་རིམ་གྱིས་འགགས་ཏེ་འཆི་བར་འགྱུར་ཞེས་བྱ་བའི་དོན་ཏོ། །དེས་ན་བདེ་དང་སྡུག་བསྔལ་ ( ¡¶ ལུ ¡· + རང་བཞིན་ ) གྱིས། །ལྷན་ཅིག་སྐྱེས་པ་གྲུབ་པའི་གནས། །ཞེས་གསུངས་སོ། །བཞི་པ་རླུང་རྒྱུ་བའི་ཚུལ་ལ་དྲུག་སྟེ།

རླུང་རྒྱུ་བ་ཞེས་བྱ་བ་གང་ཡིན་པ་དང༌། དེ་རླུང་གང་ཡིན་པ་དང༌། ཚུལ་ལམ་རྣམ་པ་ཇི་ལྟར་རྒྱུ་བ་དང༌། གནས་དང་ལམ་གང་ནས་རྒྱུ་བ་དང༌། ( ¡¶ ལུ ¡· + སྣ་བུག་ལས་ ) གྲངས་དུ་ཞིག་རྒྱུ་བ་དང༌། གྲངས་དེ་ལྟར་འོང་བའི་རྒྱུ་མཚན་བསྟན་པའོ། །དང་པོ་ནི་སྤྱིར་རླུང་རྣམས་རང་རང་གི་གནས་ན་རང་རང་གི་ལས་བྱེད་པ་ཉིད་ཀྱང་རླུང་རྒྱུ་བ་ཞེས་བྱ་བ་ཡིན།འདིར་རེ་ཞིག་སྲོག་གི་ནུས་པས་སྲོག་དང་རྩོལ་བའི་ ( ¡¶ ལུ ¡· + རླུང་ ) རྒྱུ་བའི་དབྱེ་བས་འཇུག་པ་དང་གནས་པ་དང་ལྡང་བར་རྒྱུ་བ་ལ་བྱ་སྟེ། གསུམ་ཉིད་སྦྱོར་བ་རྣམ་པ་གསུམ། །རྣམ་གསུམ་དབྱེ་བས་རྣམ་པར་གནས། ། ཞེས་སོ། །གཉིས་པ་དེ་ལྟར་རྒྱུ་བ་དེ་ཉིད་གོང་གི་དབྱེ་བ་གསུམ་ལས་གང་ཡིན་ཞེ་ན ༑ རང་གི་ངོ་བོའི་སྒོ་ནས་དབྱེ་བ་དྲུག་དང༌། རྒྱུ་བའི་སྒོ་ནས་དབྱེ་བ་གཉིས་དང༌། ལས་ཀྱི་སྒོ་ནས་དབྱེ་བ་བཅུ་ལས་སྲོག་གི་ལས་ཁོ་ན་ཡིན་ནོ། །གལ་ཏེ་དམ་པ་ཁ་ཅིག་ཐུར་སེལ་ལ་སོགས་པ་ལའང་རྒྱུའོ། །ཞེས་གསུང་ངོ་སྙམ་ན། དེ་རྣམས་རང་རང་གི་གནས་ནས་རང་རང་གི་ལས་བྱེད་ལ་ ( ¡¶ ལུ ¡· + ཉིད་ལ་ ) རྒྱུ་བ་ཞེས་བྱ་བའི་སྣའི་སྒོར་བྱ་བའི་ ( ¡¶ ལུ ¡· + སྣའི་ ) སྒོར་རྒྱུ་བ་ནི་སྲོག་ཁོ་ན་ཡིན་ཏེ། སྣ་ཡི་སྒོ་ཡི་རྒྱུན་ལས་ནི། །སྲོག་དང་རྩོལ་བའི་རྒྱུ་བ་དག །དུས་ཀུན་དུ་ནི་རྒྱུ་བ་ནི། །སྲོག་ཅེས་བྱ་བ་ཡིན་པར་བཤད། །ཅེས་པ་དང༌། སྨིན་མའི་དབུས་སུ་སྲོག་གི་རླུང༌། །དེ་ལྟར་གཅིག་པུའང་གསུམ་དུ་བཤད། །ཅེས་སོ། །དེས་ན་སྣ་སྒོ་ལས་རླུང་གི་རླུང་རྒྱུ་ཞེས་བྱ་བ་དང༌། ཐུར་སེལ་ཡང་རླུང་རླུང་ཡིན་ཞེས་བྱ་བ་འདི་ལ་ནོར་བ་ཡིན་གྱི། དེ་ལྟ་མ་ཡིན་ན་ལས་སོ་སོར་བསྟན་པ་དོན་མེད་པ་དང༌། ཐུར་སེལ་ཡང་གྱེན་སེལ་དུ་འགྱུར་བའི་སྐྱོན་ཡོད་དོ། །གསུམ་པ་རླུང་དྲུག་དང་རྒྱུ་ཚུལ་གཉིས་པོ་ཇི་ལྟར་རྒྱུ་ཞེ་ན། དེ་ལ་རྣམ་ཤེས་ཀྱི་རླུང་ནི་ཡེ་ཤེས་ཀྱི་རླུང་ཡིན་ལ། དེའང་ཡེ་ཤེས་ཀྱི་རླུང་ནི་ཁ་ཅིག་ལས་མི་རྒྱུ་བར་བཤད།

དུས་ཀྱི་འཁོར་ལོ་ལས་ཆ་རེ་རྒྱུ་བར་བཤད་ཀྱང༌། རྡོ་རྗེ་ཕྲེང་བ་ལས། ཐུན་བཞིའི་མཚམས་སུ་རྒྱུ་བར་བཤད་པས་འདིའང་དེ་དང་མཐུན་ཏེ། འཁོར་ལོ་བཞི་ཡི་རབ་དབྱེ་བས། །ཐུན་བཞིར་བྱིན་གྱིས་བརླབ་པ་དང༌། །རྡོ་རྗེ་སེམས་དཔའི་གཟུགས་ཀྱིས་ནི། །འདིར་ནི་ཇི་ལྟར་བདེ་བར་རོལ། །ཞེས་འབྱུང་བས་སོ། །ཡང་ནམ་མཁའི་རླུང་ཡང་དུས་ཀྱི་འཁོར་ལོ་ལས་ཆ་རེ་རྒྱུ་བར་བཤད། རྡོ་རྗེ་ཕྲེང་བ་ལས། ད་ལྟ་ཁྱབ་པའི་ཚུལ་གྱིས་རྒྱུ། ། དངོས་སུ་འཆི་བའི་དུས་སུ་རྒྱུ་བར་བཤད། རྒྱུད་འདིའང་དེ་དང་དགོངས་པ་མཐུན་ཏེ ༑ རྣམ་སྣང་ལ་སོགས་སངས་རྒྱས་རྣམས། །སྟེང་གི་སྒོར་ནི་གཡོ་ཞིང་གནས། ། ཞེས་གསུངས་པ་ལྔ་ཀ་རྒྱུ་བ་ཡིན་ལ། ཡང༌། རླུང་ལ་སོགས་པའི་དབྱེ་བ་ཡིས། ། རྟག་ཏུ་འགྲོ་བས་རླུང་རྣམ་བཞི། །ཞེས་གསུངས་པས་བཞིའང་ཡིན་ནོ། །དེས་ན་ལས་ཀྱི་རླུང་གི་རྒྱུ་བ་ནི་བཞི་ཁོ་ན་ཡིན་ནོ། །དེའང་ཁ་དོག་རྣམ་པ་ལ་ ( ¡¶ ལུ ¡· ལྔ་ ) རྒྱུ་ཚུལ་བཞིའི་སྒོ་ནས་རྒྱུ་སྟེ། སྟེང་དང་ངོས་དང་བྲང་འོག་འགྲོ། །ཞེས་འཆད་པར་འགྱུར་རོ། །བཞི་པ་གནས་དང་ལམ་གང་ནས་རྒྱུ་ཞེ་ན། སྤྱིར་ཡེ་ཤེས་ཀྱི་རླུང་རྩ་ཨ་ཝ་དྷཱུ་ཏཱིའི་ ¡Ã མར་སྣའི་ཨ་ཐུང་བྷ་གའི་དཀྱིལ་འཁོར་གྱི་དབུས་ལ་

( ¡¶ ལུ ¡· ཨ་ཐུང་ལ་ ) གནས་ལ། དེ་རྩ་གཉིས་ཀྱི་དབང་གིས་སྲོག་དང་རྩོལ་བར་བྱུང༌། དེ་འཁོར་ལོ་བཞི་ལས་དེ་སྙིང་གའི་རྩ་འདབ་བཞི་ལས་ ¡Ã བྱུང་བ་བཞིར་བྱས་ནས། ( ¡¶ ལུ ¡· - བྱུང་བ་བཞིར་བྱས་ནས། ) དེ་འཁོར་ལོ་བཞིའི་རྩ་འདབ་རྣམས་ལ་རིམ་པ་བཞིན་དུ། ཡུལ་ཉི་ཤུ་རྩ་བཞི་ལ་སོགས་པ་ནས་བྱུང་སྟེ། སྲོག་གི་རླུང་གི་དབང་བྱས་ནས་སྣའི་བུ་ག་ནས་རྒྱུ་བ་ཡིན་ནོ། །ལྔ་པ་སྣ་བུག་ནས་གྲངས་དུ་ཞིག་རྒྱུ་ཞེ་ན། ཉི་ཁྲི་ཆིག་སྟོང་དྲུག་བརྒྱ་སྟེ། ཐོག་མར་འབྱུང་དང་རྔུབ་པའི་གྲངས། །ཉི་ཁྲི་དང་ནི་ཆིག་སྟོང་ དང་ ༑ ༑ དེ་བཞིན་གྲངས་ནི་བརྒྱ་ཕྲག་དྲུག །ཉིན་དང་མཚན་མོར་ངེས་པར་རྒྱུ། ། ཞེས་གསུངས་པ་ལྟ་བུའོ། །དྲུག་པ་གྲངས་དེ་ལྟར་འོང་བའི་ཕྱི་རོལ་ཇི་ལྟ་བར་ནང་ལུས་ལ་གནས་པ་སྟེ། ཕྱི་རོལ་དུ་དབྱུག་པ་ཆུ་ཚོད་བྱེད་པ་དང་འཕོ་བ་དང་ཉིན་ཞག་ལ་སོགས་པའི་དབྱེ་བ་ཡོད་པ་ལྟར་ནང་ལའང་གནས་པའི་དབང་གིས་འབྱུང་ངོ་ ༑ ༑ དེའང་ཡུལ་ཉི་ཤུ་རྩ་བཞིའི་དབང་གི་མགོན་པོའི་རླུང་ཉི་ཤུ་རྩ་བཞིར་ཞག་གཅིག་རྒྱུ་ལ། མགོན་པོ་རེ་རེའང་འཁོར་ལོ་བཞྀ་དབང་གི་ལྷ་མོ་བཞི་བཞི་དང་ལྡན་ཏེ། ས་རླུང་ཉིས་བརྒྱ་ཉི་ཤུ་རྩ་ལྔ། དེ་བཞིན་དུ་ཆུ་དང་མེ་དང་རླུང་རྒྱུ་བ་དགུ་བརྒྱ་པ་རེ་མགོན་པོའོ། །མགོན་པོ་བཞི་བཞིའང་ལྟེ་བའི་རྩ་འདབ་དང་སྣ་སྒོའི་དབྱེ་བས་འཕོ་བ་གཉིས་གཉིས་དང་ལྡན་ཏེ། གཡོན་དང་གཡས་དང་གཉིས་ཀ་དང་ ༑ ༑ དལ་བར་རྒྱུ་དང་རྣམ་བཞིར་འགྱུར། །ཐུན་ཕྱེད་ཀྱི་ནི་དུས་དག་ཏུ། །ལས་ནི་གཉིས་གཉིས་ཉེ་བར་གནས། །ཞེས་པས་ཐུན་ཕྱེད་ནི་འཕོ་བ་ཕྱེད་དོ། །དགུ་བརྒྱ་ཕྲག་གཅིག་གཡས་ཁོ་ན་ནས་རྒྱུ་བ་ནི་མེ་རླུང༌། གཡོན་ཁོ་ནའི་རྒྱུ་བ་ནི་རླུང་གི་རླུང་གཉི་ག་ནས་རྒྱུ་བ་ནི་སའི་རླུང་ ( ¡¶ ལུ ¡· + ས་རླུང་གཉི་ཀ་ནས་ ) དལ་ཞིང་རྒྱུ་བ་མི་ཚོར་བ་ནི་ཆུ་རླུང་སྟེ། དེ་ལྟར་བཞི་ནི་འཕོ་བ་གཉིས་སོ། །དེ་ལ་རླུང་སུམ་སྟོང་དྲུག་བརྒྱའོ ༑ ༑ དེ་ལྟ་བུ་ལན་དྲུག་གིས་ཉི་ཁྲི་ཆིག་སྟོང་དྲུག་བརྒྱའོ།

། ( ¡¶ ལུ ¡· + ཞེས་བྱ་བ་ ནི་ ) རྡོ་རྗེ་ཕྲེང་བ་དང༌། དུས་འཁོར་དང༌། རྡོ་རྗེ་མཁའ་འགྲོའི་ལུགས་སོ། །ཧེ་བཛྲའི་ལུགས་ཀྱི་ལྟེ་བའི་རྩ་འདབ་ཀྱི་དབང་གིས་དབྱུག་པ་དྲུག་ཅུ་རྩ་བཞི་ཡིན་ལ། དབྱུག་པ་རེ་ལ་རླུང་སུམ་བརྒྱ་སུམ་ཅུ་རྩ་ཕྱེད་དང་བརྒྱད། དབྱུག་པ་གཉིས་ཀྱི་ཆུ་ཚོད་གཅིག་སྟེ་སྤྱི་བོའི་རྩ་འདབ་ཀྱི་དབང་གིས་སོ། །དེ་རེ་རེ་ལ་ལྷ་མོའི་རླུང་ ( ¡¶ ལུ ¡· + དྲུག་ ) བརྒྱ་དྲུག་ཅུ་རྩ་བརྒྱད་དང་བཞི་ཆབ་ཚན་པ་བཞི་རྒྱུ་སྟེ་བཞི་འཁོར་ལོ་བཞིའི་དབང་གིས་སོ། །དེས་དྲུག་བརྒྱ་བདུན་ཅུ་རྩ་ལྔ་མགོན་པོའི་རླུང་ངོ༌། ། སློབ་དཔོན་རྩེ་མོའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 228PAGE 229