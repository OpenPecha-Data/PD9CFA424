༄༅། །ཞེན་པ་བཞི་བྲལ་གྱི་གདམས་པ་བཞུགས། །

༄༅། །ཨོཾ་སྭསྟི་སིངྔྷཾ། བླ་མ་ས་སྐྱ་པ་ཆེན་པོ་དགུང་ལོ་བཅུ་གཉིས་བཞེས་པའི་ཚེ། འཕགས་པ་འཇམ་པའི་དབྱངས་ཀྱི་སྒྲུབ་པ་ཟླ་བ་དྲུག་མཛད་པས ༑ དུས་གཅིག་གི་ཚེ་འོད་ཚོགས་ཀྱི་དབུས་ན་རིན་པོ་ཆེའི་ཁྲི་གཅིག་གི་སྟེང་ན་རྗེ་བཙུན་འཇམ་དབྱངས་དམར་སེར་ཆོས་འཆད་ཀྱི་ཕྱག་རྒྱ་ཅན། བཟང་པོའི་སྟབས་ཀྱིས་བཞུགས་པ། འཁོར་བྱང་ཆུབ་སེམས་དཔའ་གཉིས་གཡས་གཡོན་དུ་གནས་པ་མངོན་སུམ་གཟིགས་ཏེ་གཙོ་བོའི་ཞལ་ནས། ཚེ་འདི་ལ་ཞེན་ན་ཆོས་པ་མིན། ཁམས་གསུམ་ལ་ཞེན་ན་ངེས་འབྱུང་མིན། །བདག་དོན་ལ་ཞེན་ན་བྱང་སེམས་མིན། །འཛིན་པ་བྱུང་ན་ལྟ་བ་མིན། །ཞེས་གསུངས་པའི་དོན་ལ་དཔྱད་པས ༑ ཕ་རོལ་ཏུ་ཕྱིན་པའི་ལམ་གྱི་ཉམས་ལེན་ཐམས་ཅད་ཞེན་པ་བཞི་དང་བྲལ་བའི་བློ་སྦྱོང་དུ་འདུ་བར་དགོངས་ཏེ། ཆོས་ཐམས་ཅད་ལ་ངེས་ཤེས་ཁྱད་པར་ཅན་ཐོབ་པ་ཡིན་ནོ། །ས་མཱཔྟ་མི་ཐི།། །། ༄༅། །ཞེན་པ་བཞི་བྲལ་གྱི་གདམས་པ་བཞུགས། ། ༄༅། །བཀའ་དྲིན་ཅན་གྱི་བླ་མ་དང༌། །ཐུགས་རྗེ་ཅན་གྱི་ཡི་དམ་ལྷ། ། སྙིང་ནས་སྐྱབས་སུ་མཆི་ལགས་ཀྱི། །བདག་ལ་བྱིན་གྱིས་བརླབ་ཏུ་གསོལ། ། ཆོས་མིན་གྱི་སྤྱོད་པ་དགོས་རྒྱུ་མེད། །ཆོས་བཞིན་སྒྲུབ་པར་བྱེད་པ་ལ། །ཞེན་པ་བཞི་བྲལ་གྱི་གདམས་ངག་འཚལ། །དེ་ཁྱེད་ཀྱི་སྙན་དུ་ གསོལ་བར་མཆོད་བརྗོད་དང༌། བཤད་པར་དམ་བཅའ་བ་བསྟན་ཏོ།། བགྱི། །ཚེ་འདི་ལ་ཞེན་ན་ཆོས་པ་མིན། །འཁོར་བ་ལ་ཞེན་ན་ངེས་འབྱུང་མིན། །བདག་དོན་ལ་ཞེན་ན་བྱང་སེམས་མིན། །འཛིན་པ་བྱུང་ན་ལྟ་བ་མིན། །དང་པོ་ཚེ་འདིར་མ་ཞེན་པར། །ཚུལ་ཁྲིམས་དང་ཐོས་བསམ་བསྒོམ་པ་གསུམ། །ཚེ་འདི་ལ་དམིགས་ནས་བསྒྲུབ་པ་དེ། །ཆོས་པ་མིན་གྱི་བཤོལ་ལ་ཞོག །ཐོག་མར་ཚུལ་ཁྲིམས་བཤད་ཙམ་ན། །མཐོ་རིས་བསྒྲུབ་པའི་རྩ་བ་ཅན། །ཐར་པ་བསྒྲུབ་པའི་ཐེམ་སྐས་ཅན། །སྡུག་བསྔལ་སྤོང་བའི་གཉེན་པོ་ཅན ༑ ༑ ཚུལ་ཁྲིམས་ལ་མེད་ཐབས་མི་གདའ་སྟེ། །ཚེ་འདི་ལ་ཞེན་པའི་ཚུལ་ཁྲིམས་དེ། །ཆོས་བརྒྱད་བསྒྲུབ་པའི་རྩ་བ་ཅན།

།ཚུལ་ཁྲིམས་ངན་ལ་གཤེ་བ་ཅན ༑ ༑ ཚུལ་ཁྲིམས་ལྡན་ལ་ཕྲག་དོག་ཅན། །རང་གི་ཚུལ་ཁྲིམས་ངོ་ཕག་ཅན། ། ངན་འགྲོ་བསྒྲུབ་པའི་ས་བོན་ཅན། །བཅོས་མའི་ཚུལ་ཁྲིམས་བཤོལ་ལ་ཞོག ། ཐོས་བསམ་བྱེད་པའི་གང་ཟག་དེ། །ཤེས་བྱ་བསྒྲུབ་པའི་ལོངས་སྤྱོད་ཅན། །མ་རིག་སེལ་བའི་སྒྲོན་མེ་ཅན། །འགྲོ་བ་འདྲེན་པའི་ལམ་རྒྱུས་ཅན། །ཆོས་ཀྱི་སྐུ་ཡི་ས་བོན་ཅན། །ཐོས་བསམ་ལ་མེད་ཐབས་མི་གདའ་སྟེ། །ཚེ་འདི་ལ་ཞེན་པའི་ཐོས་བསམ་དེ། །ང་རྒྱལ་བསྒྲུབ་པའི་ལོངས་སྤྱོད་ཅན། །ཐོས་བསམ་དམན་ལ་བརྙས་པ་ཅན། །ཐོས་བསམ་ལྡན་ལ་ཕྲག་དོག་ཅན། །འཁོར་དང་ལོངས་སྤྱོད་ཚོལ་བ་ཅན། །ངན་འགྲོ་བསྒྲུབ་པའི་རྩ་བ་ཅན། །ཆོས་བརྒྱད་ཀྱི་ཐོས་བསམ་བཤོལ་ལ་ཞོག །སྒོམ་པ་བགྱིད་པའི་གང་ཟག་ཀུན། །ཉོན་མོངས་སྤོང་བའི་གཉེན་པོ་ཅན། །ཐར་ལམ་བསྒྲུབ་པའི་རྩ་བ་ཅན། །གནས་ལུགས་རྟོགས་པའི་ལོངས་སྤྱོད་ཅན། །སངས་རྒྱས་བསྒྲུབ་པའི་ས་བོན་ཅན། །སྒོམ་པ་ལ་མེད་ཐབས་མི་གདའ་སྟེ། །ཚེ་འདི་ལ་དམིགས་པའི་སྒོམ་པ་དེ། །དབེན་པར་བསྡད་ཀྱང་འདུ་འཛི་ཅན། །ལོང་གཏམ་སྨྲ་བའི་ཁ་ཏོན་ཅན། །ཐོས་བསམ་བྱེད་ལ་སྐུར་བ་ཅན། །སྒོམ་པ་གཞན་ལ་ཕྲག་དོག་ཅན། ། ¡Ã རང་གི་སྒོམ་པ་རྣམ་གཡེང་ཅན ༑ ༑ ( ¡¶ ལུ ¡· - རང་གི་་་་་་་གཡེང་ཅན། ། ) ཆོས་བརྒྱད་ཀྱི་བསམ་གཏན་བཤོལ་ལ་ཞོག ༑ འདི་ཡན་ཆད་ཀྱིས། མངོན་པར་མཛོད་ལས། ཚུལ་གནས་ཐོས་དང་བསམ་ལྡན་པའི། །བསྒོམ་པ་ལ་ནི་རབ་ཏུ་སྦྱོར། །ཞེས་གསུངས་པའི་དོན་ལ་ཡང་དག་དང་ལྟར་སྣང་གི་དབྱེ་བ་དངོས་སུ་བསྟན་ཏོ། །དལ་འབྱོར་རྙེད་དཀའ་དང༌། འཆི་བ་མི་རྟག་པ་བསྒོམ་ཚུལ་ཤུགས་ལས་བསྟན་ཏོ།། མྱ་ངན་འདས་པ་བསྒྲུབ་པ་ལ། ཁམས་གསུམ་ལ་ཞེན་པ་སྤང་ཡང་འཚལ། ཁམས་གསུམ་ལ་ཞེན་པ་སྤོང་བ་ལ། །འཁོར་བའི་ཉེས་པ་དྲན་པར་འཚལ། །དང་པོ་སྡུག་བསྔལ་གྱི་སྡུག་བསྔལ་དེ། །ངན་སོང་གསུམ་གྱི་སྡུག་བསྔལ་ཡིན། །དེ་ལེགས་པར་བསམས་ན་སྐྱི་ཤ་འབུང༌། །ཐོག་ཏུ་བབས་ན་བསྲན་ཐབས་མེད། །སྤོང་བའི་དགེ་བ་མི་བསྒྲུབ་པར།

།ངན་སོང་གི་སོ་ནམ་བྱེད་བྱེད་པོ། །དེ་གང་ན་འདུག་ཀྱང་ཐེ་ལེ་ལེ། །འགྱུར་བའི་སྡུག་བསྔལ་བསམས་ཙ་ན། །མཐོ་རིས་ངན་འགྲོར་འགྲོ་བ་ཡོད། །བརྒྱ་བྱིན་ཐ་མལ་དུ་སྐྱེ་བ་ཡོད། །ཉི་ཟླ་མུན་པར་འགྲོ་བ་ཡོད། ། སྒྱུར་རྒྱལ་བྲན་དུ་སྐྱེ་བ་ཡོད། །དེ་ལུང་ལ་བརྟེན་ནས་ཡིད་ཆེས་ཀྱང༌། །ཕལ་པས་རྟོགས་པར་མི་ནུས་པས། །རང་སྣང་མི་ཡི་འགྱུར་བ་ལྟོས། །མི་ཕྱུག་པོ་སྤྲང་པོར་འགྲོ་ཡིན་འདུག ཁ་དྲག་པོ་ཞན་པོར་འགྲོ་ཡིན་འདུག །མི་མང་པོ་གཅིག་ཏུ་འགྲོ་ཡིན་འདུག །དེ་ལ་སོགས་པ་བསམ་མི་ཁྱབ། །འདུ་བྱེད་ཀྱི་སྡུག་བསྔལ་བསམས་ཙ་ན། །བྱ་བའི་ལས་ལ་ཟིན་པ་མེད། །མི་མང་ཡང་སྡུག་ལ་ཉུང་ཡང་སྡུག ༑ ནོར་ཕྱུག་ཀྱང་སྡུག་ལ་ལྟོགས་ཀྱང་སྡུག །མི་ཚེ་ཐམས་ཅད་གྲབས་ལ་ཟད ༑ ༑ གྲབས་བྱེད་པའི་འཕྲོ་ལ་ཐམས་ཅད་འཆི། །ཤི་ཡང་གྲབས་ལ་ཟིན་པ་མེད ༑ ༑ ཚེ་ཕྱི་མའི་གྲབས་ཀྱི་འགོ་ལ་འཇུག །འཁོར་བ་སྡུག་བསྔལ་གྱི་ཕུང་པོ་ལ ༑ ༑ ཞེན་པར་བྱེད་རྣམས་ཐེ་ལེ་ འདི་ཡན་ཆད་ཀྱིས་འཁོར་བའི་ཉེས་དམིགས་དངོས་སུ་བསྟན་ ནས། ལས་འབྲས་ཀྱི་བླང་དོར་ཤུགས་ལས་བསྟན་ཏོ།། ལེ། །ཞེན་པ་བྲལ་ན་མྱ་ངན་འདའ། ། མྱ་ངན་འདས་ན་བདེ་བ་ཐོབ། །ཞེན་པ་བཞི་བྲལ་ཉམས་ཀྱི་བྱངས། །བདག་ གཅིག་པུ་ཐར་བས་ཕན་རྒྱུ་མེད། ཁམས་གསུམ་སེམས་ཅན་ཕ་མ་ཡིན། །ཕ་མ་ སྡུག་བསྔལ་གྱི་གསེབ་ཏུ་བཞག །བདག་བདེ་བར་འདོད་པ་ཐེ་ལེ་ལེ། ཁམས་གསུམ་གྱི་སྡུག་བསྔལ་བདག་ལ་སྨིན། །བདག་གི་བསོད་ནམས་སེམས་ཅན་ཁྱེར ༑ ༑ བསོད་ནམས་འདི་ཡི་བྱིན་རླབས་ཀྱིས། །སེམས་ཅན་ཐམས་ཅད་སངས་རྒྱས་ འདི་ཡན་ཆད་ཀྱིས་རྒྱུ་བྱམས་པ་དང་སྙིང་རྗེ་བསྒོམ་པ་ཤུགས་ལས་བསྟན་ནས། འབྲས་བུ་བདག་གཞན་བརྗེ་བ་དངོས་སུ་བསྟན་ཏོ། ། ཤོག །བདག་ཇི་ལྟར་འདུག་ཀྱང་ཆོས་ཉིད་ཀྱི་ངང༌། འཛིན་དང་བཅས་ལ་གྲོལ་བ་མེད། །དེ་ཡང་ཞིབ་ཏུ་བཤད་ཙམ་ན། །ཡོད་པར་འཛིན་ལ་ཐར་པ་མེད། །མེད་པར་འཛིན་ལ་མཐོ་རིས་མེད། །གཉིས་ཀར་འཛིན་པ་མི་ཤེས་ཀྱིས། །གཉིས་མེད་ཀྱི་ངང་ལ་གང་དགར་ཞོག

། འདི་ཡན་ཆད་ཀྱིས་རྟག་ཆད་ཀྱི་ལྟ་བ་སྤངས་ནས་ཟུང་འཇུག་གཉིས་མེད་ལ་བློ་འཇོག་ཚུལ་སྤྱིར་བསྟན་ཏོ། ། ཆོས་ཀུན་སེམས་ཀྱི་སྤྱོད་ཡུལ་ཡིན། །ཕྱྭ་དང་དབང་ཕྱུག་ལ་སོགས་པ། །འབྱུང་བཞིའི་བྱེད་མཁན་མ་ཚོལ་བར། །སེམས་ཉིད་ཀྱི་ངང་ལ་གང་དགར་ཞོག ། འདི་ཡན་ཆད་ཀྱིས་བྱང་སེམས་སེམས་ཙམ་པ་དང་ཐུན་མོང་པའི་ལམ་རིམ་བསྟན་ནས། ཐེག་ཆེན་དབུ་མ་པའི་ཐུན་མོང་མ་ཡིན་པའི་ལམ་ནི ༑ སྣང་བ་སྒྱུ་མའི་རང་བཞིན་དང༌། །རྟེན་ཅིང་འབྲེལ་བར་འབྱུང་བ་ཡི། ། གནས་ལུགས་བརྗོད་པར་མི་ཤེས་ཀྱི། །བརྗོད་བྲལ་གྱི་ངང་ལ་གང་དགར་ཞོག ། འདི་ཡན་ཆད་ཀྱིས་ཞི་གནས་བསྒོམ་ཚུལ་ཤུགས་ལས་བསྟན་ནས། ལྷག་མཐོང་བསྒོམ་ཚུལ་ལ། ཡུལ་སྣང་སེམས་སུ་བསྒྲུབ་པ་དང༌། དེ་སྒྱུ་མར་བསྒྲུབ་པ་དང༌། དེ་རང་བཞིན་མེད་པ། རྟེན་འབྲེལ་དང༌། བརྗོད་བྲལ་དུ་གཏན་ལ་ཕབ་ནས། སྤྲོས་བྲལ་ཟུང་འཇུག་བསྒོམ་པ་དངོས་སུ་བསྟན་ཏོ། ཞེན་པ་བཞི་བྲལ་བཤད་པ་ཡི། །དགེ་བ་འདི་ཡི་བསོད་ནམས་ཀྱིས། །འགྲོ་བ་བདུན་པོ་མ་ལུས་པ ༑ ༑ སངས་རྒྱས་ས་ལ་འགོད་པར་ འདིས་བསྔོ་བ་དང་འབྲས་བུ་བསྟན་ཏོ། ། ཤོག །ཞེན་པ་བཞི་བྲལ་གྱི་གདམས་ངག་རྣལ་འབྱོར་པ་གྲགས་པ་རྒྱལ་མཚན་གྱིས་དཔལ་ས་སྐྱའི་དགོན་པར་སྦྱར་བའོ།། །། ༄༅། །ཡེ་ཤེས་རྡོ་རྗེ་ལ་གནང་བའི་ཉམས་དབྱངས་བཞུགས། ། ༄༅། །ན་མོ་གུ་རུ་ཝེ། དུས་གསུམ་གྱི་བླ་མ་ཐམས་ཅད་ལ། །ཐལ་མོ་སྦྱར་ནས་ཕྱག་འཚལ་ལོ། །ས་སྐྱའི་རྗེ་བཙུན་ཡབ་སྲས་ལ། །སྙིང་ནས་དད་པས་སྐྱབས་སུ་མཆི། །དལ་འབྱོར་སྐྱོན་མེད་དད་པ་ཅན། །ལམ་བསྒྲུབ་པ་ལ་ཡན་ལག་རྣམ་དགུ་དགོས། །བཅུ་གཉིས་ཚང་ན་སངས་རྒྱས་འོང༌། །གང་ཟག་རྣམ་གཉིས་ ( ¡¶ ཞ ¡· གསུམ་ ¡¶ ལུ ¡· - གཉིས་ ) གང་དུ་སོང༌། །ཡན་ལག་དགུ་པོ་བཤད་ཙ་ན།། བླ་མ་སྨིན་བྱེད་དམ་ཚིག་གསུམ། །ཐོས་རྒྱ་དང་མན་ངག་བརྩོན་འགྲུས་གསུམ། ། གནས་དང་ཆ་རྐྱེན་གྲོགས་དང་གསུམ། །དེ་ཚོ་ཡན་ལག་རྣམ་དགུ་ལགས། །དང་པོ་བླ་མ་ཚོལ་བ་ན། ཁོང་ཐོས་རྒྱ་ཅན་ལ་མན་ངག་མེད། །མན་ངག་ཅན་ལ་མཁྱེན་རྒྱ་མེད།

།གཉིས་པོ་ཚང་ལ་བསྒྲུབ་ཚུགས་མེད། །གསུམ་པོ་ཚང་ལ་ཐུགས་རྗེ་མེད། །བཞི་པོ་ཚང་ལ་བརྩོན་འགྲུས་མེད། །ལྔ་ལྡན་གྱི་བླ་མ་ཚོལ་ཚོལ་ནས།། ལམ་བསྒྲུབ་པ་ལ་ལོ་འགའ་འགྱངས་ཏེ་ཐལ། །རང་མ་སྨིན་པར་བསྒྲུབ་ལ་དགོས་རྒྱུ་མེད། །སྨིན་བྱེད་བླ་མ་དམ་པ་འཚལ། །སྨིན་པའི་ཆ་རྐྱེན་བསྒྲིགས་བསྒྲིགས་ནས། །ལམ་བསྒྲུབ་པ་ལ་ལོ་འགའ་འགྱངས་ཏེ་ཐལ། །དམ་ཚིག་མ་བསྲུངས་འབྲས་བུ་མེད། །ཐོས་པ་མེད་ན་ཤེས་རབ་མེད། །མན་ངག་མེད་ན་སྙིང་པོ་མེད། །དེ་གསུམ་གྱི་ཆ་རྐྱེན་བསྒྲིགས་བསྒྲིགས་ནས། །ལམ་བསྒྲུབ་པ་ལ་ལོ་འགའ་འགྱངས་ཏེ་ཐལ། །སྔར་འགྱངས་ཏེ་དོན་མེད་དུ་མ་གྱུར་ལགས། །བདག་གང་ཟག་ཆ་རྐྱེན་གསུམ་ཡང་ཚང༌། །དགོས་པའི་ཡན་ལག་རྣམ་དགུ་འཕྲོད། །ད་བརྩོན་འགྲུས་ལྕག་གིས་བསྐུལ་བྱས་ནས། །བསྒྲུབ་པ་ལ་ལེ་ལོ་མི་བགྱིད་འཚལ ༑ ༑ ལམ་བསྒྲུབ་པར་འདོད་པས་དབེན་གནས་བཙལ། །དབེན་པར་བསྡད་ན་རྐུན་པོ་འབྱུང༌། །ཚོགས་པའི་དབུས་སུ་གཡེང་བས་ཁྱེར། །གར་སྡོད་ཀྱི་བསམ་མནོ་བཏང་བཏང་ནས། །གྲབས་ལ་ཟད་དུ་མ་འཇུག་པར། །དབེན་པར་སྡོད་པའི་ཡོ་བྱད་ཀུན། །ཚོགས་པར་བྱས་ལ་དབེན་པ་བཙལ། །གང་དུ་བསྡད་ཀྱང་གཡེང་བ་བསྐྱུངས། །བསྒྲུབ་པའི་ནན་ཏན་མ་ཤོལ་ཅིག །ཡོ་བྱད་མང་ན་གཡེང་བ་ཆེ། །ཡོ་བྱད་ཉུང་ན་མཐུན་རྐྱེན་ཞན། །འདི་གཉིས་ཀྱི་བསམ་མནོ་བཏང་བཏང་ནས། །ལམ་བསྒྲུབ་པ་ལ་གཡེལ་དུ་མ་གཞུག་ཅིག །ཡོ་བྱད་ཡོད་ན་ཚོགས་སོག་བྱ། །ཡོ་བྱད་སྣ་ཚོགས་མ་ཚོགས་ཀྱང༌། །ཡོ་བྱད་ཅི་སྙེད་ཀྱི་ཟས་གོས་སྤྱད། །དམན་པའི་སྤྱོད་པས་རང་སེམས་འདུལ། །དམན་སྤྱོད་ཀྱང་ཐོ་ཆོར་སོང་བ་མཆིའོ། །གྲོགས་མང་ན་གཡེང་བ་བདུད་ཀྱིས་ཁྱེར། །གྲོགས་གཉིས་ཀྱང་གཏམ་གྱིས་བར་དུ་གཅོད། །ཆོས་བཞིན་མཐུན་པའི་གང་ཟག་དང༌། །གཏམ་འཇམ་པོ་མི་ཐོས་ཙམ་དུ་བསྡད། །དེ་འདྲའི་གྲོགས་དང་མ་འཕྲད་ན། །གཅིག་པུར་བསྡད་ལ་རང་སེམས་འདུལ། །མཐུན་པའི་ཡན་ལག་བཅུ་གཉིས་ཚང༌། ། འགལ་རྐྱེན་གྱི་སྐྱོན་རྣམས་ཐམས་ཅད་སྤོངས།

།ད་ལེ་ལོའི་དབང་དུ་མི་གཏང་བར ༑ ༑ བསྒྲུབ་པ་ལ་ནན་ཏན་མཛད་པར་ཞུ། །བསྒྲུབ་པ་འདོད་ན་དལ་བར་སྡོད ༑ ༑ ཆ་རྐྱེན་འགྲྀག་ནས་དལ་བར་བསྡད། །ཐོས་བསམ་གྱིས་དུབ་ནས་དལ་བར་བསྡད། །ཡུལ་ཅི་འདྲ་བསམས་ནས་དལ་བར་བསྡད། །ཉིན་བྱ་རྒྱུ་མེད་དེ་ཡུལ་ལ་བལྟ། །སྤྲོས་པ་ལྡན་པས་བསམ་མནོ་བཏང༌། །ཉོན་མོངས་འཁོར་བའི་ཡོན་ཏན་དྲན། །ཡོན་ཏན་འདི་རུ་བཤད་པར་བྱ། །སྒྲིབ་མེད་ཐ་མལ་མིག་གིས་ནི ༑ ༑ དབྱྀབས་དང་ཁ་དོག་དུ་མ་ཅན། །གཟུགས་ལ་བལྟས་པས་སྤྲོ་བ་བསྐྱེད། ། ནང་དུ་བལྟས་ཤིང་དགའ་བ་བསྐྱེད། །འགགས་མེད་ཐ་མལ་གྱི་རྣ་བ་ཡིས། ། ¡Ã སྒྲ་སྣ་ཚོགས་མཉན་པས་ངོ་མཚར་བསྐྱེད། ། ( ¡¶ ཞ ¡· - སྒྲ་སྣ་་་་་་་མཚར་བསྐྱེད། ) སྒྲ་སྣ་ཚོགས་མཉན་པས་བློ་གྲོས་འཕེལ། །གཏམ་སྣ་ཚོགས་གཏོང་གིས་སྤྲོ་བ་བསྐྱེད།། འགགས་མེད་ཐ་མལ་གྱི་སྣ་ལྕེ་ཡིས། །ཡུལ་ངོ་མཚར་ཅན་གྱི་དྲི་རོ་སྤྱད། །མྱོང་བ་སྣ་ཚོགས་ངོ་མཚར་སྐྱེས། །གཞན་ལ་བྱིན་ཞིང་སྤྲོ་བ་བསྐྱེད། །ཐ་མལ་ནད་མེད་ལུས་དབང་གིས། །སྐྱོན་མེད་ཀྱི་རེག་བྱ་དུ་མ་ཡིས། །སྤྲོ་བ་བསྐྱེད་ཅིང་གཞན་ལའང་སྦྱིན། །བློ་གཞན་ཡང་སྤྲོ་བ་སྐྱེ་བར་འགྱུར། །སྐྱོན་མེད་ཀྱི་བསམ་མནོ་བཏང་བ་ཡིས། །དུས་གསུམ་གྱི་ཡོན་ཏན་སྣ་ཚོགས་སྐྱེ། །ཤེས་རབ་འཕེལ་ཞིང་སྤྲོ་བར་འགྱུར། །ཉི་མ་རྒས་ཏེ་མལ་དུ་བསྡད། །གཉིད་མེད་ཀྱི་བསམ་མནོ་འཕྱོ་ནས་སོང༌། །ཉིན་བསམ་གྱི་བསམ་མནོ་འཁྲུལ་ནས་འདུག །མཚན་མོར་འཁོར་བའི་ཉེས་པ་དྲན། །ཡུལ་སྤྱད་པས་ཚིམ་པར་མ་མཐོང་སྟེ། །ཚིམ་ཡང་སྙིང་པོ་ཡང་མ་མཐོང༌། །སྙིང་པོ་མེད་པའི་སྙིང་པོ་ཅན། །ཡུལ་སྤྱོད་འདོད་ཀྱི་བསམ་པ་ཐེ་ལེ་ལེ། །ཚིམ་མེད་ཀྱི་ཡུལ་ལ་སྤྱོད་སྤྱོད་ནས། །ཉི་མ་ཀུན་གང་ཐལ་ཚད་ཀྱང་མེད ༑ ༑ ཚིམ་མེད་ཀྱི་དགོས་པ་བསྒྲུབས་བསྒྲུབས་ནས། །ལོ་ཟླ་ཀུན་གར་ཐལ་ཚོད་ཀྱངམེད། །སྙིང་པོ་མེད་པའི་སྙིང་པོ་བཙལ། །དགོས་པ་མེད་ལ་དགོས་པ་བརྟགས ༑ ༑ དོན་མེད་ཀྱི་སྤུན་མ་གཡེང་གཡེང་ནས། །ཡུལ་གཞན་དུ་གྱུར་པ་མ་ཚོར་རོ།

།སྐྲ་དཀར་གྱི་མཚེ་བས་མགོ་བཟུང་ནས། །པགས་པ་ལ་གཉེར་མའི་རོལ་གྱིས་བྲིས། ཁ་ལ་སོ་མེད་རྙིལ་ལ་ཐུག །ལུས་ལ་སྟོབས་མེད་འཁར་བར་བརྟེན ༑ ༑ ན་ཚོད་དར་མ་ཀུན་གྱིས་བརྙས། །ལུས་རྒས་པ་འཆི་བས་རྩ་ནས་བསྙེན ༑ ༑ རྒས་ཀྱང་ད་དུང་རྟག་བློ་ཅན། །གཞོན་ལ་མ་ཤི་ལྷ་རེ་ཆེ། །རྒན་གཞོན་གང་ཡང་མི་ཕན་པས། །འབྱུང་བ་འཁྲུག་པའི་སྐྱེ་ཤིས་གདུངས། །འགོ་བའི་ལྷ་རྣམས་གཞན་དུ་སོང༌། །གནོད་པའི་འདྲེ་གདོན་དྲུང་དུ་བཏུད། །ལུས་སྟོབས་མེད་ལ་གཞན་གྱིས་རྟེན། ཁ་ཟས་དང་བཏུང་བས་སླེས་ལ་བོར། །ལུས་ལ་སྡུག་བསྔལ་དུ་མས་གཙེས། །གཉེན་འདུན་ཡོད་ན་ངུ་འབོད་བྱེད། །འཆི་བདག་གཤིན་རྗེས་རབ་ཏུ་གཙེས། །འཇིག་རྟེན་འདི་ཡི་སྣང་བ་དོར། །ས་ཚིགས་གར་འགྲོ་ཚོད་ཀྱང་མེད། །མུན་པ་ཆེན་པོས་ཀུན་ཏུ་ཁྱབ། །ལས་ཀྱི་གཤིན་རྗེས་རྒྱབ་ནས་འདེད། །ངན་འགྲོ་འཇིགས་པའི་སྒྲ་ཡང་ཐོས། །དེ་ཚེ་བསོད་ནམས་སྐྱབས་ཡིན་ན། །དེ་ཡང་བདག་གིས་མ་བསྟེན་ནོ། །སྔར་ཡང་ཡུལ་ལ་སྤྱད་པ་ཡིས། ། ཕན་མེད་གནོད་པ་དུ་མ་བྱུང༌། །འཁོར་བའི་ཉེས་དམིགས་མ་བསམས་པས། །བློ་ཐ་མལ་དུ་བཏང་བ་ཐེ་ལེ་ལེ། །ནམ་ལངས་ཏེ་དབེན་པར་གཅིག་པུར་བསྡད། ། མདང་འཁོར་བའི་ཉེས་པ་དྲན་པ་ཡི། །བསམ་མནོ་ཡར་བཏང་མར་བཏང་ནས།། ཐར་པའི་གནས་ལ་འདོད་པ་སྐྱེས། །དེ་གང་གིས་བསྒྲུབ་སྙམ་བསམ་པ་ཡིས། ། ཤེས་རབ་ཐབས་དང་སྤྱོད་པ་གསུམ། །ལེགས་པར་བསམས་ན་གྲོལ་བ་ལས། ། ཐོག་མར་ཤེས་རབ་ཀྱི་ལྟ་བ་སྐྱེས། །སྔར་བཞིན་ཉིན་གྱི་བསམ་མནོ་འཁྲུལ། ། ཡུལ་སྣ་ཚོགས་རབ་བཀྲའི་ངོ་མཚར་ཅན། །ངོ་མཚར་ཅན་ལ་བལྟས་པ་ཡིས། ། སྙིང་པོ་མེད་པའི་སྙིང་པོ་མཐོང༌། །ཡང་དག་དོན་གྱི་སྙིང་པོ་རྙེད། །ཡུལ་ལ་བལྟས་པས་ངོས་གཟུང་མེད། །སྙིང་པོ་མེད་དེ་གང་དགར་ཞོག །གཟུགས་ལ་བལྟས་པས་ངོས་གཟུང་མེད། །གཟུགས་གཟུང་མེད་ཀྱི་ངང་ལ་ལྷུག་པར་ཞོག ། གཟུགས་སྣང་བ་མེ་ལོང་གི་གཟུགས་བརྙན་འདྲ། །སྒྱུ་མ་ལྟ་བུར་གང་དགར་ཞོག། སྒྲ་མཉན་པས་ངོས་གཟུང་མ་རྙེད་དེ།

།ཅི་གྲག་བྲག་ཅ་འདྲ་བར་འདུག །སྒྲ་སྐྱེ་བ་མེད་པར་བརྟགས་པ་ཡི། །གྲག་སྟོང་གི་ངང་ལ་ལྷུག་པར་ཞོག །བསྣམ་པ་དང་རེག་པ་མྱང་བ་གསུམ། །ཡུལ་སྐྱེ་བ་དང་འགགས་པར་མཐོང་བ་ན། །མྱོང་བ་སྣང་བ་གཟུགས་བརྙན་ཙམ། །རིག་སྟོང་གི་ངང་ལ་ལྷུག་པར་ཞོག །སེམས་བསམ་པས་བསམ་རྒྱུ་མ་རྙེད་དེ། །གང་བསམས་ཀྱང་སྐྱེ་འགག་མི་རྙེད་པས། །མཐའ་དབུས་མེད་དེ་ནམ་མཁའ་འདྲ། །སྐྱེ་མེད་ཀྱི་ངང་ལ་ལྷུག་པར་ཞོག །ཡུལ་མཐོ་བ་དང་དམའ་བ་གང་ཡང་མེད། ། ¡Ã སྐྱེ་བ་དང་འགག་པ་གང་ཡང་མེད། ། ( ¡¶ ཞ ¡· - སྐྱེ་བ་་་་་་་ཡང་མེད། ། ) བཟང་བ་དང་ངན་པ་གང་ཡང་མེད། །ཆོས་མཉམ་པ་ཉིད་ཀྱི་ངང་ལ་ཞོག །མདང་བསམས་པའི་བསམ་མནོ་འཁྲུལ་ནས་འདུག།མ་སྐྱེས་པ་ལ་སྐྱེ་བར་བསམ། །ན་རྒ་མེད་པར་དེ་ཉིད་བསམ། །འགག་པ་མེད་ལ་འགག་པར་བསམ ༑ ༑ ཆོས་ཐོག་མར་སྐྱེས་བ་མེད་པ་ལ། །གནས་པ་དང་འགག་པ་ག་ལ་སྲིད ༑ ༑ སྐྱེ་འགག་མེད་པར་བསམ་པ་ཡི། །རྣམ་རྟོག་འཕེལ་བས་ཞོག་ལ་ཐོང༌།། གཞོག་པ་རང་ཡང་ཞོག་ལ་ཐོང༌། །འཇོག་པ་རང་ཡང་རྣམ་རྟོག་ཡིན། །རང་བྱུང་གི་གནས་ལུགས་མ་རྟོགས་ཤིང༌། །འཛིན་མེད་ཀྱི་གདམས་ངག་མ་གོམས་པས།། ཇི་ལྟར་བསམས་ཀྱང་འཛིན་པར་སོང༌། །འཛིན་མེད་བསམས་ཀྱང་འཛིན་པར་སོང་

༑ ༑ གསལ་བ་མ་འགགས་ཀྱི་བདག་མེད་ཡིན། །ཟུང་འཇུག་གི་གནས་ལུགས་རྟོགས་པར་ཤོག །བསྒོམ་པ་བགྱི་བའི་རྩེ་གཅིག་དེ། །བརྩོན་འགྲུས་ལྡན་པའི་ལག་ན་གདའ། །བྱིང་རྒོད་ཀྱི་དགྲ་ལ་མ་བསྐུར་བར། །ཞི་གནས་དང་ལྷག་མཐོང་ལམ་དུ་གྱིས། །དེ་སྒྲུབ་པའི་གདམས་ངག་ཟབ་མོ་དེ། །གསང་སྔགས་རྒྱུད་སྡེའི་ནང་ན་ཡོད། །གསང་སྔགས་གླུ་རུ་མི་བླང་གིས། །མན་ངག་ཀུན་རང་གི་སེམས་ལ་ཆོངས། །སྤྱོད་པ་སྤྱད་པར་འདོད་པ་ཡིས། །སོ་སོར་ཐར་པ་རིགས་བདུན་པོ། །བྱང་ཆུབ་སེམས་དཔའི་རྒྱན་ཞིག་གོ །དེ་སྒྲུབ་པ་ལ་ནན་ཏན་བསྐྱེད་པ་ཡིས། །ལུས་ངག་ཐོ་ཅོར་མི་འགྱུར་བ། །སངས་རྒྱས་ཀྱི་གསུང་དང་མི་འགལ་བ ༑ ༑ འགྲོ་བ་གཤེ་སྐུར་མི་འདེབས་པ། །ཐ་མལ་དུ་ཡན་པར་མི་གཏོང་བ། ། འདི་ཕན་ཡོན་ཆེ་ཡིས་ནན་ཏན་སྐྱེད། །རྩ་བ་ཡིན་གྱིས་མ་གཡེལ་ཞིག །གཞི་དེ་དང་ལྡན་པའི་གང་ཟག་ལ། །གསང་སྔགས་ཀྱི་སྤྱོད་པ་རྣམ་གསུམ་ཡོད། །སྤྲོས་བཅས་དེ་འབྱོར་པ་དཀའ་ཡི་ཤོལ། །སྤྲོས་མེད་དམ་ཤིན་ཏུ་སྤྲོས་མེད་དེ། །གང་འགྲུབ་ལྟོས་ལ་ནན་ཏན་སྐྱེད། །ཚིག་འདི་ཚོ་བཞིན་དུ་བསྒྲུབ་བྱས་ན། །སངས་རྒྱས་དེ་རང་གི་ལག་ན་འདུག །ཡུན་མི་རིང་བར་རང་གི་ལག་ན་འདུག །ཚེགས་མེད་དུ་འབྲས་བུ་འགྲུབ་པ་ཡིན། །དཔལ་ས་སྐྱའི་རི་སྒང་ནུབ་ཕྱོགས་སུ། ཁམས་གཡེང་བར་འདོད་དེ་ཕྱིན་ཙམ་ན། །དད་པ་ཅན་ཡེ་ཤེས་རྡོ་རྗེ་འོང༌། །གནས་ལུགས་ཀྱི་དོན་དང་མི་འགལ་བར། །བསམས་ན་རྟོགས་པ་སྐྱེ་བ་ཡི། །དོན་ལྡན་གྱི་ཚིགས་བཅད་བྲིས་ཤིག་ཟེར། །རིག་འཛིན་གྲགས་པ་ཁྲིད་དེ་འོང༌། ཁྱོད་ཡི་གེའི་རྐྱེན་གྱིས་བྲིས་ཤིག་བྱས། །སྐབས་སུ་བཀླགས་ན་རྟོགས་པ་སྐྱེ། །བསམ་མནོ་བཏང་ན་སེམས་ལ་ཕན། །གཞན་ལ་ཕན་པ་འོང་སྲིད་ཀྱི། །གླུ་མགུར་གྱི་རྟ་ལ་བསྐྱོན་ལ་ལོང༌། ། ¡Ã རྗེ་བཙུན་ཆེན་པོ་ལྟ་བུར་བྱིན་གྱིས་རློབས། །འདི་བྲིས་དགེ་བ་བདག་གིས་གང་ཐོབ་དེས། །མཁའ་མཉམ་སེམས་ཅན་ཇི་སྙེད་ཐམས་ཅད་ཀྱིས། །བླ་མེད་རྫོགས་པའི་སངས་རྒྱས་མྱུར་ཐོབ་ཤོག།།།

( ¡¶ ཞ ¡·¡¶ ལུ ¡· - རྗེ་བཙུན་་་་་་་ཐོབ་ཤོག།། ) ༄༅། ཁམས་བདེ་དྲི་བའི་ཉམས་དབྱངས་བཞུགས། ། ༄༅། །རྗེ་བླ་མ་རྣམས་ཀྱི་ཞབས་ལ་འདུད། །གནས་སྐབས་ཀྱི་ལོ་རྒྱུས་བཤད་ཙམ་ན། །བདག་ལས་ཀྱི་འབྲེལ་བ་མང་ལགས་པས ( ¡¶ ཞ ¡· པ ) ། །ནངས་ནུབ་ཏུ་ཕྲད་ཀྱང་ཁམས་བདེ་འདྲི། ། ¡Ã ཡུལ་གཞན་དུ་ཕྱིན་ཀྱང་ཁམས་སོ་འདྲི།། ཡུལ་གཞན་ནས་ལོག་ཀྱང་ཁམས་སོ་འདྲི། ( ¡¶ ཞ ¡· - ཡུལ་གཞན་་་་་་་སོ་འདྲི། ) ཁམས་སོ་བདེ་ན་དགའ་ལགས་ཏེ། ཁམས་བདེ་བའི་རྟེན་འབྲེལ་ཉུང་བར་གདའ། །སྒྱུ་མའི་ལུས་ལ་ནད་གཞི་མང༌། །བརྗོད་པའི་ངག་ལ་འཛར་འཛེར་མང༌། །གསལ་བའི་སེམས་ལ་སྡུག་བསྔལ་མང༌། །ཡུལ་ཆགས་སྡང་གཉིས་ཀྱིས་ལུས་སེམས་ཕྲོགས།། རྣམ་རྟོག་གི་ལས་ལ་ཟིན་དུས་མེད། །དེ་འཁོར་བར་སྐྱེས་པས་ཉེས་པ་ཡིན། ། འཁོར་བ་ལས་ཐར་ན་དགའ་ལགས་ཏེ། ། ¡Ã འཁོར་བ་ལས་ཐར་བའི་རྟེན་འབྲེལ་ཉུང༌། །དངོས་པོ་གཤིས་ཀྱི་གནས་ལུགས་ལ། །སྐྱེ་མེད་སྟོང་པ་ཡིན་མོད་ཀྱང་ ༑ ༑ འཁྲུལ་པའི་བག་ཆགས་མཐུག་པ་དང༌། །དངོས་འཛིན་རྩད་ནས་མ་ཆོད་པས ༑ ཁམས་གསུམ་འཁོར་བའི་ཁོང་སྟོང་དུ། །དུག་ལྔ་དུག་གསུམ་གྱི་འཚུབ་མ་ལངས ༑ ༑ ལས་ངན་སྣ་ཚོགས་ཀྱི་བུད་ཤིང་ལ། །སྡུག་བསྔལ་སྣ་ཚོགས་ཀྱི་མེ་ཆེན་འབར། །གཉུག་མ་རང་སེམས་ཀྱི་སྡོང་པོ་ཚིག །བྱང་ཆུབ་ཀྱི་མྱུ་གུ་ཐལ་བར་བཏང་ ༑ ༑ རིགས་དྲུག་སྡུག་བསྔལ་གྱི་འཁོར་ལོ་དེ། །མགལ་མེ་བཞིན་དུ་རྒྱུན་དུ་འཁོར ༑ ༑ སྐྱེ་རྒ་ན་འཆིའི་དཔྱངས་ཐག་ལ། །དུས་ཡང་ནས་ཡང་དུ་འཇུ་ཡིན་གདའ ༑ ༑ ཐར་དུས་མེད་པའི་བཙོན་དོང་ན། །རང་སེམས་བཅིངས་པའི་བརྩོན་རེ་སྡུག །ཐར་པའི་དུས་མེད་སྙིང་རེ་རྗེ། །སྙིང་རེ་རྗེ་སྟེ་བྱ་ཐབས་མེད། །བྱ་ཐབས་ཡོད་དེ་བྱེད་མཁན་མེད། །ཨེ་མའོ་འགྲོ་བ་ཉོན་རེ་མོངས། །དཔལ་ལྡན་ས་སྐྱའི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་མགུར་ཨི་ཐི ( ¡¶ ཞ ¡·¡¶ ལུ ¡· - འཁོར་བ་་་་་་་མགུར་ཨི་ཐི ) །། །།༈ སངས་རྒྱས་ཀུན་གྱི་རང་བཞིན་སྐུ། །རྗེ་བླ་མས་བྱིན་གྱིས་བརླབ་ཏུ་གསོལ། །བདག་དབེན་པར་བསྡད་ནས་བསམ་མནོ་བཏང༌།

།ད་ཅི་ཡི་བསམ་མནོ་འཁྲུལ་ནས་འདུག །བདག་མི་བདེ་མ་མཆིས་བདེ་མོར་གདའ། །དལ་འབྱོར་རྙེད་དཀའ་ཐོབ་སྟེ་བདེ། །ཐེག་ཆེན་གྱི་ཆོས་དང་མཇལ་ཏེ་བདེ། །ཡང་དག་གི་བླ་མ་བསྟེན་ཏེ་བདེ། །གསང་སྔགས་ཀྱི་ཆོས་དང་ཕྲད་དེ་བདེ། །རྒྱུད་ཚུལ་བཞིན་དུ་སྨིན་པར་བགྱིས་ཏེ་བདེ། །དམ་ཚིག་དང་སྡོམ་པ་བསྲུངས་ཏེ་བདེ།། ལམ་རིམ་གཉིས་ཀྱི་རྣལ་འབྱོར་བསྒོམས་ཏེ་བདེ། །ཟབ་མོའི་སྤྱོད་པ་བསྒྲུབས་ཏེ་ བདེ ༑ ༑ ཡུལ་སྣང་བས་སེམས་ལ་གནོད་པ་མེད། །ཡུལ་སྙིང་པོ་མེད་དེ་བརྫུན་ པར་འདུག །གཟུགས་མེ་ལོང་གི་གཟུགས་བརྙན་འདྲ་བ་ལ། །ཞེན་པ་བརྩམས་ཀྱང་སྙིང་པོ་མེད། །ཡུལ་གསུམ་ཀྱང་དེ་དང་འདྲ་བར་འདུག །སྒྲ་ཐོས་ཚད་བྲག་ཅ་འདྲ་བ་ལ། །ཆགས་སྡང་བརྩམས་ཀྱང་སྙིང་པོ་མེད། །ཅི་བསམས་ཀྱང་སྒྱུ་མར་བློ་ཐག་ཆོད། །སྒྱུ་མའི་ངང་ལ་བདེ་བར་འདུག །སྒྱུ་མ་བཙལ་བས་བརྗོད་དུ་མེད ༑ ༑ བརྗོད་བྲལ་གྱི་ངང་ལ་བདེ་མོར་འདུག །འཁོར་བ་བཙལ་ཀྱང་མ་རྙེད་པ ༑ ༑ དེ་མྱ་ངན་ལས་འདས་པའི་རང་བཞིན་ཡིན། །གཉིས་མེད་ཀྱི་ངང་ལ་བདེ་མོར་འདུག །སྡུག་བསྔལ་བཙལ་ཀྱང་མ་རྙེད་པ། །བདེ་བ་ཆེན་པོའི་རངབཞིན་ཡིན ༑ ༑ ཟུང་འཇུག་གི་ངང་ལ་བདེ་མོར་འདུག །འཁོར་བ་སྤང་དུ་མེད་པ་ལ། ། སྤང་བློ་མ་སྐྱེས་རྣལ་འབྱོར་པ། ། ¡Ã སངས་རྒྱས་བསྒྲུབ་ཏུ་མེད་པ་ལ། །བསྒྲུབ་བློ་མ་སྐྱེས་རྣལ་འབྱོར་པ། ། ( ¡¶ ཞ ¡· - སངས་རྒྱས ་ ་་་་་ ་ འབྱོར་པ།། ) འཁོར་འདས་མེད་པར་གོ་བ་དེ། །འཁོར་འདས་དབྱེར་མེད་ཀྱི་ལྟ་བ་ཡིན། །དབྱེར་མེད་ཀྱི་ངང་ལ་བདེ་མོར་གདའ། །འདི་ལྟར་ཤེས་པའི་རྣལ་འབྱོར་པས། །བསྒྲུབ་རྒྱུ་མེད་ཀྱང་བསྒྲུབ་ལ་བརྩོན། །བསྒོམ་རྒྱུ་མེད་ཀྱང་བསྒོམ་ལ་བརྩོན། །བསྲུང་རྒྱུ་མེད་ཀྱང་དམ་ཚིག་བསྲུང་ ༑ ༑ དེ་ལྟར་ཤེས་ན་བདེ་སྟེ་མཆི། །མི་བདག་ཀྱང་དེ་གའི་ངང་ལ་གདའ། ། བུ་ཁྱོད་ཀྱང་དེ་གའི་ངང་ལ་ཞོག །ཐོབ་མེད་བྱང་ཆུབ་ཐོབ་ནས་མཆིས། །བསྒྲུབ་རྒྱུ་མེད་པའི་སངས་རྒྱས་དེ། །རང་གི་སེམས་ལ་ཡོད་པ་ཡིན། ། ( ¡¶ ལུ ¡·

+ སྒྲུབ་མེད་ཀྱི་སངས་རྒྱས་ཐོབ་ནས་ཀྱང༌། །འགྲོ་ཀུན་སངས་རྒྱས་ཐོབ་པར་ཤོག ། ) བློ་མི་བདེ་མ་མཆིས་བདེ་མོར་མཆིས། །རྗེ་བཙུན་གྱི་མན་ངག་དམ་པ་འདི། །ཡེ་ཤེས་རྡོ་རྗེས་བསྐུལ་ནས་ཀྱང་ ༑ ༑ བདག་གིས་འབད་དེ་བྲིས་པ་ཡིན། །བླ་མེད་བྱང་ཆུབ་ཐོབ་པར་ཤོག ། ( ¡¶ ལུ ¡· + དད་པ་ཅན་ཡེ་ཤེས་རྡོ་རྗེས་བསྐུལ། ། ) ལྕགས་མོ་ཡོས་ལོ་དབྱར་ཟླ་འབྲིང་པོ་ལ། དཔལ་ས་སྐྱའི་གཙུག་ལག་ཁང་དུ་རྗེ་བཙུན་གྲགས་པ་རྒྱལ་མཚན་གྱིས་ཁམས་བསངས་ལ་མཛད་དོ།། །། ༄༅། །ཆོག་པ་དྲུག་གི་འགུར་བཞུགས། ། ༈ བདག་ཅག་དམ་པའི་ལྷ་ཆོས་བྱེད་པ་ལ། །རྒྱབ་རྟེན་དུ་དཀོན་མཆོག་གིས་ཆོག་པར་བྱུང༌། །སྡོད་ས་རུ་སྤྱིལ་པོས་ཆོག་པར་བྱུང༌། །སྡོད་གྲོགས་སུ་ཡི་དམ་གྱིས་ཆོག་པར་བྱུང༌། །སྨྲ་གྲོགས་སུ་བཟླས་པས་ཆོག་པར་བྱུང༌། ། འཇིགས་གྲོགས་སུ་ཡི་དམ་གྱིས་ཆོག་པར་བྱུང༌། ། ( ¡¶ ལུ ¡· + ཟས་སུ་ཏིང་འཛིན་གྱིས་ཆོག་པར་བྱུང༌།། ) ཆོག་པ་དྲུག་ ( ¡¶ ཞ ¡· ལྔ་ ) རྗེ་བཙུན་རིན་པོ་ཆེའི་གསུང་ངོ༌། །ཨི་ཐི།། །། ༄༅། །གནས་བསྟོད་ཀྱི་ཉམས་དབྱངས་བཞུགས། ། ༄༅། ། ¡Ã དུས་གསུམ་གྱི་བླ་མ་དམ་པ་དང༌། །ཡི་དམ་གྱི་ལྷ་ལ་སྐྱབས་སུ་མཆི། །སྐབས་སུ་རྣམ་རྟོག་ཡན་པ་ཡི། ། ( ¡¶ ཞ ¡· - དུས་གསུམ་་་་་་་པ་ཡི། ། ) བསམ་མནོ་འཕྱོས་པའི་ལོ་རྒྱུས་ཡིན། །ཆོས་བྱེད་པར་འདོད་པའི་དད་ཅན་དང༌། །ཆོས་ལ་ཞུགས་པའི་དད་ཅན་གཉིས། །དེ་གཉིས་ལ་བསམ་མནོ་བཏང་བ་ཡིས། །རྣམ་རྟོག་ཁ་འབྱམ་དུ་མ་སྐྱེས། །དང་པོ་དད་ཅན་མང་མོད་ཀྱི། །དད་པ་ལ་ལ་ཅོལ་ཆུང་ཡིན། །དད་པ་ལ་ལ་ཐོ་ཅོ་ཡིན། །དད་པ་ལ་ལ་འདྲེ་གདོན་ཡིན། །དད་པ་ལ་ལ་སྙིང་ནས་ཡིན། །དང་པོ་ཅོལ་ཆུང་གི་དད་པ་དེ། །དད་པ་སྐྱེས་ནས་ཅོ་སྤུ་བྲེག། དད་པ་ལོག་ནས་མི་ཆོས་བྱེད། །ཕར་ལོག་ཚུར་ལོག་དུ་མ་བྱེད། །ལེགས་པར་བརྟགས་ནས་མི་བྱེད་པ། །དེ་ཅོལ་ཆུང་གི་དད་པ་མ་ལགས་སམ། །དད་པ་ལ་ལ་ཐོ་ཅོ་སྟེ། །དང་པོར་དགེ་བཤེས་མི་བརྟག་པར། །གང་ཡང་རུང་བའི་སྒོ་རུ་ཞུགས ༑ ༑ ཆོས་ཅི་བྱ་ཆ་མེད་ཐོ་ཅོར་ཤོར།

།རེས་འགའ་རི་གསུམ་གྱི་རྩེ་ལ་བསྡད ༑ ༑ དབེན་པར་བསྡད་ནས་བསྒོམ་རྒྱུ་མེད། །རེས་འགའ་ལུང་གསུམ་གྱི་མདོ་རུ་བསྡད། །ཚོགས་པའི་གསེབ་ཏུ་ཐོ་ཅོར་ཤོར། །མཁས་བཙུན་རྣམས་ཀྱིས་ཁྲེལ་ཏེ་མཆིས། ། ¡Ã དེ་ཐོ་ཅོའི་དད་པ་མ་ལགས་སམ། ། ( ¡¶ ཞ ¡·¡¶ ལུ ¡· ཆོས་ཅི་བྱ་ཆ་མེད་རྒོད་རེ་བྲོ། ། ) དད་པ་ལ་ལ་འདྲེ་གདོན་ཏེ། །ཆོས་ལ་ཞུགས་ནས་ཐོ་ཅོ་བྱེད། །སྐྱེ་བོ་རྣམས་ཀྱི་རོལ་མོ་བ། །དམ་པ་རྣམས་ཀྱི་གཏིང་བསླད་པ། །རང་གཞན་གཉིས་ཀ་ཕུང་བའི་རྒྱུ། །ཆོས་ལ་སྙད་བཏགས་སྨྱོན་པ་ཡིན། །དེ་འདྲེ་གདོན་གྱི་དད་པ་མ་ལགས་སམ། །སྙིང་ནས་ཀྱི་དད་པ་བྱ་བ་དེ། །དང་པོ་དང་བའི་དད་པ་སྐྱེས ༑ ༑ ཆོས་བྱེད་པར་འདོད་པའི་བསམ་པ་ཡིས། །མྱུར་དུ་ཙབ་ཙོབ་མ་ལགས་པར ༑ ༑ ཐོག་མར་དགེ་བའི་བཤེས་གཉེན་བཙལ། །ཚུལ་ཁྲིམས་དང་སྡོམ་པར་ལྡན་པ་ཅན། །མདོ་རྒྱུད་ཀྱི་དོན་ལ་སྦྱངས་པ་ཅན། །བྱང་ཆུབ་ཀྱི་སེམས་དང་ལྡན་པ་ཅན། །དེ་གང་ན་འདུག་པའི་དྲུང་དུ་བསྙག །དེས་ཇི་སྐད་གསུངས་པའི་སྤྱོད་པ་བྱ། །ཆོས་ལ་ཞུགས་པའི་དད་ཅན་དེ། །ལ་ལ་ཚུལ་ཁྲིམས་ཅི་ཚུགས་བསྲུང༌། ། ཐོས་པ་མེད་ན་སྙིངཔོ་མེད། །ལ་ལ་མི་ཚེ་ཐོས་པར་འབྱམ། །སྒོམ་མེད་ཡིད་ལ་ཅི་ཞིག་བྱ། །ལ་ལ་ཐོས་པ་མེད་པར་བསྒོམ། །ཐོས་པ་མེད་པར་ཅི་བསྒོམ་མེད། ། ལ་ལ་དད་མེད་ལས་ཐབས་བྱེད། །ཆོས་བརྒྱད་ཀྱི་སོ་ནམ་ཅི་ཞིག་བྱེད། །ལ་ལ་དད་ཅན་སྒྲུབ་གནས་ཚོལ། །དེ་ཞིབ་ཏུ་བཤད་ན་འདི་ལྟར་ཡིན། །ལ་ལ་རྡོ་རྗེ་གདན་དུ་འགྲོ། །རྡོ་རྗེ་གདན་དུ་མུ་སྟེགས་མང། །དེ་དག་ལ་ཡང་གྲུབ་པ་མེད། ། ལམ་ཁར་མི་རྐུན་འཇིགས་པ་མང༌། །ཨོལ་པ་བཅད་ནས་འགྱོད་གྲིར་འཆི། །ལ་ལ་ཏི་སེའི་གངས་ལ་འགྲོ། །ཏི་སེའི་གངས་ལ་འབྲོག་པ་མང༌། །འབྲོག་པས་མི་དགེ་སྣ་ཚོགས་བྱེད། །རང་གངས་ལོག་གིས་བསད་ནས་འགྱོད་གྲིར་འཆི། །ལ་ལ་ཙ་རི་ཙ་གོང་འགྲོ །ཡུལ་ཕྱོགས་ཀླ་ཀློ་མོན་གྱིས་ཁེངས། །ཆོས་ཀྱི་སྒྲ་སྐད་མིང་ཡང་མེད། །རང་འདྲེ་གདོན་གྱིས་བསད་ནས་འགྱོད་གྲིར་འཆི། །དེ་ལ་སོགས་ཏེ་མཐའ་ཡས་མོད།

།སྒྲུབ་གནས་མང་པོར་མི་འཚོལ་བར། །མཐུན་རྐྱེན་འགྲིག་པའི་དབེན་ས་རུ། །རིམ་གཉིས་གདེངས་དང་ལྡན་པར་བསྒོམ། །རང་གང་དུ་གནས་པ་འོག་མིན་གནས། །གྲོགས་སུ་དང་འགྲོགས་ཀྱང་ཡི་དམ་ལྷ། །ཅི་ཟ་དང་ཅི་འཐུང་བདུད་རྩིའི་ཟས། །ཕྱི་རོལ་དུ་སྒྲུབ་གནས་མི་འཚོལ་བ། །གསང་སྔགས་ཟབ་མོའི་ ¡Ã དམ་ཚིག་ ( ¡¶ ཞ ¡· དམ་ངག་ ) ཡིན། །དེ་གླུ་རུ་མི་ལེན་ཤོལ་ལ་ཞོག ༑ ང་སྡོད་སའི་དཔལ་ལྡན་ས་སྐྱ་འདི། །འོག་མིན་གྱི་གནས་དང་མཐུན་པར་འདུག ༑ ཤར་གྲ་ཆུང་གངྒཱ་གླང་པོའི་སྣ། །ཟུང་འཇུག་གིས་འགྲོ་བ་འདྲེན་པ་པོ། ། རྗེ་མི་བསྐྱོད་རྡོ་རྗེའི་བཞུགས་གནས་ཡིན། །ལྷོ་ཁའུ་གཙང་པོ་རིན་ཆེན་རྟ། །འགྲོ་བའི་བསམ་པ་འགེངས་པ་ཅན། །རྗེ་རིན་ཆེན་འབྱུང་གནས་ཀྱི་བཞུགས་གནས་ཡིན ༑ ༑ ནུབ་ཆུ་མིག་རྫིང་ཁ་རྨ་བྱའི་མདོངས། །འགྲོ་བ་ཆོས་ལ་འདྲེན་པ་པོ། །རྗེ་འོད་དཔག་མེད་པའི་བཞུགས་གནས་ཡིན། །བྱང་སྤུན་པོ་རི་འདི་མཁའ་ལྡིང་གཤོག ༑ འགྲོ་བའི་དོན་རྣམས་སྒྲུབ་བྱེད་པ། །རྗེ་དོན་ཡོད་གྲུབ་པའི་བཞུགས་གནས་ཡིན། །ས་དཀར་པོ་སེང་གེའི་གདོང་པ་འདྲ། །དཔལ་ལྡན་ས་སྐྱ་སེང་གེའི་ལུས ༑ ༑ འགྲོ་དྲུག་གི་བསམ་པ་འགེངས་པ་པོ། །རྗེ་རྡོ་རྗེ་འཆང་གི་བཞུགས་གནས་ཡིན། །དེ་འདྲའི་འོག་མིན་གནས་མཆོག་ན། །ང་རྡོ་རྗེ་འཆང་གི་རྣལ་འབྱོར་བདེ། །སྤྲོས་པ་ཆོད་པའི་རྣལ་འབྱོར་བདེ། །རིག་སྔགས་ཀྱི་གོ་ཆ་སྲ་བས་བདེ ༑ ༑ མན་ངག་གི་མཛོད་དང་ལྡན་པས་བདེ། །ལྟ་བའི་གདེངས་དང་ལྡན་པས་བདེ ༑ ༑ དམ་ཚིག་གི་ར་བས་ཆོད་པས་བདེ། །བདག་གཅིག་པུའི་ཁ་ཕོ་མ་ལགས་ཏེ ༑ ༑ འདི་བཞིན་ཀུན་ལ་འདོག་ལགས་པས། །ཡུལ་ཀུན་ཏུ་འཁྱམས་ཤིང་མ་འགྲོ་བར། །དལ་འབྱོར་དོན་མེད་མ་བཏང་ཞིང༌། །ལུས་སྲོག་དོན་མེད་དུ་མ་བཏང་བར། །རང་རྟོགས་ཚད་ཡོད་ན་དབེན་པར་སྡོད། །རྟོགས་ཚད་མེད་ན་བླ་མ་བསྟེན། །གང་ལྟར་ཡང་སྒྲུབ་ལ་བརྩོན་པར་མཛོད། །དད་པ་ཆུད་ཟོས་སུ་མ་བཏང་བར། །བསམ་མནོ་འཕྱོ་བའི་གླུ་ཆུང་འདི། །དད་ཅན་ཡེ་ཤེས་རྡོ་རྗེས་ཁྱེར

༑ ༑ གཞུངས་པ་བསྒོམ་སྟོན་ལ་ཡང་སྤྲིང༌། །གླུ་མགུར་གྱི་རྟ་ལ་བསྐྱོན་ཅིང་ལོང་ ༑ ༑ ཨི་ཐི།། ༄༅། །རྨི་ལམ་ཉམས་ལེན་བརྒྱད་ཀྱི་ཉམས་དབྱངས་བཞུགས། ། ༄༅། །བླ་མ་རྣམས་ལ་ཕྱག་འཚལ་ལོ། །གྲོང་དང་གནས་གཞི་ཚོང་འདུས་གསུམ། །སེམས་དམུ་རྒོད་རྟ་ཡི་འཕྱོ་ས་ལགས། །ལྷག་མཐོང་གི་སྐྱེས་བུ་ངན་པ་དང༌། །ཞི་གནས་ཀྱི་སྲབ་ཕྱོགས་ཞན་པ་ཡིས། །རྟ་དམུ་རྒོད་ཁ་ལོ་མ་འཆིངས་པ། །ལས་ངན་གྱི་ཐང་ལ་བརྒྱུགས་བརྒྱུགས་ནས། །སྡུག་བསྔལ་གྱི་གཡང་སར་བསྐྱུར་ཉེན་ཡོད། །རི་དྭགས་རྨས་མ་བྱུང་བ་བཞིན། །དབེན་པར་སྡོད་ལ་ཉམས་སུ་ལོང༌། །མང་པོ་འཚོགས་ན་རྩོད་པ་འཕེལ། །གཉིས་སུ་བསྡད་ན་ལོང་གཏམ་འཕེལ། །གཞོན་ནུ་མ་ཡི་དྭ་ ( ¡¶ ལུ ¡· གདུ་ ) བུ་བཞིན། །རང་གཅིག་པུར་སྡོད་པ་ཉམས་སུ་ལོང༌། །ཕྱོགས་རིས་གྲྭ་པའི་ཉམས་དགའ་དང༌། །དགེ་འདུན་སྡེ་པའི་བརྩི་བཞག་གཉིས། །ཡོན་བདག་ཕོ་མོའི་བསྙེན་བཀུར་གསུམ། ། འདི་གསུམ་བདུད་ཀྱི་ཕྱེ་གཏོར་ལགས། །ཆོས་ཆགས་མེད་ཚུལ་དུ་ཉམས་སུ་ལོང་ ༑ ༑ སྣང་བ་ལ་ཞེན་པ་ཆེ་དང་གཅིག །ནོར་རྫས་ལ་འཛིན་པ་ཆེ་དང་གཉིས ༑ ༑ ཟས་སྐོམ་ལ་ཆགས་པ་ཆེ་དང་གསུམ། །འདི་གསུམ་སྒོམ་ཆེན་གྱི་དམུ་ཆུ་ལགས། །ཡིད་འཛིན་མེད་ཀྱི་རྩ་བཤལ་དྲག་ཏུ་ཐོང༌། །ཆོས་བུ་ཆུང་གི་ཚུལ་དུ་ཉམས་སུ་ལོང༌། །དྲན་པ་ཉམས་པའི་ཆང་དང་གཅིག །སྙིང་རྗེ་ཉམས་པའི་ཤ་དང་གཉིས། །གྲགས་པ་ཉམས་པའི་བུད་མེད་གསུམ། །འདི་གསུམ་སྒོམ་ཆེན་གྱི་ཁོང་སྐྲན་ལགས། །ངེས་འབྱུང་གི་མེ་བཙའ་མྱུར་དུ་ཐོབ། །ཆོས་སྨྱོན་པའི་ཚུལ་དུ་ཉམས་སུ་ལོང༌། །ནད་པའི་སྔས་སྲུང་བྱེད་དང་གཅིག།ཕྱུག་པོའི་སྲི་བུ་གསོ་དང་གཉིས ༑ ༑ ལོག་འཚོའི་མངོན་ཤེས་བཤད་དང་གསུམ། །འདི་གསུམ་སྒོམ་ ཆེན་གྱི་ལམ ་ ལོག་ལགས། །བསྙེན་བཀུར་བདུད་དུ་ཤེས་པར་བརྗོད། །ཆོས་ འདྲིས་མེད་ཚུལ་དུ་ཉམས་སུ་ལོང༌། །ཞི ་ གནས་རྐྱང་པའི་བདེ་བ་དང༌། །རོ་མྱང་མཚུངས་ལྡན་མ་རིག་པ། །སྙིང་རྗེ་བྲལ་བའི་སྟོང་སྒོམ་གསུམ། །འདི་གསུམ་སྒོམ་ཆེན་གྱི་གོལ་ས་ལགས།

ཁྱུང་ཆེན་མཁའ་ལ་ལྡིང་པ་བཞིན། །ཆོས་ཟུང་འཇུག་གི་ཚུལ་དུ་ཉམས་སུ་ལོང༌། །མོས་གུས་ཅན་གྱི་སློབ་མ་དང༌། །ལས་ཀྱིས་འབྲེལ་བའི་གཉེན་དང་གཉིས། །དམ་ཚིག་ཅན་གྱི་མཆེད་ལྕམ་གསུམ། །སྣང་བ་ཐུགས་ཕྲད་དུ་འགྲོགས་མཛོད་ལ། །འཕྲལ་ལ་གདུང་སེམས་མ་ཆེ་བར། །ཆོས་རྨི་ལམ་ཚུལ་དུ་ཉམས་སུ་ལོང༌། །རྨི་ལམ་ཉམས་ལེན་བརྒྱད་ཀྱི་དབྱངས། ཨི་ཐི།། ༄༅། །གཉེན་པོ་བསྟེན་ཚུལ་ཉམས་དབྱངས་བཞུགས། ། ༄༅། །ན་མོ་གུ་རུ་བྷྱཿ སེམས་ཀྱི་རང་སོ་མ་ཚུགས་པས། །ཅི་བྱས་སེམས་ལ་བདེ་དུས་མེད། །ཆོས་རྣམས་སེམས་སུ་མ་ཤེས་པས། །ཀུན་བརྟགས་ཀྱི་མཚན་མ་སྣ་ཚོགས་སུ། །འཁྲུལ་སྣང་ཁྱོད་ལ་ཡིད་མ་ཆེས། །ད་སྤྲང་པོའི་མཚན་མ་ལ ( ¡¶ ཞ ¡· - ལ་ ) རྟོག་ཉན་མེད། །མཉམ་གཞག་དང་རྗེས་ཐོབ་བྱང་ཆུབ་ཀྱི་ལམ ༑ ༑ ལམ་དེ་ཀུན་ཕྱག་རྒྱ་ཆེན་པོའི་ངང༌། ཁ་ཟས་བདུད་རྩིར་མ་ཤེས་པས། ། ཟས་བཟང་ངན་གྱི་བླང་དོར་གང་ཡང་སྐྱེ། །ཟས་དངོས་སྣང་མེད་ཁྱོད་ལ་ཡིད་མ་ཆེས ༑ ༑ ད་སྤྲང་ཟས་དཀའ་ལས་ཀྱིས་ཚོལ་ཉན་ཡང་མེད། །ཟས་ཁ་ལ་གང་བབ་ཕུང་པོའི་གསོས། །ཟས་དེ་ཀུན་ཀྱང་ཕྱག་རྒྱ་ཆེན་པོའི་ངང༌། །སྣང་བ་དཔེ་ཆ་རུ་མ་ཤེས་པས། །ཐ་སྙད་ཀྱི་མཐའ་ལ་ཐུག་པ་མེད། །གཞུང་ཚིག་དང་ཡི་གེ་ལ་ཡིད་མ་ཆེས། །ད་སྤྲང་པོ་གཞུང་བཤད་བྱེད་ཉན་ཡང་མེད། །གདམས་ངག་ཚིག་རེ་ཙམ་སྣོད་ལྡན་གྱི་སྣོད། །དོན་དེ་ཀུན་

( ¡¶ ཞ ¡· + ཡང་ ) ཕྱག་རྒྱ་ཆེན་པོའི་ངང༌། ། སེམས་འཁོར་འདས་ཀྱི་མངའ་བདག་ཏུ་མ་ཤེས་པས། །མངའ་རིས་སློབ་འཁོར་ལ་མངོན་ཞེན་བྱས། །བློ་ཕར་ཤོར་གྱི་མི་ལ་ཡིད་མ་ཆེས། །ད་སྤྲངཔོ་མ་ཐུལ་བ་འདུལ་ཉན་ཡང་མེད། །རྗེས་དྲན་དྲུག་པོ་བྱང་ཆུབ་ཀྱི་གྲོགས། །དེ་ཀུན་ཀྱང་ཕྱག་རྒྱ་ཆེན་པོའི་ངང༌། །དབྱངས་ཕྱག་རྒྱ་ཆེན་པོའི་ངང་དྲུག་འདི། །བློ་སྐྱོ་བའི་ཚེ་ན་བླངས་པ་ཡིན། །སེམས་གཉེན་པོ་བསྟེན་ནས་བླངས་པ་ཡིན། །རྗེ་བཙུན་རིན་པོ་ཆེའི་མགུར་ཨི་ཐི།། །། ༄༅། །སེམས་འདུལ་ཚུལ་གྱི་ཉམས་དབྱངས་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །མངོན་ཤེས་མིག་བྲལ་བདག་ནི་ལས་མང་ཞིང༌། །མ་དྲངས་སྐྱེ་བོའི་གཅོང་རོང་ཚེར་ནང་དུ། །བྱང་ཆུབ་སེམས་ཀྱི་མཁར་ཤིང་ལྕུག་ལྡེམ་པས། ཁྲོ་བཅས་གཡང་སའི་ནང་དུ་ལྷུང་དུ་དོགས ༑ ༑ སེམས་ཀྱི་གླང་པོ་ཚུལ་ཁྲིམས་ལྕགས་ཀྱུ་ཅན། །དྲན་དང་ཤེས་བཞིན་རྒྱན་གྱིས་ལེགས་བརྒྱན་ནས། །བྱང་ཆུབ་སེམས་ཀྱི་བཀའ་ཆེན་མ་བརྟན་ན། །ང་རྒྱལ་མྱོས་ཆུས་ལས་ལ་བཤེས་ཀྱིས་དོགས། །ཡིད་ཀྱིས་ཅང་ཤེས་ཐོས་བསམ་རྒྱན་ཅན་འདི། །བསྒོམ་སེམས་བརྩོན་པའི་ལྕག་གིས་མ་བསྐུལ་ན། །མངའ་རིས་ཡུལ་གྱི་ལྗང་བུས་སེམས་དྲངས་ནས། །ཀུན་མཁྱེན་རྒྱལ་པོའི་གནས་སུ་མ་ཕྱིན་དོགས ༑ ༑ སེམས་ཀྱི་དེད་དཔོན་རྒྱུད་དོན་གྲུ་གཟིངས་ཅན། །ཏིང་འཛིན་བརྩོན་ པའི་བ་དན་གྱིས་བརྒྱན་ཀྱང༌། །གདམས་ངག་ཟབ་མོའི་རིག་སྔགས་བསྟེན་བྱས་ལ ༑ ༑ ཏིང་འཛིན་སྐྱོན་ཅན་ཀློང་དུ་འགྲོ་མི་བྱ། །དཔལ་ལྡན་ས་སྐྱའི་གནས་སུ་གསུངས ༑༑ ༑༑ ༄༅། །སྒྲུབ་པ་ཉམས་སུ་ལེན་ཚུལ་བཞུགས། ། ༄༅། །ན་མོ་རཏྣ་གུ་ར་ཝེ། དལ་འབྱོར་འཛོམ་པའི་སྐལ་བ་ཅན། །སྐྱེ་འཆིས་འཇིགས་པའི་དད་པ་ཅན། །གསུང་བཞིན་བསྒྲུབ་པའི་མོས་གུས་ཅན། ། བུ་ཤེས་གསལ་འདི་བཞིན་སེམས་ལ་ཞོག །སྒྲུབ་པ་ཉམས་སུ་ལེན་པ་ལ། །སྙིང་རུས་སྦྱང་པ་ཆེ་བ་དང༌། །ཞེན་ལོག་རི་ལ་སྡོད་ཚུགས་དང༌། །ཚེ་འདི་བློ་ཡིས་ཐོང་ཀྱང་འཚལ། །ཡོན་ཏན་རྒྱུད་ལ་སྐྱེ་བ་ལ།

།སྡོམ་གསུམ་དམ་ཚིག་གཙང་བ་དང༌།། ང་རྒྱལ་རློམ་སེམས་ཆུང་བ་དང༌། །ཐམས་ཅད་སྤྱི་བོར་ཁུར་ཡང་འཚལ། །རྗེ་ཡི་བྱིན་རླབས་འཇུག་པ་ལ། །སངས་རྒྱས་དངོས་ཀྱི་འདུ་ཤེས་དང༌། །རྣམ་ཐར་ལག་ཏུ་ལེན་པ་དང༌། །རྒྱུན་པར་གསོལ་བ་འདེབས་ཀྱང་འཚལ། །ལྟ་བ་གོ་ཡུལ་མ་སོང་ལ། །སྣང་བ་སེམས་སུ་ཐག་ཆོད་དང༌། །འཁོར་འདས་སྤང་བླང་མེད་པ་དང་ ༑ ༑ མཁན་པོ་དབྱིངས་སུ་དག་ཀྱང་འཚལ། །སྒོམ་པ་སེམས་འཛིན་མ་ལས་ལ ༑ ༑ བདེ་གསལ་ཞེན་པ་བྲལ་བ་དང༌། །རྩ་ཆད་རང་ས་ཟིན་པ་དང༌། །སྨྲ་བསམ་ཡུལ་ལས་འདས་ཀྱང་འཚལ། །སྤྱོད་པ་བླང་དོར་མ་ཤོལ་ལ། །གཉིས་འཛིན་རང་སར་གྲོལ་བ་དང༌། །ཆོས་བརྒྱད་མགོ་བོ་སྙོམས་པ་དང༌། །བཟང་རྟོག་གཉེན་པོ་བྲལ་ཡང་འཚལ། །འབྲས་བུ་ཕྱི་དུས་མི་རེ་ལ། །རྟོགས་པ་མངོན་དུ་གྱུར་པ་དང༌། །མཉམ་རྗེས་གཉིས་པོ་འདྲེས་པ་དང༌། །བསྒྲུབ་པའི་ཞེ་འདོད་ཟད་ཀྱང་འཚལ། །འགྲོ་བ་གཞན་དོན་བྱེད་པ་ལ། །སྨོན་ལམ་འཕེན་པ་ཟད་པ་དང༌།། རྒྱུ་རྐྱེན་རྟེན་འབྲེལ་ཤར་བ་དང༌། །དམིགས་མེད་ཐུགས་རྗེ་འབྱངས་ཀྱང་འཚལ།། འཚལ་བ་བརྒྱད་ཀྱི་དབྱངས་ཆུང་འདི། །ཤེས་རབ་གསལ་ལ་བླངས་པ་ལགས། ། འདི་བཞིན་དོན་དང་ལྡན་པར་མཛོད། །མི་ལྡན་བར་དུ་བསྒོམ་སྲན་བསྐྱེད། །ས་མཱཔྟ་ཨི་ཐི།། །། ༄༅། །གསང་སྔགས་ནང་གི་ཉམས་ལེན་བཞུགས། ། ༄༅། །རྡོ་རྗེ་འཆང་ཆེན་བླ་མ་རྗེ། །ཐེག་པ་གསུམ་གྱིས་འགྲོ་བ་འདུལ།། ( ¡¶ ཞ ¡·¡¶ ལུ ¡· + བླ་མེད་ཐེག་པས་འགྲོ་བ་འདུལ། ། ) ཞབས་ཀྱི་པདྨར་སྤྱི་བོས་འདུད། །དམ་ཚིག་ཅན་གྱི་ཚུལ་རྡོར་ལ། །གསང་སྔགས་ནང་གི་དགོངས་པ་དང༌། །ཉམས་ལེན་བསྡུ་ན་འདི་ཙམ་ཡིན། །མི་བརྗེད་སེམས་ལ་གསལ་བར་ཞུ། །དངོས་གྲུབ་རྩ་བ་བླ་མ་ལ། །ཞབས་ཏོག་གསུམ་གྱིས་མཉེས་པ་དང༌། །ལུས་དང་སྲོག་ལ་ལྟོས་མེད་པའི ༑ ༑ ཅི་གསུངས་བཀའ་ལས་མི་འདའ་འཚལ། །སྣོད་བཅུད་ལྷ་དང་གཞལ་ཡས་ཁང༌། །ཐ་མལ་འདུ་ཤེས་གཏན་བྲལ་བས། །ཡི་དམ་ངོ་བོར་གསལ་བ་ཡི།། བསྐྱེད་པའི་རིམ་པ་བརྟན་ཡང་འཚལ། །དག་པ་ལྷ་ཡི་རྣལ་འབྱོར་ལ།

།ཡང་དག་བདེན་འཛིན་ཞིག་པ་ཡི། །སྣང་སྟོང་དབྱེར་མེད་འཇའ་འདྲ་བའི། །གཉིས་སུ་མེད་པར་རྟོགས་ཀྱང་འཚལ། །ཐབས་དང་ཤེས་རབ་མཉམ་སྦྱོར་བའི། །ཟག་མེད་བདེ་བའི་མདངས་ཆེན་དེ། །རྒྱལ་བའི་དགོངས་པ་དགའ་བཞིའི་དོན། །རོ་མཉམ་གཅིག་ཏུ་འདྲེས་ཀྱང་འཚལ། །སྣང་སྲིད་དག་པ་ཨེ་ཡི་དབྱིངས། །ཝྃ་གྱི་རྣམ་པར་ཅིར་ཡང་ཤར། །ཤར་ཡང་ཨེ་ལས་འདས་པ་མེད། །ཟུང་འཇུག་བློ་ལས་འདས་ཀྱང་འཚལ། །གཙང་སྦྲའི་རྟོག་པ་གཞོམ་པ་དང༌། །ཕུང་པོ་ལྔ་དག་རིགས་ལྔའི་སྐུ། །ཐོབ་ཕྱིར་དམ་རྫས་བདུད་རྩིའི་ཚོགས། །མི་འབྲལ་རྒྱུན་དུ་བསྟེན་ཡང་འཚལ། །སྟོང་ཉིད་སྙིང་རྗེ་དབྱེར་མེད་པ། །ཐེག་ཆེན་ལམ་གྱི་ངོ་བོ་ཡིན ༑ ༑ ཀུན་རྫོབ་བྱང་སེམས་མི་ཟགས་པའི། །དམིགས་མེད་བདེ་བ་རྒྱས་ཀྱང་འཚལ ༑ ༑ བདེ་སྟོང་དབྱེ་བ་མེད་པ་སྟེ། །གསང་བ་སྔགས་ཀྱི་ངོ་བོ་ཡིན། །ཀུནྡ་བྱང་སེམས་མི་ཟགས་པའི། །ཆགས་བྲལ་བདེ་བ་རྒྱས་ཀྱང་འཚལ། །ཆོས་སྐུ་མཁའ་ལྟར་དག་པ་སྟེ། །མཐར་ཐུག་རྒྱུད་ཀྱི་ངོ་བོ་ཡིན། །དོན་དམ་བྱང་སེམས་མི་ཟགས་པའི། །མཉམ་རྗེས་མེད་པར་བསྟན་ཀྱང་འཚལ། །འཛག་མེད་གསུམ་གྱི་རྟེན་འབྲེལ་གྱིས། །སྣང་དང་མི་སྣང་དབང་བསྡུས་ནས། །ཕྲིན་ལས་བཞི་ཡི་ལག་ལེན་གྱིས། །གདུལ་བྱ་སྨིན་ཅིང་གྲོལ་ཀྱང་འཚལ། །རྣམ་དག་ཚོགས་གཉིས་རྫོགས་པ་ཡི། །གཞལ་ཡས་ཁང་དང་ཞི་ཁྲོའི་ཚོགས། །ཞིང་ཡང་དག་པར་ལྡན་པ་དང༌། །སྐུ་དང་ཡེ་ཤེས་ཕུན་ཚོགས་འཚལ། །ཨི་ཐི། ༄༅། །རང་ལ་རང་གིས་བསྐུལ་བ་བཞུགས། ། ༄༅། །འཇམ་པའི་དབྱངས་ལ་ཕྱག་འཚལ་ལོ། །བདག་ནི་ཉོན་མོངས་ཀྱིས་བཟུང་འཁོར་བའི་ཆོས་ལ་དད། །སྨྲ་ལ་རབ་དགའ་གཞན་གྱི་སྐྱོན་བརྗོད་དག་ལ་བརྩོན། །བདག་གི་སྐྱོན་ལ་མི་རྟོག་དམན་པ་དག་ལ་འགྲན། །དོན་དང་འགལ་བའི་སྤྱོད་པ་འདི་ལས་ལྡོག་པར་གྱིས། །འཁོར་བའི་ཆོས་རྣམས་དྲན་ལ་བརྩོན་པ་དང༌། །དཀོན་མཆོག་གསུམ་ལ་སྐྱབས་སུ་འགྲོ་བ་ནི། །ཉིན་དང་མཚན་དུ་རབ་ཏུ་དྲན་བྱ་ཞིང༌། །སོ་སོར་ཐར་པ་གང་ཐོབ་དེ་ལ་འབད། །བྱང་ཆུབ་སེམས་དཔའི་རིགས་ནི་གཟུང་བྱའི་ཕྱིར།

།བྱང་ཆུབ་སེམས་ལ་རབ་ཏུ་དད་པར་གྱིས ༑ ༑ དུས་གསུམ་དག་ཏུ་ཡན་ལག་བདུན་པ་དང༌། །ཕུང་པོ་གསུམ་པ་དག་ནི་གདོན་པར་བྱ། །ནམ་གྱི་ཆ་སྟོད་ཆ་སྨད་དག་ལ་ནི། །མི་ཉལ་རྣལ་འབྱོར་དག་ལ་བརྩོན་པར་གྱིས། །མཉམ་གཞག་དག་ལས་ལངས་ནས་སྤྱོད་ལམ་ནི། །མདོ་དང་བསྟན་བཅོས་ལས་འབྱུང་བཞིན་དུ་གྱིས། །རྩ་བ་ཡན་ལག་དམ་ཚིག་ལ་འབད་ཅིང་ ༑ ༑ བླ་མ་དམ་པ་མཆོད་ལ་བརྩོན་པ་དང༌། །སེམས་ཅན་མ་ལུས་སེམས་ནི་བསྲུང་བར་གྱིས། །ཚུལ་མིན་རྣམ་རྟོག་རྦ་རླབས་བྱུང་བ་ན། །གཉེན་པོ་རབ་ཏུ་སྐྱེད་ལ་སྤང་བར་གྱིས། ཁྱོད་ལ་ཁྱོད་ཉིད་ཀྱིས་ནི་མ་བསྐུལ་ན། །བསྐུལ་མ་འདེབས་པ་གཞན་དག་ག་ལ་འབྱུང༌། །དེ་ལྟར་ཁྱོད་ལ་རབ་ཏུ་བསྐུལ་མོད་ཀྱི། ། གཞུང་དང་མཐུན་པར་བསྒྲུབ་པ་རབ་ཏུ་དཀོན། །སྤྱོད་པ་འདི་ལས་སྡོམ་པར་མ་བྱས་ན། །རྣམ་པར་དཀར་བའི་འབྲས་བུ་ཐོབ་རེ་སྐན། །རང་ལ་རང་གིས་བསྐུལ་བ་སྦྱར་བ་ལ། །འགལ་བ་བླ་མ་རྣམས་ལ་བཟོད་པར་གསོལ། །རང་ལ་རང་གྱིས་བསྐུལ་བ་ཞེས་བྱ་བ་ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་སྦྱར་བ་འདི་ཡོངས་སུ་རྫོགས་སོ། ། ༄༅། །ཉམས་དབྱངས་ཆེན་མོ་བཞུགས། ། ༄༅། །ན་མོ་གུ་རུ་བྷ་དྲཱ་ཡ། ཡོན་ཏན་མཐའ་དག་རྒྱུད་ལ་སྦྱོར་མཛད་པའི ༑ ༑ བླ་མ་ལྷ་དང་དབྱེར་མེད་བཞུགས་རྣམས་ལ། །ལུས་ངག་ཡིད་གསུམ་དང་བས་ཕྱག་ཀྱང་འཚལ། །གཟུང་འཛིན་གཉིས་དང་བྲལ་བའི་མཆོད་པ་འབུལ ༑ ༑ སྤྲོས་བྲལ་ངག་གི་ལས་འདས་ཡིད་ཀྱིས་བསྟོད། །དུས་གསུམ་སྡིག་གིས་མི་གོས་བཤགས་པ་བྱེད། །དམིགས་མེད་འཇིགས་དང་བྲལ་བའི་སྐྱབས་སུ་འགྲོ ༑ ༑ ཚད་ ( ¡¶ ལུ ¡· ཆེད་ ) བྲལ་དམིགས་ཡུལ་སྤངས་པའི་སེམས་བསྐྱེད་བྱེད། །དེ་ཡི་ཆོས་ཉིད་རང་བཞིན་ནམ་མཁའ་འདྲ། །བསགས་པ་མེད་པའི་དགེ་རྩ་བྱང་ཆུབ་བསྔོ། །སྣང་སྲིད་སྟོང་པའི་མཎྜལ་འདི་བཞེས་ལ། །སྐལ་ལྡན་བདག་ལ་བྱིན་གྱིས་བརླབ་ཏུ་གསོལ། །ལྟ་བ་གཏན་ལ་འབེབས་ཙམ་ན། །རྒྱལ་བ་རྣམས་ཀྱི་སྟོང་པ་ཉིད། །ལྟ་ཀུན་ཉེས་པ་འབྱུང་བར་གསུངས། །དེ་ཕྱིར་ལྟ་བ་ལྟ་རྒྱུ་མེད།

། ཤེས་རབ་ཅན་ལ་ལྟ་བ་མེད། །བློ་རྣོན་པོ་ལ་ཚིག་ལས་འདས། །བརྩོན་འགྲུས་ཅན་ལ་བསྒོམ་རྒྱུ་མེད། །དད་པ་ཅན་ལ་རྒྱུ་འབྲས་མེད། །སྙིང་རྗེ་ཅན་ལ་སེམས་ཅན་མེད། །ཚོགས་བསགས་པ་ལ་སངས་རྒྱས་མེད། །མཐའ་བྲལ་ཤེས་བརྗོད་ཡུལ་ལས་འདས། །དབུ་མ་སེམས་ཙམ་ལ་སོགས་པ། །ཚིག་ཏུ་བརྗོད་པ་སྤྲཽས་པ་ཡིན ༑ ༑ ཡིད་ལ་སེམས་པ་རྣམ་རྟོག་ཡིན། །རང་བཞིན་བརྗོད་མེད་བསམ་མེད་ཡིན ༑ ༑ ཇི་སྲིད་ལྟ་བ་ཡོད་རིང་ལ། །སྡུག་བསྔལ་ཀུན་ལས་མི་གྲོལ་ཏེ། །རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་གསུངས། །ཐོས་པས་ཤེས་རྒྱུད་མ་གྲོལ་བར། །ལྟ་བ་ཚིག་ཏུ་མ་བཏང་ཅིག ། ལུང་དང་རིགས་པ་མན་ངག་གིས། །ལྟ་བ་ཐག་ཆོད་བློ་རེ་བདེ། །སྒོམ་པ་ཉམས་ལེན་བྱེད་ཙམ་ན། །སྒོམ་མེད་སྒོམ་པ་པོ་ཡང་མེད། །ཡུལ་མེད་མཐའ་བྲལ་སྒོམ་པ་དེ། །བྱ་བ་ཐོང་ལ་ཉམས་སུ་ལོང༌། །སེམས་མེད་སེམས་ཀྱི་སེམས་ལ་ལྟོས། །མཐོང་རྒྱུ་བྱུང་ན་སེམས་ཉིད་མིན། །མཐོང་མེད་མཐོང་བས་སེམས་ཉིད་མཐོང༌། །མཐོང་མེད་སེམས་ལ་མ་ཡེངས་ཞོག །ཆགས་ན་གསལ་བས་ཟིན་པར་མཛོད། །རྒོད་ན་དྲན་པའི་ལྕགས་ཀྱུས་ཟུང༌། །གསལ་ལ་མི་རྟོག་སྒོམ་པ་ཡིན། །ཉམས་ཀྱི་རྩི་ཡིས་མ་ཟིན་པར། །སྒོམ་པ་ཚིག་ཏུ་མ་བཏང་ཅིག །སྙིང་རྗེ་སེམས་བསྐྱེད་སྔོན་དུ་བཏང་ ༑ ༑ མཇུག་ཏུ་དགེ་བ་བྱང་ཆུབ་བསྔོ། །སྤྱོད་པ་ཉམས་སུ་ལེན་ཙམ་ན། །ལྟ་སྒོམ་ཉམས་སུ་མྱོང་བ་ཡིན། །སྣང་བའི་དངོས་པོ་རྒྱས་བཏབ་ནས། །བླང་དོར་མེད་པའི་སྤྱོད་པ་མཛོད། །མ་བཅོས་ཤུགས་འབྱུང་སྤྱོད་པ་དེ། །ཚུལ་འཆོས་ཕྱོགས་སུ་མ་བཏང་ཅིག །གྲོགས་སུ་འགྲོ་བའི་སྤྱོད་པ་དེ། །ཐོ་ཅོའི་ཕྱོགས་སུ་མ་བཏང་ཅིག །འཛིན་མེད་རོ་སྙོམས་སྤྱོད་པ་དེ། །ཆགས་སྡང་ཕྱོགས་སུ་མ་བཏང་ཅིག ༑ བྱར་མེད་ལྷུག་པའི་སྤྱོད་པ་དེ། །སྡིག་པའི་ཕྱོགས་སུ་མ་བཏང་ཅིག ། འཁོར་གསུམ་ཡང་དག་སྤྱོད་པ་དེ། །ཟག་བཅས་དགེ་བར་མ་བཏང་ཅིག །དགེ་མེད་སྡིག་མེད་སྤྱོད་པ་དེ། །ལུང་མ་བསྟན་དུ་མ་བཏང་ཅིག

།སངས་རྒྱས་གཏན་ལ་འབེབས་ཙམ་ན། །སེམས་ལས་མ་གཏོགས་ཆོས་རྣམས་མེད། །སེམས་ཉིད་རྟོགས་ན་སངས་རྒྱས་ཡིན། །སངས་རྒྱས་གཞན་དུ་མ་བཙལ་ཞིག །ཆོས་སྐུ་དག་པ་གཉིས་ལྡན་དེ། །གཞི་ཡི་ཕྱོགས་སུ་མི་གཏང་འཚལ། །གཟུགས་སྐུ་གདུལ་བྱའི་སྣང་བ་ལ། །སངས་རྒྱས་ངོ་བོར་མ་འཛིན་ཅིག །གཞི་ལ་སངས་རྒྱས་མེད་པ་ལ། །ཐོབ་ཏུ་རེ་བ་མི་བགྱིད་འཚལ། །དོན་ལ་སེམས་ཅན་མེད་པ་ལ། སྡུག་གི་དོགས་པ་མི་བགྱིད་འཚལ། །ལྟ་བ་བསམ་བརྗོད་མེད་པ་ལ། །མདོ་རྒྱུད་ཐོས་བསམ་བྱས་པས་འཁྲུལ། །སྒོམ་པ་མཐའ་དང་བྲལ་བ་ལ། །ལུས་སེམས་རྩོལ་བ་བྱས་པས་འཁྲུལ། །སྤྱོད་པ་ཤུགས་འབྱུང་འགག་མེད་དེ། །ཚུལ་འཆོས་ཐོ་ཅོར་ཤོར་བས་འཁྲུལ། །འབྲས་བུ་འཁོར་འདས་དབྱེར་མེད་དེ། །རེ་དོགས་ཕྱོགས་སུ་ཤོར་བས་འཁྲུལ། །ལྟ་བ་དབུ་མ་ཆེན་པོ་དེ། ཁས་ལེན་མེད་དེ་མ་འཁྲུལ་བདེ། ། སྒོམ་པ་ལུས་སེམས་ལྷུག་པ་དེ། །རྩོལ་སྒྲུབ་མེད་དེ་མ་འཁྲུལ་བདེ། །སྤྱོད་པ་ཆགས་སྡང་རྒྱུ་གཞི་དེ། །བླང་དོར་མེད་དེ་མ་འཁྲུལ་བདེ། །འབྲས་བུ་ཕྱག་རྒྱ་ཆེན་པོ་དེ། །རེ་དོགས་མེད་པས་མ་འཁྲུལ་བདེ། །ལྟ་བ་སྤྲོས་པ་མེད་ན་ཡིན། ། སྒོམ་པ་ཡེངས་པ་མེད་ན་ཡིན། །སྤྱོད་པ་བྱ་བ་ཐོང་ན་ཡིན། །འབྲས་བུ་སེམས་ཉིད་རྟོགས་ན་ཡིན། །སྒྲོ་འདོགས་ཆོད་ན་ལྟ་བ་ཡིན། །ཡེངས་པ་མེད་ན་སྒོམ་པ་ཡིན ༑ ༑ ཞེན་ཆགས་མེད་ན་སྤྱོད་པ་ཡིན། །ཡོན་ཏན་རྫོགས་ན་འབྲས་བུ་ཡིན། ། ལར་ལྟ་བ་རྟོགས་པའི་སྐྱེས་བུ་ལ། །སྒོམ་དུ་ཅི་ཡང་མི་གདའ་ན། །ཉམས་ལེན་མེད་པའི་སྒོམ་ཆེན་དེ། །སྤྱོད་པ་སྤྱད་རྒྱུ་མི་གདའ་ན། །སྤྱོད་དང་བྲལ་བའི་རྣལ་འབྱོར་ལ། །འབྲས་བུ་ཅི་ཡང་མི་གདའ་ན། །ལྟ་བ་མེད་པ་ལྟ་བའི་མཆོག ། གྲུབ་མཐའ་འདི་ལ་དགོས་པ་མེད། །སྒོམ་དུ་མེད་པ་བསྒོམ་པའི་མཆོག ། སེམས་འཛིན་འདི་ལ་དགོས་པ་མེད། །སྤྱོད་པ་མེད་པ་སྤྱོད་པའི་མཆོག །ཚུལ་འཆོས་འདི་ལ་དགོས་པ་མེད། །འབྲས་བུ་མེད་པ་འབྲས་བུའི་མཆོག །རེ་དོགས་འདི་ལ་དགོས་པ་མེད། །ལར་གནས་ལུགས་དོན་ལ་མཐོང་རྒྱུ་མེད།

།ད་ནི་ལྟ་ཡང་མི་ལྟའོ། །གཉུག་མ་འདི་ལ་བསྒོམ་རྒྱུ་མེད། །ད་ནི་བསྒོམ་ཡང་མི་བསྒོམ་མོ ༑ ༑ དབྱིངས་ཀྱི་ངང་ལ་སྤྱོད་དུ་མེད། །ད་ནི་སྤྱད་ཀྱང་མི་སྤྱད་དོ། །ལྟ་བ་མཐའ་དབུས་མི་གདའ་ན། །ནམ་མཁའ་ཡིན་པ་ཀ་སྙམ་བགྱིད། །སྒོམ་ལ་གཡོ་འགུལ་མི་གདའ་ན། །རི་བོ་ཡིན་པ་ཀ་སྙམ་བགྱིད། །ཉམས་ལ་གསལ་འགྲིབ་མི་གདའ་ན། །ཉི་ཟླ་ཡིན་པ་ཀ་སྙམ་བགྱིད། །སྤྱོད་པ་བླང་དོར་མི་གདའ་ན། །ས་གཞི་ཡིན་པ་ཀ་སྙམ་བགྱིད། །འབྲས་བུ་རེ་དོགས་མི་གདའ་ན། །ཞེན་ལོག་ཡིན་པ་ཀ་སྙམ་བགྱིད། །ལྟ་ཐོག་ཏུ་སྒོམ་པ་ཁེལ་མ་ཁེལ། །ལྟ་ཐོག་ཏུ་སྒོམ་པ་ཁེལ་ཙམ་ན། །གཉུག་མའི་དོན་ལ་ཡེངས་བ་མེད། །སྒོམ་ཐོག་ཏུ་ལྟ་བ་ཁེལ་མ་ཁེལ།། སྒོམ་ཐོག་ཏུ་ལྟ་བ་ཁེལ་ཙམ་ན། །བསམ་གཏན་གྱི་རོ་ལ་ཆགས་པ་མེད། །སྤྱོད་ཐོག་ཏུ་ལྟ་སྒོམ་ཁེལ་མ་ཁེལ། །སྤྱོད་ཐོག་ཏུ་ལྟ་སྒོམ་ཁེལ་ཙམ་ན། །མཉམ་རྗེས་མེད་པའི་ཉམས་རྟོགས་འཆར། །སེམས་ལ་རྟོགས་པ་མ་སྐྱེས་པའི། །ལྟ་བ་མཐོ་བས་ཅི་ལ་ཕན། །ཉོན་མོངས་གཉེན་པོར་མ་སོང་བས། །སྒོམ་པ་བཟང་བས་ཅི་ལ་ཕན། །ཤེས་རབ་སྙིང་རྗེས་མ་ཟིན་པས། །སྤྱོད་པ་ཞིབ་པས་ཅི་ལ་ཕན། །རང་སྐྱོན་ཁ་ཡང་མ་འབྲི་བས། །ཡེ་སངས་རྒྱས་ཀྱིས་ཅི་ལ་ཕན། །སྐྱེ་བ་མེད་པའི་དོན་རྟོགས་ན། །ལྟ་བ་ཚད་དུ་སྐྱོལ་བ་ཡིན། །མཉམ་གཞག་རྗེས་ཐོབ་གཉིས་མེད་ན།། སྒོམ་པ་ཚད་དུ་སྐྱོལ་བ་ཡིན། །ཚར་གཅད་རྗེས་གཟུང་སྙོམས་པ་ན། །སྤྱོད་པ་ཚད་དུ་སྐྱོལ་བ་ཡིན། །ཆོས་སྐུ་གཟུགས་སྐུ་གཉིས་ཐོབ་ན། །འབྲས་བུ་ཚད་དུ་སྐྱོལ་བ་ཡིན། །ལྟ་བ་རང་གི་སེམས་ལ་དྲིས། །རྟག་ཆད་འདུག་གམ་མི་འདུག་ལྟོས ༑ ༑ སྒོམ་པ་རང་གི་སེམས་ལ་དྲིས། །ཡེངས་པ་འདུག་གམ་མི་འདུག་ལྟོས།། སྤྱོད་པ་རང་གི་སེམས་ལ་དྲིས། །ཐ་མལ་འདུག་གམ་མི་འདུག་ལྟོས། །འབྲས་བུ་རང་གི་སེམས་ལ་དྲིས། །དཀའ་ཐུབ་ནུས་སམ་མི་ནུས་ལྟོས། །ལྟ་བ་སེམས་ཀྱི་སྐྱེལ་མ་ཡིན། །སྒོམ་པ་སེམས་ཀྱི་འགྲོ་ལམ་ཡིན། །སྤྱོད་པ་སེམས་ཀྱི་གྲོགས་པོ་ཡིན ༑ ༑ འབྲས་བུ་སེམས་ཀྱི་སུན་མ་ཡིན།

།ལྟ་བའི་དགུང་སྔོན་མཐོ་ན་བཞེད། ། སྒོམ་པའི་རྒྱ་མཚོ་ཟབ་ན་བཞེད། །སྤྱོད་པའི་ཞིང་ས་གཤིན་ན་བཞེད། །འབྲས་བུའི་ལོ་ཏོག་སྨིན་ན་བཞེད། །བདག་ཤེས་རབ་ཅན་ཡང་མ་ལགས་ཏེ། །བླ་མ་མཁས་པ་བསྟེན་པ་དང༌། །ཐོས་བསམ་བྱས་པའི་ཡོན་ཏན་གྱིས། །རྟོགས་པའི་གོ་ཚུལ་འདི་ལྟར་སྐྱེས། །རྒྱ་མཚོའི་རུས་སྦལ་གཉའ་ཤིང་ལྟར། །མི་ལུས་ཐོབ་པ་དཀའ་བར་གོ །འཇོག་པོའི་གཙུག་གི་ནོར་བུ་བཞིན། །བླ་མ་རྙེད་པར་དཀའ་བར་གོ །དུས་བཞི་ལུས་ཀྱི་འགྱུར་བ་འདི། །འཆི་བའི་བྱ་གཏོང་ཡིན་པར་གོ ། སྐྱེས་བུ་དགྲ་ཡི་ཡུལ་བཏོན་བཞིན། །ཐམས་ཅད་བཞག་ནས་འགྲོ་བར་གོ །རྨ་བྱའི་མདོངས་ཀྱི་ཁ་དོག་བཞིན། །ཐམས་ཅད་ལས་ལས་སྐྱེས་པར་གོ །རང་བཞིན་སྟོང་པ་ཉིད་རྟོགས་ན། །འཁོར་བར་སྐྱེ་བ་མེད་པར་གོ །མེ་ལོང་ནང་གི་གཟུགས་བརྙན་བཞིན། །སྣང་བའི་རང་བཞིན་སྟོང་པར་གོ །རྨི་ལམ་ལྟད་མོ་མཐོང་བ་བཞིན། །སྟོང་པའི་རང་བཞིན་སྣང་བར་གོ ཁ་ཆུ་དྭངས་པའི་གསེར་བཞིན་དུ། །རང་བཞིན་རྣམ་པར་དག་པར་གོ །སྤྲིན་དང་རྙོག་མ་གཡའ་བཞིན་དུ ༑ ༑ རྣམ་རྟོག་གློ་བུར་ཡིན་པར་གོ །རྣམ་རྟོག་འཁོར་བ་ཡིན་པར་གོ །རྟོག་མེད་མྱང་འདས་ཡིན་པར་གོ །འཁོར་བ་སྡུག་བསྔལ་ཡིན་པར་གོ

།ཐར་པ་བདེ་བ་ཡིན་པར་གོ །བདེ་སྡུག་གཉིས་སུ་མེད་པར་གོ །ཡེ་སྟོང་ཡེ་བྲལ་ཡིན་པར་གོ ། ལར་སེམས་ལ་གོ་རྟོགས་ཤར་ན་བདེ། །ལྟ་བ་རྟོགས་ན་ཡང་ཀྱང་བདེ། །རྣམ་པར་སྨིན་པའི་སྒྱུ་ལུས་བདེ། །ན་ཚ་མེད་ན་ཡང་ཀྱང་བདེ། །རི་ཁྲོད་དགོན་པ་བརྟེན་ན་བདེ། །བྱ་བ་བཏང་ན་ཡང་ཀྱང་བདེ། །ཆོས་དང་མཐུན་པའི་འཚོ་བ་བདེ ༑ ༑ ལོག་འཚོ་སྤངས་ན་ཡང་ཀྱང་བདེ། །ལུས་སེམས་གཞོན་པའི་འདོད་ཡོན་བདེ ༑ ༑ ཐབས་ཀྱིས་ཟིན་ན་ཡང་ཀྱང་བདེ། །ལྟ་སྤྱོད་མཐུན་པའི་གྲོགས་པོ་བདེ།། གཅིག་པུར་སྡོད་པའི་ཉམས་ལེན་བདེ། །ཞེན་ཆགས་མེད་པའི་ཟས་ནོར་བདེ། ། ངེས་པ་མེད་པའི་སྡོད་ས་བདེ། །ངོ་སྲུང་བྲལ་བའི་མཐུན་འཇུག་བདེ། །རང་དབང་རང་གིས་ཐོབ་ན་བདེ། །བདག་བསོད་ནམས་ཅན་ཞིག་མ་ལགས་ཏེ། །མི་ལུས་གཙང་མ་ཐོབ་པ་དང༌། །སངས་རྒྱས་བསྟན་པ་དར་བ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །མི་ཆོས་ལ་ཞེན་པ་ལོག་པ་དང༌། །ལྷ་ཆོས་ལ་སྤྲོ་བ་སྐྱེས་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །རང་ཡུལ་སྤངས་ནས་ཕྱིན་པ་དང༌། །བྱེས་སུ་བླ་མ་མཇལ་བ་གཉིས། །དེ་གཉིས་དུས་མཉམ་གཅིག་ཏུ་བྱུང་ ༑ ༑ སྡེ་སྣོད་ལ་ཐོས་པ་བྱས་པ་དང༌། །ཚིག་དོན་གཉིས་ཀ་ཤེས་པ་གཉིས། ། དེ་གཉིས་དུས་མཉམ་གཅིག་ཏུ་བྱུང༌། །སྔགས་ཀྱི་བླ་མ་རྙེད་པ་དང༌། །དབང་བཞི་རྫོགས་པར་ཐོབ་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །སྙན་རྒྱུད་གདམས་ངག་གནང་བ་དང༌། །ངེས་ཤེས་གཏིང་ནས་སྐྱེས་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །རྗེ་ལ་མོས་པ་སྐྱེས་པ་དང༌། །བྱིན་རླབས་རྒྱུད་ལ་ཞུགས་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །ཕྱི་ཡུལ་སྒྲོ་འདོགས་ཆོད་པ་དང༌། །རང་བྱུང་ཡེ་ཤེས་ཤར་བ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །བསྐྱེད་རིམ་ལྷ་རུ་གསལ་བ་དང༌། །རྫོགས་རིམ་ཉམས་སུ་མྱོང་བ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །ལུས་ལ་བདེ་དྲོད་འབར་བ་དང་ ༑ ༑ སེམས་ལ་སྣང་སྟོང་སྐྱེས་པ་གཉིས། །དེ་གཉིས་དུས་མཉམ་གཅིག་ཏུ་བྱུང་

༑ ༑ ཀུན་རྫོབ་འཁྲུལ་པར་གོ་བ་དང༌། །དོན་དམ་སྟོང་པར་ཤེས་པ་གཉིས། ། དེ་གཉིས་དུས་མཉམ་གཅིག་ཏུ་བྱུང༌། །ཤེས་པ་ཡུལ་ལ་ཤོར་བ་དང༌། །དྲན་པའི་ལྕགས་ཀྱུས་ཟིན་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །རྐྱེན་ངན་ཇག་པ་བྱུང་བ་དང༌། །གཉེན་པོའི་ར་མདའ་སླེབ་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །འདོད་པ་ཡུལ་ལ་ཤོར་བ་དང༌། །ཐབས་ལ་མཁས་པས་ཟིན་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །བདེ་སྡུག་ཉམས་སུ་མྱོང་བ་དང༌། །དེ་ཉིད་སྒྱུ་མར་ཤེས་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌།། སེམས་ཅན་སྡུག་བསྔལ་མཐོང་བ་དང༌། །སྙིང་རྗེ་གཏིང་ནས་སྐྱེས་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །རྒོལ་བའི་ཀླན་ཀ་བྱུང་བ་དང༌། །གཏན་ཚིགས་ཁོང་ནས་ཤར་བ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །བསོད་ནམས་ཆུ་མིག་རྡོལ་བ་དང། །ཟས་ནོར་ཞེན་པ་ལོག་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །ཚུལ་འཆོས་སྤྱོད་པ་དོར་བ་དང༌། །ཅི་དགའི་སྤྱོད་པ་བྱེད་པ་གཉིས། །དེ་གཉིས་དུས་མཉམ་གཅིག་ཏུ་བྱུང༌། །ཐོས་དང་ཤེས་རབ་འཛོམ་ཡང་འཚལ། །ལུང་དང་རིགས་པར་འཛོམ་ཡང་འཚལ། །བླ་མ་བརྒྱུད་པར་འཛོམ་ཡང་འཚལ། །གདམས་ངག་ཉམས་ལེན་འཛོམ་ཡང་འཚལ། །དད་པ་བརྩོན་འགྲུས་འཛོམ་ཡང་འཚལ། །ཡོན་ཏན་གྲགས་པར་འཛོམ་ཡང་འཚལ། །ཤེས་རབ་མེད་པའི་ཐོས་པ་དེས། །གོ་རྟོགས་སྐྱེ་བར་མི་གདའ་ན། །ལུང་གིས་མ་ཟིན་རིགས་པ་དེས། །ངེས་ཤེས་སྐྱེ་བར་མི་གདའ་ན། །བརྒྱུད་པ་མེད་པའི་བླ་མ་དེས ༑༑ བྱིན་རླབས་འབྱུང་བར་མི་གདའ་ན། །བརྩོན་འགྲུས་མེད་པའི་དད་པ་དེས ༑ ༑ ལག་ཏུ་ལོན་པར་མི་གདའ་ན། །ཉམས་ལེན་མེད་པའི་གདམས་ངག་དེས ༑ ༑ རང་ལ་ཕན་པར་མི་གདའ་ན། །གྲགས་པ་མེད་པའི་ཡོན་ཏན་དེས། ། གཞན་ལ་ཕན་པར་མི་གདའ་ན། །སྒོང་མེད་བྱ་དེ་གང་ནས་བྱུང༌། །བྱ་མེད་སྒོ་ང་ཅི་ལས་བྱུང༌། །བྱ་དང་སྒོ་ང་གང་སྔའོ། །རང་བཞིན་སྐྱེ་བ་མེད་པ་ལ། །རྐྱེན་གྱིས་བྱེད་པར་མི་འཇུག་ན།

།རྒྱུ་དང་འབྲས་བུ་གང་སྔའོ། །སེམས་ཉིད་གདོན་ནས་དག་པ་ལ། །རྣམ་རྟོག་ཡེ་ཤེས་གཉིས་མེད་ན། །སངས་རྒྱས་སེམས་ཅན་གང་སྔའོ ༑ ༑ ཆོས་རྣམས་ཡེ་ནས་མེད་པ་ལ། །འབྲས་བུ་སངས་རྒྱས་མི་འབྱུང་ན། ། ཆོས་དང་སངས་རྒྱས་གང་སྔའོ། །དོན་ལ་ཅི་ཡངམེད་པ་ལ། །འཁྲུལ་དང་མ་འཁྲུལ་གཉིས་མེད་ན། །ཀུན་རྫོབ་དོན་དམ་གང་སྔའོ། །དོན་ལ་སངས་རྒྱས་མེད་པ་ལ། །སྡེ་སྣོད་གསུམ་པོ་སུ་ཡིས་གསུངས། །སྟོན་པས་ཆོས་འགའ་མ་གསུངས་ན ༑ ༑ པུསྟི་གླེགས་བམ་ཇི་ལྟར་ཡིན། །འགག་པ་དངོས་མེད་ཤི་བ་དང༌། །སྐྱེ་བར་འགྱུར་བ་གང་ཐམས་ཅད། །བྱས་པ་དོན་མེད་ཅེས་གསུངས་ན། །ལས་ལས་འབྲས་བུ་ཅང་འབྱུང་ངམ། །རང་བཞིན་གདོད་ནས་མ་སྐྱེས་པ། །འགག་པར་འགྱུར་བ་ཇི་ལྟར་ཡིན། །ཆོས་ཀྱི་དབྱིངས་ལས་མ་གཏོགས་པའི། །དངོས་པོ་ གང་ཡང་ཡོད་པ་མིན། །འགྱུར་བ་མེད་པའི་ཆོས་ཉིད་དེ། །སྐྱེ་འགག་ཡོད་ ( ¡¶ ལུ ¡· མེད་ ) པ་ཇི་ལྟར་ཡིན། །ཆོས་རྣམས་ཐམས་ཅད་བརྫུན་ཡིན་ན། །བློ་ལྟོས་བྱེད་པ་ཇི་ལྟར་ཡིན། །ཆོས་རྣམས་ཐམས་ཅད་བདེན་ཡིན་ན། །ཐམས་ཅད་བསླུ་བ་ཇི་ལྟར་ཡིན། །འཁོར་བ་སྡུག་བསྔལ་ཉིད་ཡིན་ན། །སྡིག་པ་བྱེད་པ་ཤིན་ཏུ་འཁྲུལ།། མཐོ་རིས་ཐར་པ་མེད་གསུངས་ན། །དེ་རྒྱུ་དགེ་བ་བྱེད་པ་འཁྲུལ། །ལས་འབྲས་བདེན་པ་ཉིད་ཡིན་ན། །རང་བཞིན་སྟོང་པ་ཡིན་པ་འཁྲུལ། །ཆུ་ཟླ་ནམ་མཁའི་ཟླ་བ་མིན། །དེ་ལ་མ་ལྟོས་དེ་སྣང་མེད། །དེ་བཞིན་དངོས་པོ་ཐམས་ཅད་ཀྱི། །རང་བཞིན་བདེན་པ་གཉིས་སུ་གསུངས། །བདེན་པ་གཉིས་ལས་མ་གཏོགས་པའི། ། ཆོས་དེ་འཐད་པར་མི་འགྱུར་ཏེ། །རང་བཞིན་བདེན་མིན་བརྫུན་མིན་པས། ། བདེན་པ་གཉིས་སུ་འཛིན་པ་འཁྲུལ། །འདོད་ཡོན་སྲེད་པའི་ཚྭ་ཆུ་ལ། །ངོམས་པའི་དུས་གཅིག་མི་གདའ་ན། །མཛེ་པོས་མེ་ལོང་བལྟས་པ་བཞིན། །ཞེན་པ་ལོག་ན་ངོམས་པ་ལགས། །དུཿཁ་ཆུ་བོའི་གཉེར་མ་ལ། །སངས་པའི་དུས་གཅིག་མི་གདའ་ན། །ཐབས་ཀྱིས་མེ་བསད་དུ་བ་བཞིན། །སྡིག་ལས་ལོག་ན་སངས་པ་ཡིན ༑ ༑ སྐྱེ་རྒ་ན་འཆིའི་ཆུ་བོ་ལས། །ཐར་པའི་དུས་གཅིག་མི་གདའ་ན།

།ཆུ་ལ་ཟམ་པ་བཙུགས་པ་བཞིན། །སྐྱེ་མེད་རྟོགས་ན་ཐར་པ་ལགས། །འཁོར་བའི་རྒྱ་མཚོ་ཆེན་པོ་ལ། །བསྐམ་པའི་དུས་གཅིག་མི་གདའ་ན། །སྲིད་པའི་ཉི་བདུན་ཤར་བ་བཞིན། །འདོད་སྲེད་ལོག་ན་སྐམ་པ་ཡིན། །འདུས་བྱས་བྱ་བའི་ལས་ཀ་ལ ༑ ༑ ཟིན་པའི་དུས་གཅིག་མི་གདའ་ན། །ཆུ་དག་འོལ་ཁ་བསྒྱུར་བ་བཞིན། ། ཅོག་གིས་བཞག་ན་ཟིན་པ་ལགས། །གཏི་མུག་མུན་པས་ཐིབས་པོ་ལ། །སངས་པའི་དུས་གཅིག་མི་གདའ་ན། །མུན་ཁུང་ནང་དུ་སྒྲོན་མེ་བཞིན། །ཡེ་ཤེས་ཉི་མ་ཤར་ན་སངས། །བདག་མེད་ཡེ་ཤེས་ཉི་མ་ལ། །འཆར་བའི་དུས་གཅིག་མི་གདའ་ན། །ཉི་མ་འཆར་བའི་སྐྱ་རེངས་བཞིན། །ཆོས་མཆོག་རྒྱུད་ལ་སྐྱེས་ན་འཆར ༑ ༑ རྣམ་རྟོག་ཉོན་མོངས་ཟུག་རྔུ་ལ། །འབྱིན་པའི་དུས་གཅིག་མི་གདའ་ན ༑ ༑ སྨན་པ་མཁས་པས་མདེའུ་བཏོན་བཞིན། །གཉེན་པོ་སྟོབས་དང་ལྡན་ན་འབྱིན ༑ ༑ བདག་འཛིན་སེར་སྣའི་མདུད་པ་ལ། །གྲོལ་བའི་དུས་གཅིག་མི་གདའ་ན ༑ ༑ དར་གྱི་མདུད་པ་བཀྲོལ་བ་བཞིན། །ལོངས་སྤྱོད་སྒྱུ་མར་ཤེས་ན་གྲོལ། ཁམས་གསུམ་འཁོར་བའི་བཙོན་དོང་ནས། །ཐར་པའི་དུས་གཅིག་མི་གདའ་ན།། བཙོན་བུ་དོང་ནས་བཏོན་པ་བཞིན། །གཟུང་འཛིན་ལྕགས་སྒྲོག་གྲོལ་ན་ཐར། ། མྱ་ངན་འདས་པའི་གྲོང་ཁྱེར་དུ། །ཕྱིན་པའི་དུས་གཅིག་མི་གདའ་ན། །འགྲོན་པོ་ལམ་དུ་ཞུགས་པ་བཞིན། །ཐར་པའི་ལམ་སྣ་ཟིན་ན་ཕྱིན། །བླ་མ་དགེ་བའི་བཤེས་གཉེན་དང༌། །མཇལ་བའི་དུས་གཅིག་མི་གདའ་ན། །རྟག་ཏུ་ངུ་དང་ཆོས་འཕགས་བཞིན། །སྔོན་སྦྱངས་ལས་འཕྲོ་ཡོད་ན་མཇལ། །གདམས་ངག་བདུད་རྩིའི་ཆུ་རྒྱུན་ལ། འཐུང་བའི་དུས་གཅིག་མི་གདའ་ན། །སྐོམ་པས་བཏུང་བ་རྙེད་པ་བཞིན། །སྣོད་ལྡན་བྱ་བ་བཏང་ན་འཐུང༌། །གཉིས་མེད་ཕྱག་རྒྱ་ཆེན་པོ་ལ། ། རྟོགས་པའི་དུས་གཅིག་མི་གདའ་ན། །རྔ་མོ་བུ་དང་འཕྲད་པ་བཞིན། །སེམས་ངོ་ཤེས་ན་རྟོགས་པ་ལགས། །ཐ་སྙད་ཚིག་གི་ལོ་མ་ལ། །འཛད་པའི་དུས་གཅིག་མི་གདའ་ན། །ཀ་ཆ་ཟད་པའི་ཡོ་ལང་བཞིན། །རྣམ་རྟོག་ཟད་ན་འཛད་པ་ལགས།། རང་རྒྱུད་ཀོ་བ་གྱོང་པོ་ལ།

།ཐུལ་བའི་དུས་གཅིག་མི་གདའ་ན། །ཆུ་སེར་ཅན་ལ་ཀླད་ཆུ་བཞིན། །ཆོས་བཞིན་བྱེད་ན་ཐུལ་བ་ལགས། །སྐུ་གསུམ་ཡེ་ཤེས་ལྔ་ལྡན་ལ ༑ ༑ ཐོབ་པའི་དུས་གཅིག་མི་གདའ་ན། །བསོད་ནམས་བསགས་པའི་རྒྱལ་སྲིད་བཞིན། །ཚོགས་གཉིས་རྫོགས་ན་ཐོབ་པ་ལགས། །ཐོས་བསམ་བྱས་པའི་གྲྭ་པ་རྣམས། །མདོ་རྒྱུད་དགོངས་པ་ལོངས་ལགས་སམ། །སྒྲོ་འདོགས་ཆོད་པ་མེད་ཉེན་ཆེའོ། །ཐ་སྙད་ཕྱོགས་སུ་མི་བཏང་འཚལ། །ཟིན་བཤད་མཛད་པའི་སྟོན་པ་ཀུན། །རང་ལ་ངེས་ཤེས་བདོག་ལགས་སམ། །དམ་པའི་གདམས་ངག་རྩད་ཆོད་ཅིག།མཁས་པ་ཐ་མལ་འཆི་ཉེན་གདའོ། །ཉམས་ལེན་མཛད་པའི་སྒོམ་ཆེན་ཀུན། །བྲེ་མོའི་ལས་ལ་མ་དགའ་མཛོད། །ལྟོ་རྒྱབ་གདུང་བ་མ་ཆེ་མཛོད། ། བསམ་གཏན་རོ་ལ་མ་ཆགས་མཛོད། །སྡིག་ལས་ལོག་པའི་ཆོས་པ་ཀུན། །མདོ་རྒྱུད་ལྟ་རྟོགས་བག་རེ་མཛོད། །སྐབས་སུ་བླ་མའི་ཕྱགས་ཕྱིར་འབྲང༌། །རྟག་ཏུ་རང་གི་སེམས་ལ་ལྟོས། །དགེ་བའི་ཕྱོགས་ལ་གཡེལ་བ་ན། །འཆི་བའི་འགྱུར་བ་ཡིད་ལ་གྱིས། །ཡུལ་ལ་ཆགས་སྡང་སྐྱེས་པ་ན། །ཆོས་ཀྱི་ཆོས་ཉིད་ཡིད་ལ་གྱིས།། འཁོར་དང་ཟང་ཟིང་འབྲེལ་བ་ན། །བདུད་ཀྱི་བསླུ་བྲིད་ཤེས་པར་གྱིས། །ཇི་ལྟར་བྱས་ཀྱང་མ་བདེ་ན། །འཁོར་བའི་ཉེས་དམིགས་ཡིད་ལ་གྱིས། །ཆོས་ཀྱིས་འདི་དང་ཕྱི་མར་བདེ། །སྲིད་པ་བར་དོར་བདེ་བ་སྟེ། །སྐྱེ་བ་ཕྱི་མར་བདེ་བ་ཡིན། ། སྐྱེ་བ་མེད་པས་ཤིན་ཏུ་བདེ། །རང་བདེ་གཞན་བདེ་གཉིས་ཀ་བདེ། །དེ་བས་རྟག་ཏུ་ཆོས་མཛོད་ཅིག །མི་ལུས་གཙང་མ་ཐོབ་དུས་སུ། །ལྷ་ཆོས་མི་བགྱིད་ཇི་ལྟར་ལགས ༑ ༑ བླ་མ་དམ་པ་བསྟེན་བསྟེན་ནས། །མཉེས་པར་མི་བགྱིད་ཇི་ལྟར་ལགས ༑ ༑ གདམས་ངག་ཟབ་མོ་ཞུ་ཞུ་ནས། །ཉམས་སུ་མི་ལེན་ཇི་ལྟར་ལགས།། ཆོས་ལ་ངེས་ཤེས་སྐྱེས་སྐྱེས་ནས། །སླར་ལ་ལྡོག་པ་ཇི་ལྟར་ལགས། །ལར་རང་ཡུལ་སྤོངས་ལ་བྱེས་སུ་སྡོད། །ཡུལ་དང་བྲལ་ཡང་འགྱོད་པ་མེད། །བློ་ཕུགས་དཀར་པོའི་ཆོས་ལ་གཏོད། །དམྱལ་བར་སྐྱེས་ཀྱང་འགྱོད་པ་མེད། །ཡི་དམ་གཙོ་བོར་བླ་མ་བསྟེན། །ཡོ་བྱད་ཟད་ཀྱང་འགྱོད་པ་མེད།

།བླ་མ་བསྙེན་བཀུར་གང་ཡིན་བྱ། །ཐུགས་མི་འདོགས་ཀྱངའགྱོད་པ་མེད། །ལུང་དང་བསྟུན་པའི་མན་ངག་ཞུ ༑ ༑ ཉམས་ལེན་མ་བྱུང་འགྱོད་པ་མེད། །དགེ་སྦྱོར་གཙོ་བོར་བྱ་བ་ཐོང༌། ། དངོས་གྲུབ་མ་ཐོབ་འགྱོད་པ་མེད། །སོ་ནམ་གཙོ་བོར་དམ་ཚིག་སྲུངས། །གྲོགས་ཀྱིས་ཁྲེལ་ཡང་འགྱོད་པ་མེད། །ཚོགས་སོགས་མི་ཚེ་ཆོས་ལ་སྐྱོལ། །ཤི་བར་གྱུར་ཀྱང་འགྱོད་པ་མེད། །རང་རེ་མི་འགྱོད་ཙམ་རེ་མཛོད། །གཞན་གྱིས་འཕྱས་ཀྱང་འགྱོད་པ་མེད། །གྲོགས་ལ་མ་དགའ་གཅིག་པུར་སྡོད། །ནད་གཡོག་མེད་ཀྱང་འགྱོད་པ་མེད། །ལྟ་རྟོགས་གཙོ་བོར་སེམས་ལ་ལྟོས། །གོ་རྟོགས་ཆུང་ཡང་འགྱོད་པ་མེད། །ནད་དང་མཐུན་པའི་ཁ་ཟས་བསྟེན། །ན་ཚ་བྱུང་ཡང་འགྱོད་པ་མེད། ། རྟེན་དང་མཐུན་པའི་སྤྱོད་པ་གྱིས། །ཚུལ་འཆོས་སོང་ཡང་འགྱོད་པ་མེད། ། གཞན་སྐྱོན་མ་རྟོག་རང་སྐྱོན་རྟོག །ཤ་ཚ་ཆུང་ཡང་འགྱོད་པ་མེད། །བསམ་མནོའི་གཙོ་བོར་གཞན་ཕན་སོམས། །རང་དོན་ཤོར་ཡང་འགྱོད་པ་མེད། ། ཉམས་དང་མཐུན་པའི་གླུ་ཆུང་ལོང༌། །ཐོ་ཅོར་ཤོར་ཡང་འགྱོད་པ་མེད། །ཡོ་ལང་སྲིས་ཀྱི་ཚོད་དང་སྦྱོར། །སྟོན་མོ་ངན་ཡང་འགྱོད་པ་མེད། །རྒྱ་མཚོའི་ནང་དུ་རྡོ་བསྐྱུར་བཞིན། །ཕྱིར་མི་ལྡོག་པའི་ཆོས་ཤིག་འཚལ། །ཏཱ་ལའི་མགོ་བོ་བཅད་པ་བཞིན ༑ ༑ སྐྱེ་བ་མེད་པའི་ཆོས་ཤིག་འཚལ། །མུན་པའི་ཚོགས་ལ་སྣང་བ་བཞིན ༑༑ གཉེན་པོར་འགྲོ་བའི་ཆོས་ཤིག་འཚལ། །རིག་བྱེད་བྲམ་ཟེའི་སློབ་མ་བཞིན ༑ ༑ ལུང་གིས་ཟིན་པའི་ཆོས་ཤིག་འཚལ། །གསེར་ལ་ནག་ཚུར་བཏབ་པ་བཞིན ༑ ༑ གྲོགས་སུ་འགྲོ་བའི་ཆོས་ཤིག་འཚལ། །ལྷ་ཁང་ནང་གི་སྒོ་སྲུང་དེ། ། བརྡེག་བརྡེག་འདྲ་ལ་མི་བརྡེག་གོ །མངའ་ཐང་རྒྱས་པའི་ཁྱིམ་པ་དེ། །སྐྱིད་སྐྱིད་འདྲ་ཡང་སྡུག་པ་ཡིན། །དཀའ་ཐུབ་བྱེད་པའི་ཆོས་པ་དེ། །སྡུག་སྡུག་འདྲ་ཡང་སྐྱིད་པ་ཡིན། །སྦྱིན་པ་བཏང་བའི་ལོངས་སྤྱོད་དེ། །འཛད་འཛད་འདྲ་ཡང་འཕེལ་བ་ཡིན། །སངས་རྒྱས་སེམས་ཅན་མཉམ་པ་ལ། །སྐྱིད་སྡུག་ཁྱད་རེ་ཆེ་ཞིག་བྱུང་ ༑༑ བདག་དང་གཞན་དུ་མཉམ་པ་ལ།

།ཆེད་འཛིན་ཁྱད་རེ་ཆེ་ཞིག་བྱུང༌། ། དགྲ་དང་བུ་རུ་མཉམ་པ་ལ། །བྱམས་སྡང་ཁྱད་རེ་ཆེ་ཞིག་བྱུང༌། །མི་ལུས་ཐོབ་པར་མཉམ་པ་ལ། །རྒྱལ་ཕམ་ཁྱད་རེ་ཆེ་ཞིག་བྱུང༌། །མི་ལུས་ཐོབ་པའི་སྐྱེས་བུ་ཀུན ༑ ༑ སྡིག་པའི་ལས་ལ་མ་དགའ་མཛོད། །ཚེ་འདིའི་དུཿཁ་མི་བཟོད་པར། ། ངན་སོང་དུཿཁ་སྨོས་ཅི་དགོས། །དགེ་བ་བྱེད་པ་ཐམས་ཅད་ལ། །ལྟ་བ་བསྔོ་བས་ཟིན་པར་མཛོད། །ཟག་བཅས་དགེ་བར་མི་གཏང་འཚལ། །འཁོར་བ་པ་ལ་བདེ་བ་མེད། །རང་ལ་དེ་དོན་མི་གནས་པར། །ཞལ་ཏ་བྱས་པས་ཅི་ལ་ཕན། །ཚེ་འདིའི་འདུ་ཤེས་མ་ལོག་པར། །ཆོས་སྒོར་ཞུགས་པས་ཅི་ལ་ཕན། །སྐྱེ་ཤིའི་འཇིགས་པ་མེད་པ་ལ། །གདམས་ངག་བསྟན་པས་ཅི་ལ་ཕན། །རྣམ་རྟོག་སྐྲ་ལོ་མ་བྲེགས་པའི། །མགོ་སྤུ་བྲེགས་པས་ཅི་ལ་ཕན། །ཐ་མལ་འདུ་ཤེས་མ་བསྒྱུར་བར ༑ ༑ གོས་མདོག་བསྒྱུར་བས་ཅི་ལ་ཕན། །བླ་མ་དམ་པ་མ་བསྟེན་པར། ། རང་ཡུལ་སྤངས་པས་ཅི་ལ་ཕན། །གདམས་ངག་ཉམས་སུ་མ་བླངས་བར། །ཐོས་བསམ་བྱས་པས་ཅི་ལ་ཕན། །འཆི་བའི་དུས་ལ་བབས་པ་ན། །ཆོས་མིན་ཕན་པར་མི་གདའོ། །ལར་འདོད་ཅན་བླ་མ་གཡོ་སྒྱུ་ཅན། །ཟབ་མོའི་གདམས་ངག་གནང་དུས་མེད། །དྲང་དོན་བསླུ་བྲིད་བརྫུན་པོ་ཆེ། །ངེས་པའི་དོན་དང་མཇལ་དུས་མེད། །འཁོར་བའི་དུཿཁ་ཚན་པོ་ཆེ། །མྱ་ངན་འདས་པ་ཐོབ་དུས་མེད། ། གཏི་མུག་མུན་ནག་ཚབས་པོ་ཆེ། །ཡེ་ཤེས་ཉི་མ་འཆར་དུས་མེད། །སྒྱུ་མ་ལྟ་བུའི་དོན་རྟོགས་ན། །བདེན་ཚིག་རྩད་ནས་ཆོད་པ་ལགས། །སྐྱེ་བ་མེད་པའི་དོན་རྟོགས་ན། །འཁྲུལ་པ་རྩད་ནས་ཆོད་པ་ལགས། །རྒྱུ་དང་འབྲས་བུའི་དོན་རྟོགས་ན ༑ ༑ དྲང་དོན་རྩད་ནས་ཆོད་པ་ལགས། །ནམ་མཁའ་ལྟ་བུའི་དོན་རྟོགས་ན། ། ངེས་དོན་རྩད་ནས་ཆོད་པ་ལགས། །སྟོང་པ་ཉིད་ཀྱི་དོན་རྟོགས་ན། །རྣམ་རྟོག་རྩད་ནས་ཆོད་པ་ལགས། །བླ་མ་དམ་པའི་ཐུགས་ཟིན་ན། །གདམས་ངག་རྩད་ནས་ཆོད་པ་ལགས། །ཇི་ཙམ་པ་ཡི་ཆོས་ཤེས་ཀྱང༌། །གདམས་པའི་སྣོད་དང་མི་ལྡན་ན། །ལྟ་བ་རྟོགས་པར་མི་གདའོ། །ཐ་སྙད་སྤྲོས་པ་མ་ཆོད་པའི། །འཇིག་རྟེན་གཡེང་བས་མ་གཡེངས་ཤིང༌།

།གཅིག་པུར་སྡོད་ཅིག་མ་ནུས་ན། །དངོས་གྲུབ་ཐོབ་པར་མི་གདའོ། །འཁོར་དང་ཟང་ཟིང་སྤོངས་ལ་ཐོང༌། །དོན་གྱི་བཅུད་ཐིགས་མ་རྟོགས་ན། །ཐ་སྙད་སྦུན་ལ་སྙིང་པོ་མེད། །ཆོས་བརྒྱད་གཡེང་བས་མ་ཁྱེར་བར། །བྱ་བ་ཐོང་ལ་ཉམས་སུ་ལོངས། །ལྟ་བ་སྒོམ་པ་འབྲེལ་ལམ་ལྟོས། ། སྤྱོད་པ་དུས་དང་འབྲེལ་ལམ་ལྟོས། །གདམས་ངག་ལུང་དང་འབྲེལ་ལམ་ལྟོས། ། ཆོས་དང་གང་ཟག་འབྲེལ་ལམ་ལྟོས། །མཉམ་གཞག་རྗེས་ཐོབ་འབྲེལ་ལམ་ལྟོས ༑ ༑ བླ་མ་བརྒྱུད་པར་འབྲེལ་ལམ་ལྟོས། །ལར་མདོ་རྒྱུད་ཚིག་ལ་ཐུག་པ་མེད ༑ ༑ ད་ནི་ཚིག་འཕྲོ་གཅོད་ལས་ཆེ། །དོན་ལ་སྒྲོ་འདོགས་ཆོད་ནས་གདའ། ། ད་ནི་ལྟ་འཕྲོ་གཅོད་ལས་ཆེ། །འཇིག་རྟེན་བྱ་བས་དགོས་པ་མེད། །ད་ནི་གཡེང་བ་སྤངས་ལས་ཆེ། །འཆི་བདག་གཤིན་རྗེ་བློ་ལྟོས་མེད། །ད་ནི་ཉམས་སུ་ལེན་ལས་ཆེ། །ནམ་འཆི་ཆ་མེད་བརྩོན་འགྲུས་བསྐྱེད། །སྐྱིད་ན་བླ་མའི་བཀའ་དྲིན་ཡིན ༑ ༑ སྡུག་ན་སྔོན་གྱི་ལས་འཕྲོ་ཡིན། །རྒུད་ན་ཞུམ་པར་མི་བགྱིད་ཅིང༌། ། འབྱོར་ན་དྲེགས་པར་མི་བགྱིད་འཚལ། །ཆོས་སྒོ་བརྒྱད་ཁྲི་བཞི་སྟོང་ལས། །དད་པ་ཅན་གྱི་གང་ཟག་གིས། །སྡིག་ལས་ལྡོག་པ་དེ་ཡིན་མོད།

།དགེ་བའི་བྱ་བར་འཇུག་དགོས་ལ། །བྱར་མེད་བློ་དང་ལྡན་དགོས་ཀྱིས། །ཆོས་ཀྱི་བྱ་བའང་ཞོག་ལ་ཐོང༌། །ཆོས་ལ་སྨོད་པ་མ་ལགས་ཏེ། །གང་ཟག་ལ་ཡང་གཤེ་མ་ལགས། ། ཆོས་དང་གང་ཟག་འཛོལ་བ་མཐོང༌། །དེ་ཡང་ཇི་ལྟར་མཐོང་ཞེ་ན། །ཐོས་ཆུང་ཤེས་རབ་ཞན་པ་ཡིས། །གང་ཟག་ཆོས་ཀྱིས་བསླུས་པ་མཐོང༌། །རྟོགས་པའི་དོན་དང་མི་ལྡན་པར། །ཆོས་དང་གང་ཟག་སྒྲོ་སྐུར་ཆེ། །རྣམ་རྟོག་སྲིན་བུའི་ཁ་ཆུས་གཏུམས། །ང་བཟང་བདུད་ཀྱི་ལྕགས་ཀྱུས་ཟིན། །དུ་མ་རོ་གཅིག་གནད་དང་བྲལ། །བཀའ་གདམས་ཆོས་ཀྱང་ཞོག་ལ་ཐོང༌། །དགེ་སྡིག་བླང་དོར་མི་ཕྱེད་པས ༑ ༑ མི་ཤེས་བཞིན་དུ་མཁས་པར་བརྫུ། །དྲོད་མེད་ཐོ་ཅོའི་སྤྱོད་པ་བྱེད། །སླུ་བྱེད་རྒྱལ་ཁམས་བརྫུན་གྱིས་འགེངས། །རྣལ་འབྱོར་ཆོས་ཀྱང་ཞོག་ལ་ཐོང༌། ། གསང་སྔགས་ཆོས་སུ་ཁས་བླངས་ནས། །སྨིན་ལམ་དབང་དང་མི་ལྡན་ཞིང༌། ། གྲོལ་ལམ་ཐབས་ཀྱི་གནད་དང་བྲལ། །གསང་སྔགས་རྗེ་བཙུན་མ་འཇལ་བས།། ཕྱག་ཆེན་ཆོས་ཀྱང་ཞོག་ལ་ཐོང༌། །ཐེག་ཆེན་ཆོས་སུ་ཁས་བླངས་ནས། །སྙིང་རྗེ་བྱང་ཆུབ་སེམས་དང་བྲལ། །རྩོལ་མེད་གཞི་ཡི་ཆོས་སུ་ལས། །ཆོས་དང་གང་ཟག་འབྲེལ་བ་མེད། །རྫོགས་ཆེན་ཆོས་ཀྱང་ཞོག་ལ་ཐོང༌། །ཕུང་པོ་གཞི་མེད་རི་བོང་རྭས། ཁྱད་པར་ཁ་མིག་གཉེར་མ་བགྲང༌། །མཚན་གཞི་མེད་པར་མཚན་ཉིད་ཚོལ། །མངོན་པའི་ཆོས་ཀྱང་ཞོག་ལ་ཐོང༌། །འཁྲུལ་སྣང་དངོས་མེད་བསླུ་བ་ལ ༑ ༑ དོན་མེད་འགལ་འགལ་འབྲེལ་རྩིས་བྱེད། །སེམས་ལ་མི་ཕན་འཆི་ཁར་བསླུ ༑ ༑ ཚད་མའི་ཆོས་ཀྱང་ཞོག་ལ་ཐོང༌། །འཁྲུལ་སྣང་བདེན་འཛིན་ཁོང་སྐྲན་ཅན ༑ ༑ སྟོང་ཉིད་ཁས་ལེན་སྙིང་པོར་འཛིན། ཁྱབ་པ་ཕྱོགས་ཆོས་རྩོལ་སྒྲུབ་ཅན ༑༑ དབུ་མའི་ཆོས་ཀྱང་ཞོག་ལ་ཐོང༌། །ཐ་སྙད་ཚིག་ལ་མི་ཚེ་བསྐྱལ། །མཁས་ཀྱང་སེམས་ཀྱི་དོན་མི་ཤེས། །འཆི་ཁར་རྨོངས་པའི་ལུས་སུ་འཆི། །མཚན་ཉིད་ཆོས་ཀྱང་ཞོག་ལ་ཐོང༌། །སློབ་དཔོན་མཚན་ཉིད་མི་ལྡན་པར། །གསུམ་ལྡན་ཆོས་ཀྱིས་འབྲེལ་བར་བྱེད། །འདོད་ཆེན་ཆོས་ལ་རིན་ཐང་འདེབས།

།དམ་མེད་བླ་མའི་ཇོ་མོ་སྤྱད། །ཐབས་མེད་སྦྱོར་སྒྲོལ་གཉིས་ལ་ཞེན། །སྔགས་པའི་ཆོས་ཀྱང་ཞོག་ལ་ཐོང༌། །ཚུལ་འཆོས་ལུས་ངག་བཙོན་དུ་འཛིན། །སེམས་ཉིད་ལྟ་སྒོམ་དོན་དང་བྲལ། །དོན་མེད་དཀའ་ཐུབ་ངོ་ལྐོག་ཅན། །བཙུན་པའི་ཆོས་ཀྱང་ཞོག་ལ་ཐོང༌། །ཐོས་བསམ་མ་བྱས་གླེན་སྒོམ་བྱེད། །སྡོད་ན་ཚེམས་དྲུབས་མཁར་ལེན་བྱེད། །གྲོང་དུ་འགྲོ་ན་ཚུལ་འཆོས་བྱེད། །ཐུན་ཞབས་བྱིང་རྨུགས་གཉིད་དུ་གཏོང་ ༑ ༑ ལྟ་ན་ཁུར་གྱི་འོག་ཏུ་ལྟ། ཁུར་ཅན་མཚམས་ཀྱི་ནང་དུ་གཏོང༌། ཁུར་མེད་སྒོ་ཡི་ཕྱི་རུ་སྡོམ། །དད་ཟས་ནོར་གྱིས་ཚ་སྲིན་གསོ། །སྒོམ་ཆེན་ཆོས་ཀྱང་ཞོག་ལ་ཐོང༌། །ཆོས་ཟབ་བཤད་ན་གོ་བ་མེད། །འབྲེལ་མེད་ལོང་གཏམ་བཞད་གད་དང༌། །སླུ་བྱེད་བྲོ་དང་གླུ་ལ་དགའ། ཁ་ཆོས་ཁ་ལྟ་གཡོ་སྒྱུ་ཅན། །ཡ་མ་ཁ་མཆུ་ཕྲ་མ་སྐྱེལ། །ཐོབ་ན་ཁྱིམ་མཚེས་ནང་ནོར་བརྐུ། །བྱར་མེད་ཁྱིམ་སོ་རླུང་ལ་བསྐུར ༑ ༑ ཉ་མའི་ཆོས་ཀྱང་ཞོག་ལ་ཐོང༌། ཁེ་གྲགས་འཐབ་རྩོད་འཚོ་སྐྱོང་དང༌།། ཚོལ་ཁྲོ་དུཿཁ་བྱུར་གྱི་ཚང༌། །དགེ་བའི་ཆོས་ལ་རྒྱབ་ཀྱིས་ཕྱོགས། །དོན་མེད་མི་ཚེ་སྡུག་ལ་སྐྱེལ། །འགྲོ་ས་ངན་སོང་གསུམ་ལས་མེད། ཁྱིམ་པའི་ཆོས་ཀྱང་ཞོག་ལ་ཐོང༌། །དང་པོ་སྡིག་གི་བྱ་བ་ཐོང༌། །བར་དུ་འཇིག་རྟེན་བྱ་བ་ཐོང༌། །ཐ་མ་ཆོས་ཀྱི་བྱ་བའང་ཐོང༌། །བྱ་བཏང་རྣལ་འབྱོར་བློ་རེ་བདེ། །ནོར་སོགས་སྒོམ་ཆེན་ཁྱིམ་པ་ཡིན། །མཚན་བཅས་སྒོམ་པ་རྣམ་རྟོག་ཡིན། །ལུས་ངག་དགེ་སྦྱོར་ཚུལ་འཆོས་ཡིན། །བྱར་མེད་ཚོགས་དྲུག་ལྷུག་པར་ཞོག །ཆགས་ན་ལྷ་ལ་ཆགས་ཀྱང་འཆིང་ ༑ ༑ འདོད་ན་སངས་རྒྱས་འདོད་ཀྱང་འཁྲུལ། །ཞེན་ན་ཆོས་ལ་ཞེན་ཀྱང་བསླུ ༑ ༑ རིག་པ་དབྱིངས་ཀྱི་ངང་ལ་ཐིམ། །གོ་བ་རྣམས་ལ་གདམས་ངག་ཡིན། ། སེམས་སྟོང་པའི་ནང་ན་རིག་པ་འཕྱོ། །གཟུང་འཛིན་མཚན་མ་རང་སར་གྲོལ། ། ཕྱོགས་རིས་ཞེ་འདོད་མིང་ཡང་མེད། །ལྟ་བ་ཐག་ཆོད་བློ་རེ་བདེ། །སྒོམ་མེད་ནང་ན་ཡེངས་མེད་འཕྱོ། །རྣམ་རྟོག་མཚན་མ་རང་སར་གྲོལ། །བྱིང་རྒོད་གཉིས་ཀྱི་མིང་ཡང་མེད།

།སྒོམ་པ་ཐག་ཆོད་བློ་རེ་བདེ། །འགག་མེད་ནང་ན་ཤུགས་འབྱུང་འཕྱོ ༑ ༑ ཚུལ་འཆོས་མཚན་མ་རང་སར་གྲོལ། །བླང་དོར་བྱ་བའི་མིང་ཡང་མེད།། སྤྱོད་པ་ཐག་ཆོད་བློ་རེ་བདེ། །སྐྱེ་མེད་ངང་ནས་འཆི་མེད་འཕྱོ། །རེ་དོགས་མཚན་མ་རང་སར་གྲོལ། །འདི་དང་ཕྱི་མ་མིང་ཡང་མེད། །འབྲས་བུ་ཐག་ཆོད་བློ་རེ་བདེ ༑ ༑ ལྟ་བ་གཟའ་གཏད་མེད་པ་འབྱུང༌། །འཁྲུལ་པ་འཇིག་ན་འདི་ཡིས་འཇིག ༑ ཞེ་འདོད་ཕྱོགས་རིས་མི་བདོག་པས། །གཟུང་འཛིན་མི་གནོད་ངོ་མཚར་ཆེ ༑ ༑ སྒོམ་དུ་མ་བཅོས་ཤུགས་བྱུང་འབྱུང༌། །ལམ་ས་ཆོད་ན་འདི་ཡིས་ཆོད། ། དམིགས་པ་གཏད་རྒྱུ་མི་བདོག་པས། །བྱིང་རྒོད་མི་གནོད་ངོ་མཚར་ཆེ། །སྤྱོད་པ་འགག་མེད་ཤུགས་བྱུང་འབྱུང༌། །ཞེན་པ་བཟློག་ན་འདི་ཡིས་བཟློག།དགག་སྒྲུབ་འདུ་ཤེས་མི་བདོག་པས། །བླང་དོར་མི་གནོད་ངོ་མཚར་ཆེ། །འབྲས་བུ་མ་བཙལ་ལྷུན་གྲུབ་འབྱུང༌། །ཐ་སྙད་ཆོས་སྐུ་འདི་ཡིས་ཐོབ། །སྤངས་ཐོབ་འདུ་ཤེས་མི་བདོག་པས། །རེ་དོགས་མེད་པ་ངོ་མཚར་ཆེ། །རེས་འགའ་ནམ་མཁའི་མཐོངས་ན་བདེ། །མཐའ་དབུས་མེད་པའི་ངང་ལ་བདེ། །རེས་འགའ་རྒྱ་མཚོའི་གཏིང་ན་བདེ ༑ ༑ གཡོ་འགུལ་མེད་པའི་ངང་ལ་བདེ། །རེས་འགའ་ཉི་ཟླའི་སྟེང་ན་བདེ། ། གསལ་འགྲིབ་མེད་པའི་ངང་ལ་བདེ། །རེས་འགའ་ཆུ་བོའི་གཞུང་ན་བདེ། །རྒྱུན་ཆད་མེད་པའི་ངང་ལ་བདེ། །རེས་འགའ་བླ་མའི་དྲུང་ན་བདེ། །གདམས་ངག་སྤྲོས་པ་གཅོད་ཅིང་བདེ། །རེས་འགའ་རི་ཁྲོད་གནས་ན་བདེ། །གཅིག་པུར་ཉམས་ལེན་བྱེད་ཅིང་བདེ། །རེས་འགའ་ཚོང་འདུས་དབུས་ན་བདེ། །སྣང་བ་ལམ་དུ་ཁྱེར་ཞིང་བདེ། །རེས་འགའ་རྣལ་འབྱོར་གྲལ་ན་བདེ། །ཉམས་མྱོང་རྟོགས་པ་བསྡུར་ཞིང་བདེ། །རེས་འགའ་མཛེ་སྤྲང་གསེབ་ན་བདེ། །རོ་སྙོམས་སྤྱོད་པ་བྱེད་ཅིང་བདེ། །རེས་འགའ་རྒྱལ་ཁམས་ཡངས་ན་བདེ། །ཕྱོགས་མེད་གཅིག་ལྡོམ་བྱེད་ཅིང་བདེ། །རྟག་ཏུ་གནས་ལུགས་སྟེང་ན་བདེ། །ཕྱོགས་རིས་མེད་པའི་ངང་ལ་བདེ། །དང་པོ་གྲོས་རེ་ལེགས་ཤིག་བྱུང༌། །བར་དུ་སོ་རེ་བསོད་ཅིག་བྱུང༌།

།ཐ་མ་བློ་རེ་བདེ་ཞིག་བྱུང༌། །བྱ་བ་བཏང་བས་ལམ་སྣ་ཟིན། །ཅོག་གེ་བསྡད་པས་ལམ་ས་ཆོད། །མགོ་བོ་གཏུམས་པས་རྒྱང་མིག་གསལ། །སེམས་ཅན་དམྱལ་བའི་གཡང་ས་ཡང༌། །འོག་མིན་ཆོས་ཀྱི་ཕོ་བྲང་ཡིན། །ཚ་གྲང་གཉིས་ཀྱི་སྡུག་བསྔལ་ཡང༌། །སྤྲོས་དང་བྲལ་བའི་ཆོས་སྐུ་ཡིན། །ཕྱི་པ་མུ་སྟེགས་གྲུབ་མཐའ་ཡང༌། །སྙིང་པོ་དོན་གྱི་དབུ་མ་ཡིན། །བླ་མ་དམ་པའི་གདམས་ངག་ཀྱང་ ༑ ༑ སྒྱུ་མས་སྒྱུ་མ་བསླུ་བ་ཡིན། །རང་གི་རྟོགས་པ་ཉམས་མྱོང་ཡང༌། །ཆུ་ལ་རི་མོ་བྲིས་པ་ཡིན། །ལམ་ལྔ་ས་བཅུ་ཤར་བ་ཡང༌། །རི་བོང་རྭ་གཉེར་བགྲང་བ་བཞིན ༑ ༑ ཕུན་སུམ་ཚོགས་པའི་སངས་རྒྱས་ཀྱང༌། །དོན་ལ་མེད་པའི་མིང་ཙམ་ཡིན ༑ ༑ རིགས་པས་གྲུབ་པའི་ཆོས་ཉིད་ཀྱང༌། །སྙིང་པོ་མེད་པའི་ཆུ་སྡོང་ཡིན། ། བྱར་མེད་གནས་ལུགས་རྟོགས་པ་དང༌། །ངེས་ཤེས་མེད་པའི་ཁ་ལྟ་གཉིས། ། འདྲ་ནི་འདྲ་སྟེ་ནོར་དོགས་ཡོད། །དབང་པོ་རྒྱ་ཡན་གདམས་ངག་དང༌། །ཚོགས་དྲུག་ཡན་པར་ཤོར་བ་གཉིས། །འདྲ་ནི་འདྲ་སྟེ་ནོར་དོགས་ཡོད། །ཞེན་ལོག་ཤུགས་ཀྱི་བྱུང་བ་དང༌། །ཐོ་ཅོ་སྨྱོན་པའི་སྤྱོད་པ་གཉིས། །འདྲ་ནི་འདྲ་སྟེ་ནོར་དོགས་ཡོད། །རེ་དོགས་གཏིང་ནས་ཟད་པ་དང༌། ཁོང་སྐྲན་ཅན་གྱི་འདོད་མེད་གཉིས ༑ ༑ འདྲ་ནི་འདྲ་སྟེ་ནོར་དོགས་ཡོད། །དགེ་བསྙེན་གྲགས་པ་རྒྱལ་མཚན་གྱིས ༑ ༑ ཉམས་མྱོང་གླུ་རུ་བླངས་པ་ཡིན། །མདོ་རྒྱུད་གཉིས་ལ་བརྟེན་པ་ཡིན། ། ཚིག་གི་སྡེབ་སྦྱོར་བྱས་པ་ཡིན། །སྙན་ངག་རྒྱན་གྱིས་སྤྲས་པ་ཡིན། །མཁས་པའི་ང་རྒྱལ་གཅོག་པ་ཡིན། །དད་ཅན་སྤྲོ་བ་བསྐྱེད་པ་ཡིན། །ཞེས་མགུར་དུ་གསུངས་པ་རྫོགས་སོ།། །། ༄༅། །གསོ་དཔྱད་རྒྱལ་པོའི་དཀོར་མཛོད་བཞུགས་སོ། ། ༄༅། །ཨོཾ་སྭསྟི་སིངྔྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །འདུ་བ་སྤྱིའི་རྣམ་གཞག་སྒྲོན་མ་གསལ་བ་ཞེས་བྱ་བ་འདི་ལ། རླུང་མཁྲིས་བད་ཀན་གྱི་ནད་རང་རང་གི་གནས་སུ་བྱུང་ན། ནད་རང་དབང་ཅན་གཙོ་བོར་གྱུར་བ་ཞེས་བྱ་སྟེ། སྟོད་བན་ཀན་གྱི་ཡུལ།

བར་མཁྲིས་པའི་ཡུལ། སྨད་རླུང་གི་ཡུལ་ལོ། །དེའང་བད་ཀན་གྱི་གནས་སུ། རླུང་ལྟ་བུ་བྱུང་ན། ནད་གཞན་དབང་ཅན་ཞེས་བྱ་སྟེ་གསོ་དཀའོ། །ཡང་སྟོད་མེ་ཡིན་ལ། སྨད་ཆུ་ཡིན་པས། ཚ་གྲང་གོ་ལོག་པ་དང༌། སྙིང་མེ་མཁལ་མ་ཆུ་ཡིན་ཏེ། ནད་ཚ་གྲང་གོ་ལོག་པ་ལྟ་བུའོ ༑ ༑ སྤྱིར་ནི་འདི་རུ་འབྱུང་མི་སྲིད་དོ། །དེའང་ནད་པགས་པ་ལ་གྲམ་པ་དང༌། རྩ་ལ་ཞུགས་པ་དང༌། ཤ་ལ་ཞུགས་པ་དང༌། རུས་པ་ལ་ཞུགས་པ་དང༌། དོན་སྙིང་ལ་ཞུགས་པ་དང༌། སྣོད་དུ་ལྷུང་བའོ། །དེའང་ནད་ཀྱི་རྒྱུ་བད་ཀན། ནད་ཀྱི་རྟ་རླུང༌། ནད་ཀྱི་དུག་མཁྲིས་པ་ཡིན་ཏེ། ནད་ལོག་པ་ཞེས་བྱ་བ་ཡང༌། རླུང་ལྟ་བུ་བཅོས་པས། དེ་མ་ཞུ་བར། མཁྲིས་པ་སྐྱེས་ནས། གཅིག་མ་ཞི་བར་གཅིག་སྐྱེས་ནས་ལྡན་པར་སོང་བ། གང་མཐོ་མཐོའམ་གཉན་པ་ནས་བཅོས་པའམ། རླུང་ལྟ་བུ་ཞི་ནས། བད་ཀན་དུ་ལོག་ན། རྐྱང་པ་ཞེས་བྱ་སྟེ་རང་བཅོས་སོ། །དེའང་སྙིང་ལ་ནད་ཡོད་ན། ལྕེ་སྐམ། སྦྲིད་པ་མི་ཐོན། གློ་བ་ལ་ནད་ཡོད་ན། སྣ་འགགས། གློ་འོང༌། མཆིན་པ་ལ་ནད་ཡོད་ན། མིག་དམར་ལ་འཚག གཡལ་མི་ཤེས། མཚེར་བ་ལ་ནད་ཡོད་ན། མཆུ་སྨུག མཁལ་མ་ལ་ནད་ཡོད་ན། རྣ་བས་མི་ཐོས་སོ ༑ ༑ དེའང་རླུང་ནད་ཡོད་ན། མིག་རྩ་རྒོད་པ་དང༌། མཆུ་འདར་བ་དང༌། ལྕེ་སྐྱ་ལ་རྩུབ་ཅིང་རོ་མི་ཚོར་བ་དང༌། སོ་རྡེག་པ་དང༌། རྣ་བ་འུར་འུར། ཏིག་ཏིགཀྲོག་ཀྲོག་ཟེར་ལ་སྒྲ་མི་ཐོས་པ་དང༌། ཤེས་པ་འཕྱོ་ལ་གཉིད་མི་ཕེབས་པའོ། །ཚད་པ་ཡོད་ན། མིག་དམར་བའམ། སེར་བའམ། མཆུ་ཐུང་ལ་འགས་པ་དང༌། ལྕེ་སེར་བའམ ༑ ནག་ལ་ཐུང་བ་དང༌། སོ་ལ་དྲེག་པ་ཆགས་པ་དང༌། ཤེས་པ་བྱིངས་ལ་གཉིད་ཆེ་བའམ། ཁའི་རྔབ་གྲང་ལ་རིད་པ་ནི་བད་ཀན་གྱི་ནད་ཡོད་པའོ།།རླུང་གི་ནད་ཁ་ཟས་དུས་སུ་མ་ཟོས་པ་དང༌། གཉིད་ཆག་པ་དང༌། ག་ཆད་པ་དང༌། སེམས་གདུངས་པ་དང༌། མྱ་ངན་དང་སེམས་ལས་ཆེས་པ་དང༌། འཁྲུ་སྐྱུག་དྲག་པོ་དང༌། གཏར་ག་དྲག་པོའི་རྗེས་ལ་ན་བ་ནི་རླུང་ནད་ཡིན་ཏེ། ལུས་རྩུབ་ལ་བ་སྤུ་ལྡང༌། བྲང་ལ་གཟེར་འོང༌། མགོ་འཐོམས།

ཚིགས་བྱེ་བ་སྙམ་བྱེད། བརླ་དང་ ༑ ཚིགས་པ་དང༌། རྐེད་པ་དང༌། མགུལ་ན། ཟུག་གཟེར་ཆེ། མིག་རྩ་རྒོད་ལ་ལག་པས་བྱ་བྱེད་མང༌། སྨྲ་དཀའ་ལ་ལྕེ་མཆུ་འདར། འབྲེལ་བ་མེད་པའི་གཏམ་མང༌། ཤེས་པ་རྔམ། ཁོང་པ་འུར། ཆུ་དཀར། འཁྲུ་ན་ལྦུ་བ་སྒྲ་དང་བཅས་པ་འབྱུང༌། དེ་རྣམས་གང་བྱུང་ཡང༌། རླུང་གི་རྟགས་ཡིན་པས། ཤ་རྙིང་དང༌། མར་རྙིང་དང༌། རུས་རྙིང་སྣ་ཚོགས་གདུས་པའི་ཁུ་བ་དང༌། ཆང་ནར་ཕྱིན་པ་བླུད་ལ་མལ་ཆས་བྱིབས། སྨན་མར་གཏང༌། རླུང་གསང་བསྲེག་གོ །རླུང་ཁ་ཐལ་བ་དང་ ༑ རླུང་ནད་མི་བཟོད་པ་ལ། སྒོག་སྐྱའི་སྨན་མར་གཏང་ངོ༌། །རླུང་ནད་ཀྱི་རིགས་ལ་དུ་མ་སྨོས་ཀྱང༌། ལག་ཏུ་བླངས་པ་དེ་ལས་མེད། མཁྲིས་པ་བཅོས་པ་ནི ༑ སྒོས་བཅོས་ན་གསལ་ལོ། །བད་ཀན་ལ་རིགས་དུ་མ་སྨོས་ཀྱང༌། སྐྱ་བོ། སྨུག་པོར་འདུས་ཏེ། བད་ཀན་སྨུག་པོ་མ་གཏོགས་པ་ཐམས་ཅད་གྲང་བར་གཏོགས་ཏེ། བད་ཀན་མཆིན་པ་ལ་བབས་ན། ཁོང་ཚ། མིག་རུས་ན། བྱིན་པ་ན ༑ ལུས་པོ་ལྕིའོ། །བད་ཀན་སྨུག་པོ་མཁྲིས་པ་ལ་རྒྱས་ན། ཁྲག་སྐྱུག སྣ་ཁྲག་འཛག་གོ །བད་ཀན་གློ་བ་ལ་བབས་ན། རོ་སྟོད་གཟེར་ལ་ཚིགས་པ་རེངས་པ་དང་ ༑ ཁྲག་ནག་པོ་སྐྱུག་གོ །བད་ཀན་སྨུག་པོ་ཕོ་བ་ལ་བབས་ན། བྲང་ཚ་ལ་ཕོ་བ་ན། ཁྲག་བཙོས་པ་འདྲ་བ་སྐྱུག་གོ །དེ་རྣམས་སུ་བད་ཀན་སྐྱ་བོ་བབས་ན། ཕོ་མཆིན་གང་ཡིན་ཆ་མེད་པར་ན། ཁ་ནས་ཆུ་འོང༌། ཟས་མི་ཞིམ་པར་འཁྲུ་སྐྱུག་བྱེད ༑ ཁོང་དུ་ལྷུང་ན་ཁོང་པ་སྦོ་ལ་འཁྲོག ཁོང་དབུགས་འབྱིན་ཞིང་ཕུས་འདེབས། མཚེར་བ་ལ་བབས་ན། གཉིད་ཆེ་ལ་སྒྱིད་པ་སྐྱུར། དབུགས་རྒོད་ལ་དྲག་ཏུ་འཁྲུ། རྐེད་པ་ལ་བབས་ན་ཆུ་སྲི། དཔྱི་རྐེད་ན། དྲག་ཏུ་འཁྲུ། སྤྱིར་བད་ཀན་ལ་མ་ནུ་བཞི་ཐང་གཏང༌། སྒའི་ཐང་གཏང། རྒྱམ་ཚྭ་གསུམ་པའི་ཐང་གཏང༌། གཞན་ཡང་རོ་ཚ་བའི་ཐང་ཐམས་ཅད་ཕན། ཐང་བསྐོལ་ཐང་དང་ཆུ་སྐོལ་ཕན་ནོ ༑༑ ནས་ཆང་ལ་བུ་རམ་བཏབ་ལ་གཏང༌། ཁ་ཟས་དྲོད་ལ་བསྟེན། བཤལ་དང་སྐྱུག་བྱ། ཐམས་ཅད་ལ་གང་ལ་བབས་པའི་གསང་བསྲེག ཅོང་ཞིའི་སྦྱོར་བ་ཟབ་མོ་བསྟེན།

འབྲས་བུ་གསུམ་དང་རྩ་བ་ལྔ་པའི་སྨན་མར་ཀུན་ལ་ཤིས། མན་ངག་ལ་མདུན་གྱི་ལྷེན་སྣ་བསྲེག་གོ །བད་ཀན་གྱི་ལག་ལེན་དྲིལ་བ་དེ་ལས་མེད་དོ། ། སྙིང་གི་ནད་ཚ་བ་ལས་གྱུར་པ་ལ། ག་བུར་དང་བཟང་དྲུག་གཏང༌། སྙིང་རྩ་གཏར ༑ སྙིང་ལ་གྲང་རླུང་ཞུགས་པ་ལ། སྙིང་དཀར་ནག་གི་མཚམས་དང༌། ཚིགས་པ་བདུན་པ་དང་ལྟག་པའི་སྡུད་ཁུང་བསྲེག་གོ།ཞོ་ཤ་གསུམ་གྱི་སྨན་མར་གཏང་ ༑ ཟས་ཤ་དང་ཆང་དྲོད་ལ་བསྟེན་ནོ། །གློ་བའི་ནད་ཚ་བ་ལས་གྱུར་པ་ལ། བ་ལེ་ཀ་དང༌། ཏིག་ཏའི་ཐང་གཏང༌། བཤལ་གཏང༌། གློ་རྩ་གཏར། ཚ་བ་བྲི་ནས་བྱ་རོག་དམིགས་བསྲེག་གོ །གློ་སྐྱ་རྦབ་གྲང་བ་བྱ་བ་ཕྱོགས་གཅིག་པ་གཅིག་ཡིན་ཏེ། ཉིན་མཚན་མེད་པར་ལུ། ལུད་པ་ལ་རྣག་གམ། རེས་འགའ་དམར་ཚིག་གེ་བ་འོང༌། ཁ་གདོང་སྐྲངས༌། ཁ་རུལ་བྲོ། །བྱ་རོག་དམིགས་གཉིས་བསྲེག སྟར་བུའི་སྨན་མར་གཏང༌། ཤ་སར་དང་སིངས་པོ་གཏང༌། དེས་བདེ་ན་ཆང་དང་ཡིབ་ཤ་གཏང༌། སྤྱིར་ལི་ག་དུར་དང་གླ་སྒང་གང་རུང་ཚ་གྲང་གི་བྱེ་བྲག་གིས་བུ་རམ་མམ་ཀ་ར་སྦྱར་ནས་བཏང་ན་ཅིས་ཀྱང་ཐུབ་པ་ཡིན་ཏེ་མཆོག་ཏུ་འགྱུར་རོ། །མཆིན་པའི་ནད་ཀྱི་གཞི་ནི། དུ་མ་ཞིག་སྨོས་ཀྱང༌། གཞི་ནི་ཤ་ཆང་ལ་སོགས་པའི་ཁ་ཟས་བཅུད་ཅན་བཟའ་བ་དྲགས་པ་དང༌། ངལ་དུབ་དྲགས་པ་དང་ ༑ འདུ་བ་ཆ་མ་སྙོམས་པ་ལས་འབྱུང་སྟེ། ལུས་སྐྲངས་པ་དང༌། སྐྲ་དང་སྨིན་མ་ཟ། ལུས་སྐྱ་བམ་བམ་དུ་འོང༌། ལྕེ་དང་རྙིལ་དཀར། ཅི་ཟོས་ཀྱང་མཆིན་པ་ན་ཆོང་ཆོང་བྱེད། གཡལ་མི་ཐོན། སྒུར་ན་སྐད་ངན་འོང༌། སྐོམ་དད་ཆེ། ཅི་ཟོས་ཀྱང་མཆིན་པ་ལ་གནོད་དོ། །དེ་ལ་གི་ཝང་དང་གུར་གུམ་གྱི་ཐང་བཤལ་གཏང༌། རུ་ཐུང་དང་མཆིན་མཁྲིས་ཀྱི་འདོམ་རྩ་གཏར། མཆིན་པ་གླང་སྒུར་ཞེས་བྱ་བ་སྐྲངས་ཤིང་བྱད་ཟ་བ་དེ་གཏར་དུ་མི་རུང༌། མཆིན་པའི་གསང་བསྲེག བྲག་ཞུན་གྱི་སྨན་མར་གཏང་ངོ༌། །ནད་ཆོམས་ནས་ཚིགས་པ་དགུ་པ་བསྲེགས་པས་ནད་མི་སྐྱེའོ ༑ ༑ མཆིན་པ་ལ་སྐྲན་ཡོད་ན། ཡོད་པ་ངོས་ལ་མི་ཕེབས། གློ་བྱུང་ན་རྩིབ་ལོགས་ན་ཐང་ཐང་བྱེད།

ཁ་ཁའོ། །དེ་ལ་གར་ན་བའི་སར་མེ་བཙའ་ཨ་ན་ཚུགས་སུ་གདབ་བོ། །ཕོ་བའི་ནད་ཀྱི་གཞི་ནི། ངལ་དུབ་དང༌། རླན་དང་མ་ཞུ་བ་ལས་འབྱུང༌། གླང་ཐབས་དང་གཟེར་བ་ལ་ལོང་རྩ་གཏར། ཆུ་སྐོལ་གཏང༌། གླང་ཐབས་ཕྱིས་ཡེ་མི་ལྡང་བར་འདོད་ན། ལྟེ་བ་ནས་ཕྱོགས་བཞིར་མཚོན་རེ་བཅལ་བར་མེ་བཙའ་གདབ། དེས་ཐུབ་བོ། །ཕོ་བ་སྙོང་བུ་དང་རྒུད་པ་ཞེས་བྱ་སྟེ། གྲང་རླུང་ལས་གྱུར་པ་ལ། ཚ་བའི་རིལ་བུ་དང༌། ཤ་ཆང་དང༌། རྩ་བ་ལྔའི་སྨན་མར་གཏང་ ༑ གོས་དྲོ་བར་བྱའོ། །མཁལ་མ་བཅོས་པ་སྒོས་བཅོས་ན་གསལ། ལོང་ནད་ནི་བད་ཀན་གྱིས་གྲང་བ་བསླང་བའི་རིགས། ཁོང་པ་ལྕི་ཞིང་འཁྲོག ཁོང་དབུགས་དང་བཤུས་འདེབས། དེ་ལ་བྱ་རིལ་བྲ་རིལ་ལ་སོགས་པའི་དུགས་བྱ། ལོང་གསང་བསྲེག བཤུལ་ཤ་གཏང༌། རྩ་བ་ལྔའི་སྨན་མར་གཏང་ངོ༌། །ལོང་ནད་ཚ་བ་ལ། བ་ལེ་ཀ་དང༌། ཨ་རུ་རའི་ཐང་གཏང༌། མཆིན་པ་རློན་པ་གཏང༌། ལོང་རྩ་གཏར། བསམ་སེའུ་ལ་ཡང༌། ནད་ཚ་གྲང་གཉིས་ལས་གྲང་བ་ནི། ཆུ་སེར་དང་བད་ཀན་ལས་གྱུར་ཏེ། ཁོང་པ་སྦོ། སྒྲེགས་པ་འོང་ཞིང་ཟོས་པ་མི་འཇུ། དེ་ལ་སྣོད་དུ་རྡོ་བསྲོས་པའི་དུགས་བྱ། ལྟེ་བ་ནས་མར་མཚོན་གང་བཅལ་བར་ཁ་གསུམ་དུ་བསྲེག

གར་པོ་གསར་པ་ལ་བུ་རམ་བཏབ་ལ་གཏང༌། སྨན་མར་གཏང་ ༑ གྲོ་དང་རི་དྭགས་ཀྱི་ཤ་སྤང༌། གཏར་ག་མི་བྱའོ། །བསམ་སེའུའི་ཚ་བ་ནི ༑ སྣོད་བཞིར་ཚ་བྲེང་བྲེང་བྱས་ནས་སྟོབས་ཆུང༌། དེ་ལ་དོང་གའི་བཤལ་གཏང་ ༑ ལུག་ཤ་གཏང༌། དེ་ལ་གཏར་སྲེག་སྤང་ངོ༌། །མཚེར་ནད་ནི་རླུང་དང་གྲང་གཞི་ལས་འབྱུང༌། ཁོང་པ་སྦཽ། ཁ་ཤ་ལྷོད། གཡོན་གྱི་རྩེའུ་ཐུང་གི་བར་ན་མི་བཟོད ༑ དེ་ལ་མཆེར་རྩ་གཏར། སྟེང་དུ་ཁ་གསུམ་དུ་བསྲེག་གོ །ལུམས་བྱའོ། ཁོངའཁྲོག་ཅིང་ཕྱི་ས་མི་ཐུབ་ན། དེ་ལ་ཡང་ཁ་གསུམ་དུ་བསྲེག་གོ །མེ་ཏོག་སྣ་ཚོགས་པ་དང་དྲོད་ཀྱི་ལུམས་བྱའོ། །མ་ཞུ་བ་ལ་དྭངས་མ་མ་ཞུ་བ་དང༌། སྙིགས་མ་མ་ཞུ་བ་གཉིས་ལས། བཅོས་པ་མཐུན་ཏེ། ཆུ་སྐོལ་གཏང༌། རྒྱམ་ཚྭ་གསུམ་པའི་ཐང་གཏང༌། དྲོད་བཤལ་བཏང༌། ཞོ་སྐོལ་དང་ཆང་བསྐོལ་གཏང༌། སྤྱིར་མ་ཞུ་བ་ཐམས་ཅད་ལ། ཕོ་བའི་གསང་བསྲེག འཁྲུ་བའི་གཞི་ནི། མ་ཞུ་བ་དང༌། མཁྲིས་པ་བསྡོངས་ན་ཚ་འཁྲུ་ཡིན་ཏེ། ཐོ་རངས་ཀྱི་ཆུ་གྲང་བླུད། མ་ཞུ་བ་བད་ཀན་དང་བསྡོངས་ན་གྲང་འཁྲུ་ཡིན་ཏེ། དྲོད་འབའ་ཞིག་གིས་བཅོས། སྤྱིར་ཁྲག་དང་ ༑ དུད་ཁུ་ལྟ་བུ་དང། ཤ་ཁུ་ལྟ་བུའི་འཁྲུ་བ་ཐམས་ཅད་མཆིན་པ་ནས་འབྱུང་བ་ཡིན་ནོ། །གྲུམ་བུ་ལ་བོང་བུ་དྲེའུ་ཐང་གི་ཁྲག་དྲོན་མོ་ཕུལ་གང་ལ་གླ་རྩི་དང་སྒ་བཏབ་ལ་གཏང༌། དུགས་དང་ལུམས་བྱ། བཤུལ་ཤ་སྣ་ཚོགས་གཏང༌། ཆང་སྤང་ ༑ གཏར་སྲེག་བྱར་མི་རུང་ངོ༌། ཁ་ཟས་ལ་ནད་ངོས་གཟུང་བ་ནི། ནངས་ནུབ་ཟས་ཟོས་མ་ཐག་ན་ན། གང་ན་ཡང་བད་ཀན་ཡིན་ཏེ། བྲང་རྒྱབ་ཚ་ལ་སྟོང་སྒྲེགས་འོང༌། རྐེ་དང་ཕོ་ཁ་གདེངས་ཤིང་ན། ཟས་མི་འཇུ། དེ་ལ་སྐྱུགས་བཏང་ངོ་ ༑ ༑ ཟས་འཇུ་བའི་བར་ལ་ན་ན། མཁྲིས་པའི་ནད་ཡིན་ཏེ། ལུས་ལྕི། མགོ་བོ་འཁོར ༑ མིག་རིབ། མུན་དུབ་དང་ཆུ་དུབ་ལྡང༌། རོ་སྟོད་གཟེར་ཞིང་དབུགས་མི་བདེ ༑ དེ་ལ་བཤལ་གཏང་ངོ༌། །ཟས་ཞུ་བའི་རྗེས་ལ་ན་བ་ནི། རླུང་གི་ནད་ཡིན་ཏེ ༑ གློ་སྙིང་མི་བདེ། རྣ་བ་ཟུག་ཅིང་ན། གཉིད་མི་ཕེབས། ཁོང་ལྕི། ཁ་ནས་ཆུ་འཛག

ཁ་ཟས་ཟོས་ན་ཕན་པ་སྙམ་བྱེད། དྲོད་བཤལ་བྱ། ཆང་དང་བཅུད་གཏང་ ༑ རླུང་གསང་བསྲེག་གོ །མ་ཞུ་བ་ནི་ཟས་གང་མ་ཞུ་བ་དེ་རང་ཟོས་ན་ཁྱད་པར་དུ་ནའོ། །ཕྱེ་མ་ཞེས་བྱ་བ་སྨན་གང་དགོས་སོ་སོའི་ཚད་དང་ལྡན་པར་བྱས་ལ ༑ བུངས་ཆེ་བར་བྱ། དེ་རྩི་བཞིན་དུ་བཏགས་ལ། གའུ་གཙང་མར་བླུགས་ལ་གཏང་ ༑ ཁྲག་མཁྲིས་ཅན་ལ་ཆུ་གྲང་གི་བསིལ་སྨན་དབུལ། བད་ཀན་ལ་ཆུ་སྐོལ་ལམ་ཆང་གིས་དབུལ། གློ་བ་ལ་ཤིང་མངར་གྱི་ཁུ་བས་དབུལ་ལོ། ཁ་ཆུས་མི་བཤལ ༑ ཁ་རས་ཀྱིས་ཕྱིའོ། །དེ་ནས་མལ་ཆས་བྱིབས། རྔུལ་བའམ་འདར་ཕྲིལ་གྱིས་བྱུང་ན་ཚུགས་པ་ཡིན་ནོ། །རིལ་བུ་ཞེས་བྱ་བ། སྨན་གང་སྦྱོར་ཡང་སྔ་མ་བཞིན་བཏགས་ལ་མགོ་སྡུད་དང་གཉིས་སྤྲུས་ལ་མུར་རོ། །ལྡེ་གུ་ཞེས་བྱ་བ། སྨན་གང་སྦྱོར་ཡང་སྔ་མ་བཞིན་བཏགས་ལ་ལྡེ་གུའི་གྲོགས་མར་ལ་སོགས་པ་དུལ་ལ་མ་ཚིགས་པར་བྱས་ལ་འཁྱགས་སུ་ཆ་བ་ལ་སྦྱར་རོ། ཁུ་བ་ཞེས་བྱ་བ་ནི། རུས་པ་དང་སྨན་བསྐོལ་བའི་ཐང་ཡིན་ནོ། །དེ་ཡང་སྨན་བུངས་ཆེ་ཆུང་གིས་ཆུ་རན་པར་བྱས་ལ། ཆུ་སུམ་གཉིས་སུམ་ཆ་ལུས་ཙམ་དུ་བཙགས་ལ་གྲང་དྲོ་རན་པ་ལ་གཏང༌། གྲང་ཐང་ནི་ཁྲམ་ཁྲུམ་བརྡུངས་ལ་ཁུ་བ་ཐོན་པ་བགྲུངས་ཏེ་བཙགས་ལ་གཏང་ངོ༌། །སྨན་མར་ཞེས་བྱ་བ་ནི། ཆུ་སྐྱོན་བཞིས་མ་གོས་པ། བ་ཚྭ་མེད་པ། མ་རུལ་བ། བསྐོལ་གྲང་དུ་མ་སོང་བ། ཁྲོན་པའི་ཆུ་མ་ཡིན་པ་ལ་སྦྱོར་བའི་སྨན་རྣམས་བཙོས་ལ། ཁུ་བ་ལན་གསུམ་གདོན། དེ་དང་འོ་མ་དང༌། འབྲི་མར་རྣམས་གདུས་ལ། ཆུ་ཆོད་དྲགས་ན། སྨན་འཚིག མ་ཆོད་ན་འཇུ་དཀའ་བས། རན་པའི་ཚད་ནི། ཐབ་ཏུ་གཏིགས་པས་སོབ་མི་ཟེར་བར་མེ་འབར། ཚིགས་མ་དྲིལ་དུ་བཏུབ་པ་དང༌། མཛུབ་མོས་ཚུགས་ན་ཆུ་ཆོད་པ་ཡིན་ནོ། །སྦྱོར་བ་དེ་ནི་འོ་མས་སྣ་རིང་བར་བྱེད། ཆུས་ཁོང་ཚོས་པར་བྱེད། མར་གྱིས་བཅུད་ལེན་པར་བྱེད། མངར་གྱིས་སྙོམས་པར་བྱེད། དཀྲུགས་པས་འཇུ་སླ་བར་བྱེད་དོ། །འཁྱགས་སུ་ཉེ་ཙམ་ན་ཁ་ཚར་རྣམས་བཏབ་ལ་ཆོད་པར་དཀྲུགས། དེ་ནས་ལུག་ཐང་ཚེར་གྱི་སེར་བ་རུས་ཙམ་རེ་གཏང༌།

རྗེས་ལ་ཆུ་མི་བཏུང༌། གྲང་དུ་མི་གཞུག སྤྱོད་ལམ་གནོད་པ་གཞན་ཡང་བསྲུང་ངོ༌། །དེས་གྲང་རླུང་ལས་གྱུར་པའི་ནད་དང༌། ཁྱད་པར་དུ་མིག་ནད་སེལ་ལོ། །བཤལ་དང༌། སྐྱུག་དང༌། འཇམ་རྩི་དང༌། ནི་རུ་ཧ་དང་ ༑ སྣ་བཤལ་རྣམས་ནི། ལས་ལྔ་ཞེས་བྱ་བ་ཡིན་ནོ། །དཔྱད་ལྔ་ཞེས་བྱ་བ། རླུང་ལ་ཡོས་དུགས་ཅན། འབའ་ཆ། རུས་པ་སྣུམ་རྣམས་དཀྲིས་ལ། ཉིན་མོ་དུགས་བྱས་ལ། མཚན་མོ་དགྲོལ། མཚན་མོ་བྱས་ན་ཉིན་མོ་དགྲོལ་ལོ། །ཚད་པ་གསར་པ་དང༌། གམ་འཁྲུགས་གསར་པ་ཐམས་ཅད་ལ། ཆུ་ཡི་ནང་དུ་ཞུགས་པ་དང་ ༑ གྲང་དུགས་ཕན་ནོ། །ཚ་བ་གླང་ཐབས་ལ། ཆབ་བྲན་དང༌། གྲོད་པ་ཆུས་བཀང་བའི་དུགས་བྱ། གྲང་བའི་ནད་ལ་ཚ་ལྟོ་དང༌། བསྐུ་མཉེ་དང༌། སོ་ཕག་གི་དུགས་བྱའོ། །ལུམས་ཞེས་བྱ་བ་སྨན་གྱི་ནུས་པ་བ་སྤུར་སོང་བས། ནང་གི་ནད་ཐམས་ཅད་འཇོམས་པ་ཡིན་ཏེ། རློན་ཞིང་ཁུ་བ་ཡོད་པ་ཞིག་དགོས་སོ། །ལུམས་ཟིན་ནས་དལ་བུས་མཉེའོ། །ལུམས་ལེགས་ན་ཁོང་དྲོ། ལུས་འཇམ། ན་ཚ་མེད་པར་འགྱུར་རོ། །མེ་བཙའ་ནི་མེའི་དྲོད་ཀྱིས་ཁྲག་དང་རླུང་དྲོས་པས་ཞི་བ་ཡིན་ནོ ༑ ༑ གཏར་ག་ནི་ནད་སྒོ་རུ་འབྱིན་པའོ། །གྲང་བ་ལ་གཏར་ན་མཆིན་ཁྲག་ཕོ་བར་ལྷུང་ནས་གྲང་བ་ལ་བྱས་ཏེ་དེའི་རྟགས་ནི། ཕོ་བ་གཟེར་གྱིས་གང་བ་དང༌། བསྡམས་ཏེ་ན། སྐོམ་དད་ཆེ། དགྱེ་དགུ་མི་ཤེས། ཕོ་བ་གྲིམས་ལ་ཚ་ལམ་ལམ་བྱེད ༑ ལྡང་དུབ་འོང༌། སྐེ་བཀུག་ནས་གསུས་པ་ལ་བལྟ་མི་ཤེས། ཟས་ཡི་གར་མི་འོང༌། ཡང་ཁྲག་ལམ་ཆད་པའི་ཚ་བ་ནི། གཏར་ག་དྲགས་པས་ཚ་བ་མ་ཞི་བར་ཁྲག་ཟད་དེ། རྩ་ནང་གི་རྒྱུ་བ་ཆད་པ་ཡིན་ནོ། །དེའི་རྟགས་ནི། ལུས་མདངས་ཉམས། གང་ན་ཆ་མེད་པར་ལུས་ཐམས་ཅད་ཁྱབ་པར་ན། དབུགས་རྒོད་དོ། །དེ་རྩ་སྦུབས་སྟོང་པ་ཞེས་བྱ་བའི་ནད་ཡིན་ཏེ། གཏར་མི་རུང། ཟས་ཡང་ལ་བཅུད་ཡོད་པ་དང༌། སྨན་བསིལ་སྨན་གཏང་ངོ༌། །གྲང་ཡང་མི་བསྲེག་པ་ནི ༑ ནད་གྲང་བ་ཡིན་ཡང་གཉིད་ཆེ་ལ་ཁོང་ལྕི། དྲན་པ་མི་གསལ། ཕོ་བ་ལྟེམ། མཆིན་དྲི་ཁ་སྐོར་དང༌། རོ་སྟོད་གཟེར། མགོ་བོ་ན་ལ་གདོང་པ་སྣུམ་པ་ལ་བསྲེག་ཏུ་མི་འདོད་དོ།

།བཟང་ཁྲག་དབྱུང་བ་ནི། ངལ་དུབ་དང་དྲག་ཤུལ་བྱས་ནས། ཆང་ངམ་ཆུ་འཐུངས་པས། གློ་བའི་རྩ་སྦུབས་སུ་སོང་བས་ན། གློ་ཆུ་ཤོར་ཞེས་བྱའོ ༑ ༑ དེའི་རྟགས་སུ་གློ་ལུ། རྔུལ་ཁ་སྙི། གློ་སྙིང་མི་བདེ་ལ་དབུགས་རྒོད། དེ་ལ་བཟང་དྲུག་དང༌། བ་ལེ་ཀ་དང༌། ཙན་དན་དཀར་དམར་དང༌། སེ་འབྲུ་དང༌། ཤིང་མངར་རྣམས་ཀ་ར་ལ་སྦྱར་ལ་གཏང༌། རྩེའུ་ཆུང་གཉིས་གཏར་རོ། །མཆིན་པ་ཆུ་ཤོར་ནི། ས་རློན་ནམ། གྲང་སར་ཉལ་བས། མཆིན་པ་ཞུ་འཁྱགས་སུ་སོང་བས ༑ ལུས་ལྕི། ལྡང་དུབ་ཏུ་ན། ཕོ་སྟོད་ལྕི། སྐབས་སུ་འཁྲུའོ། །དེ་ལ་རུ་ཐུང་གཏར ༑ མཆིན་པའི་ཁྲག་བཤལ་གཏང་ངོ༌། །མཆེར་པ་ཆུ་ཤོར་ནི། ཁོང་པ་སྦོ་ཞིང་འཁྲོག སྟོང་སྒྲེགས་འོང༌། དེ་ལ་རྒྱ་ཚྭ་དང༌། ཚ་ལ་མར་ལ་བརྫིས་པ་གཏང༌། བཤལ་བྱ། ཕོ་མཆེར་གྱི་གསང་བསྲེག་གོ །མཁལ་མ་ཆུ་ཤོར་ནི། མཁལ་མའི་དྲོད་འཆོར། མཁལ་རྐེད་མན་ཆད་སྦྲིད་ཅིང་ན། དེ་ལ་ལོང་རྩ་དང་བྱིན་གཞུག་གཏར ༑ རྐང་མཐིལ་རྡོ་ཚན་གྱི་དུགས་བྱ། འབྲས་བུ་གསུམ་གྱི་སྨན་གཏང༌། མཁལ་མའི་གསང་བསྲེག དེ་རྣམས་སྨིན་དུ་གཞུག་མི་དགོས་ཏེ། མྱུར་དུ་གཏར་བས་ཆོག་གོ །ཆུ་ལ་བརྟག་པ་ནི། མི་རྒན་པོའི་ཆུ་ནི་སྦུ་བ་དཀར་པོ་འོང༌། དར་མའི་ཆུ་ནི་སེར་ལ་དྭངས་པར་འོང༌། བྱིས་པའི་ཆུ་ནི་སྔོ་སྐྱ་དྭངས་པར་འོང༌། ནད་ཚ་བ་ཡིན་ཡང་ཇ་དང༌། དར་བ་དང། སིངས་པོ་མང་པོ་འཐུངས་ན་སྐྱ་བོར་འོང༌། ནད་གྲང་བ་ཡིན་ཡང༌། ངལ་དུབ་དྲག་པོ་དང༌། མེ་དང་ཉི་མས་བསྲོས་པ་དང༌། སྐོམ་པས་ཡུན་རིང་དུ་མ་འཐུང་ན་དམར་སེར་དུ་འོང༌། ལྟ་བའི་ཐབས་ནི། སྣོད་མི་གཙང་བར་མི་བལྟ། སྐོམ་བག་མེད་འཐུང་ན་མི་བལྟ། རླངས་པ་ཡལ་ནས་མི་བལྟ ༑ ནད་ཀྱི་བྱེ་བྲག་གི་དམིགས་བསལ་བསྟན་པ་ནི། རླུང་ནད་ཀྱི་ཆུ་དཀར་བ་དང་ ༑ ཀུ་ཡ་དམར་སྐྱ་བ་དང༌། གྲང་ཞིང་རླངས་པ་ཆེ་བ་དང༌། འོང་བ་མི་ཚོར་བ་དང་ ༑ ཟས་ངན་པ་ཟོས་པ་དང༌། གྲང་ན་ཆུ་ཁ་སྙི་བའོ། །ཚད་པའི་ཆུ་ནི། སེར་བ་དང༌། དམར་བ་དང༌། དུད་ཀ་དང༌། སྔོ་ལྗང་དང༌། རེག་ན་ཚ་བ་དང༌། ཀུ་ཡ་ཆེ་བ་དང༌།

ཚིགས་མ་གནག་པའམ། ཁམ་པར་འོང་བའོ། །སྣག་ཚའམ་དུད་ཁུ་འདྲ་བ་བྱུང་ན། ཚ་བ་རུལ་བ་ཡིན་པས་འཆིའོ། །གྲང་བའི་ཆུ་ནི། རླུང་དང་འདྲ་བ་ལས། རླངས་པ་ཆུང་ལ་རེག་ན་མི་ཚ་བའོ། ཁ་དོག་ཇི་ལྟར་བྱུང་ཡང༌། ཟ་ཁུར་འཛག་ན་མཁལ་མ་ལ་རྡེའུ་ཡོད་དོ། །རྒྱས་པར་གཞན་དུ་བལྟའོ། །ད་ནི་ཟས་བཅོས་བསྟན་པར་བྱ་སྟེ། མཁྲིས་པ་ལ་བཤུལ་ཤ་མཐའ་དག་དང༌། སྒོག་པའི་རིགས་ཐམས་ཅད། ཟ་དང་སྣེའུ་ལ་སོགས་པ་སྔོ་ངད་ཐམས་ཅད་དང༌། ཤ་རྙིང་མར་རྙིང་ཐམས་ཅད་སྤང་བར་བྱའོ། །སྐམ་ཤ་དང༌། ཤ་བ་དང༌། གཉན་ཤ་དང༌། ཁུར་ཚོད་དང༌། གཡེར་མ་དང༌། གོ་སྙོད། བ་རའི་མར་གསར་པ་རྣམས་བསྟེན་ནོ ༑ ༑ བད་ཀན་སྨུག་པོ་ལ། བཤུལ་ཤ་མཐའ་དག་སྤང༌། རྒོད་གཡག་གི་ཤ་མཆོག་ཏུ་བསྔགས། རྔ་བྲན་ཤ་ཡང་མི་སྟོ། སྲན་མའི་ཚོད་མས་ཕན། རི་དྭགས་ཀྱི་ཤ་ཐམས་ཅད་མི་སྟོ། ལོ་བཤུར་དང༌། ཡོས་དང༌། ཡོས་ཆང་སྤང་ངོ༌། བད་ཀན་སྐྱ་བོ་ལ། སྣུམ་ཁུར་དང༌། གྲོ་ཆང་དང་གྲོ་ཡོས། བསིལ་ཤ་ར་ཤ རུལ་སུངས ༑ སྲན་མ། གཡེར་མ། གོ་སྙོད། སྐྱུར་པོ། ལོ་བཤུར། ཤ་རུལ། མར་རྙིང་སྤང་ངོ༌། །བསྟེན་པ་ལ་རྒོད་གཡག་གི་ཤ དྲོད་ཤ ནས་ཆང༌། བཙོང་སྒོག་ཀྱང་མི་སྟོའོ། །རླུང་ལ་དྲོད་ཤ་དང༌། བུ་རམ་དང༌། ཆང་དང༌། སྒོག་པ་དང༌། ལྒ་དང༌། ཤིང་ཀུན་དང༌། བཤུལ་ཤ་དང༌། སྣུམ་ལ་ལྕི་བ་རྣམས་བསྟེན་ནོ། །བསྐུ་མཉེ་བྱའོ ༑ ༑ སྤང་བ་ནི་བསིལ་ཤ་ཐམས་ཅད་དང༌། གཡེར་མ། གོ་སྙོད་དང༌། སྲོད་ཐོ་རངས་ཀྱི་འགྲོ་འདུག་དང༌། ར་ཤ་དང༌། ཡུངས་ཐུག་དང༌། ལུས་ལ་གྲང་བ་རྣམས་སྤང་ངོ༌། །སྙོམས་པའི་ཟས་བཅོས་ནི། གླ་བ། དགོ་བ། གནའ་བའི་ཤ་རྣམས་སྙོམས་པ་ཡིན་ནོ། །བྱང་ཁོག་སྟོད་དུ་མཚོན་ཕོག་པ་ལ། བསིལ་ཤ་དང༌། བསིལ་བའི་ཟས་མཐའ་དག་བསྟེན། དྲོད་ཀྱི་ཤ་དང༌། ཟས་མཐའ་དག་སྤང་ངོ༌།། གློ་ནད་ཅན་ལ་རྔ་བྲན་གྱི་ཤ་དང༌། གཡུང་དང༌། གྲོ་ཆང་མཆོག་ཏུ་བསྔགས་སོ། ། ནས་ཆང་གསར་འཇམ་མི་སྟོ། ཤིང་ཀུན་དང༌། གཡེར་མ་དང༌། དྲོད་ཤ་དང༌། བཤུལ་ཤ་མཐའ་དག་སྤང༌། ཆང༌། ལྒ། ཚ་སྐྱུར་དང༌། ཤ་རུལ་དང༌། ཕྱེ་སྲུངས་དང་དྲག་ཤུལ་མཐའ་དག་སྤང༌།

དུད་པ་ལ་མི་སྡོད། འགྲམས་ཀྱི་གློ་ལ་གཏར་ག་བསྔགས ༑ སྐམ་གློ་ཐངས་པོ་ལ་གཏར་ག་བསྔགས་སོ། །དམུ་ཆུའི་ཟས་བཅོས་ལ ༑ ཚ་ཆུ་གྲང་ཆུ་གཉིས་ལས། ཆུ་མདོག་དམར་པོར་འོང་ན། ཚ་ཆུ་ཡིན་པས་བསིལ་གྱི་ཤ་དང༌། ཟས་བསིལ་བ་བསྟེན། གྲང་ཆུ་ལ་བ་མར་གསར་པ་དང༌། རྒོད་ཤ་ལ་སོགས་པ་དྲོད་ཤ་དང༌། དྲོད་ཀྱི་ཁ་ཟས་བསྟེན། བསིལ་ཤ་དང༌། བསིལ་ཟས་མཐའ་དག་སྤང༌། སྲིན་ནད་ལ་ར་ཤ་དང༌། སྐམ་ཤ་སྤེལ་ལ་གཏང་ངོ་ ༑ ༑ འབྲས་གསོ་བ་ལ་འབྲས་ཀྱི་འབྱུང་ས་ངན་པ་ནི། བྱིན་དཀྱིལ་དང༌། མཇིང་བ་གཡས་གཡོན་དང༌། ཆུ་བ་མང་ས་དང༌། སྣའི་ཀྲུང་ཀྲུང་ལ་བྱུང་ན་གསོ་དཀའོ ༑ ༑ སོག་པ་དཀར་པོ་ལ་བྱུང་ན་གསོ་རུ་མི་བཏུབ་བོ། །བྱུང་ས་བཟང་བ་ནི། འགྲམ་རུས། བྲང་རུས། རྩིབ་མའི་མགོ་རྣམས་སོ། །དེ་ལ་བ་བླ་དང༌། ལྡོང་རོས། མུ་ཟི། མཚལ། གུ་གུལ་ནག་པོ་རྣམས་བྱིས་པའི་ཆུས་སྦྱངས་ལ་བྱུག་སྟེང་དུ་ཤོག་སྤྱིན་གླན། ཞག་གཉིས་ནས་བལྟས་པས་སྔར་ལྟར་མ་འགྱུར་བར་འདུག་ན་འབྲས་ཡིན། འགྱུར་ན་སྐྲང་འབུར་གཞན་ཡིན་ནོ། ཁམ་ས་རུས་ལེན་ལ། གསེར ༑ མུ་ཟི། གཡེར་མ། སྦྲང་རྒོད་བྱིས་པའི་ཆུས་སྦྲུས་ལ། པར་བུའི་ནང་དུ་བླུགས་ལ། ཁ་ཤོག་བུས་བཅད། འདག་པ་ལ་མེ་གཏང༌། དེའི་སྟེང་དུ་ས་སོར་བཞིས་དགབ། དེའི་སྟེང་དུ་ལྕི་མེ་སུམ་ཡར་དུ་གཏང༌། དེ་ནས་སྨན་དེ་བཀྲུས་པས ༑ རུས་པའི་སྐྱོན་འགོག་གོ །གསོད་དཔྱད་བདུད་རྩིའི་ཐིགས་པ་ལས། འདུ་བ་སྤྱིའི་རྣམ་གཞག སྒྲོན་མ་གསལ་བ་ཞེས་བྱ་བའི་ལེའུ་རྫོགས་སོ། །འདུ་བ་ལ་བརྒྱ་སྨོས་སྟོང་སྨོས་ཀྱང༌། དྲིལ་ནས་ལག་ཏུ་ལེན་པ་ལ་དེ་ལས་མེད་པ་ཡིན་གསུང་ངོ༌། །མན་ངག་འདྲིལ་མ་ཤེས་ན། བྱ་སྤུ་རླུང་གིས་གཏོར་བ་དང་འདྲའོ། ། བླ་མ་རྗེ་བཙུན་པའི་གདམས་པའོ། །ས་མཱཔྟ་མི་ཐི།། །།༈ ཨོཾ་སྭསྟི་སིདྡྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །བྱང་ཁོག་ཆོས་ཀྱི་འཁོར་ལོ་ཞེས་བྱ་བའི་གདམས་ངག་འདི་ལ་གཉིས་ཏེ། མཆིན་དྲི་ཡན་ཆད་བྱང་ཁོག་སྟོད་ཡིན་ལ། མན་ཆད་བྱང་ཁོག་སྨད་ཡིན་ནོ།

།སྟོད་ལ་མདའ་དང་མཚོན་ཕོག་ན། རྡོལ་མ་རྡོལ་གྱི་ཕུག་འཚོལ་གཏང་མི་རུང་ངོ༌། །མཚོན་ཕྱུང་མ་ཐག ཚིལ་བུས་ཁྲག་འཆད་དོ། །དེ་ལ་ཕུག་འཚོལ་བཏང་ན། ཁྲག་དང་ཆུ་སེར་ནང་དུ་འཆོར་རོ། །དེ་ཡང་གློ་བའི་མ་ལ་ཕོག་མ་ཐག་ཆང་གསར་པ་དང་དོམ་མཁྲིས་སྦྱར་ལ་གཏང༌། གཏར་ག་མས་འཛག་ཏུ་བྱ། རྩེའུ་ཆུང་ཁ་དབྱེའོ། །རྒྱབ་ཏུ་ཕོག་ན་གློ་བའི་ཟུར་རྩ་གདབ། མདུན་དུ་ཕོག་ན་གློ་བའི་ཨ་སོ་གདབ་བོ། །སྙིང་ལ་ཕོག་ན་འཕྲལ་ལ་འཆི། འཕྲལ་དུ་མ་ཤི་ན་སྙིང་བརྡུངས་ནས་བརྒྱལ་བ་ཡིན་པས། བུད་མེད་ནུ་ཞོ་དྲོན་མོ་ཁར་བླུགས་ལ་རྣ་བར་ཀུས་གདབ། སྙིང་གར་ཆུ་ལྕག་བརྡེག བརྒྱལ་བ་སངས་པ་དང༌། ཙནྡན་དང༌། སྙིང་ཞོ་ཤ་དང༌། གླ་གོར་ཞོ་ཤ་དང༌། ཛཱ་ཏི་དང༌། ཨ་རུ་ར་རྣམས་བཏགས་ལ་ཆུ་གྲང་དང་སྦྱར་ལ་ལྟོར་གཏང༌། སྙིང་དཀར་ནག་གི་མཚམས་སུ་མེ་བཙས་བསྲེག རྐང་པའི་མཐེ་བོང་གཉིས་ཀྱི་གཞུང་དང༌། རྐང་མཐིལ་གྱི་གཉེར་མ་རིང་པོ་རྣམས་བསྲེག་གོ །ཟས་བཅོས་སྙིང་སྣ་ཚོགས་གཏང་ངོ༌། །མཆིན་པའི་དཔྱད་ལ། མཆིན་དྲི་དཀར་པོ་ལ་ཕོག་ན་སྐད་ངན་འོང༌། མིག་བར་སྣང་དུ་བལྟ། རྐང་པ་གཡོབ་ཅིང་ས་ལ་བརྡེག ལག་པ་གཡོབ་ཅིང་བྲང་བརྡུང༌། མི་སྦོ་བར་སྒྲེགས་པ་འོང་ ༑ མིག་བཙུམས་སྙིང་འདོད། འོ་དོད་འབོད་པའི་ཚུལ་བསྟན། ཚིགས་པ་བརྒྱད་པ་བསྲེག དོམ་མཁྲིས་དང་རའི་འོ་མ་སྦྱར་ལ་གཏང༌། ཕྱི་ནན་ལ་རྟ་ཁྲག་དང ༑ ལྒང་པ་དང༌། བག་ཕྱེ་སྦྱར་ལ་བྱ། གོ་སྙོད་དང༌། གཡེར་མའི་སྐམ་ནན་བྱ། ཟས་བསིལ་དྲོད་ཁྲེའུར་གཏང༌། བུད་མེད་ཀྱིས་གཡོག་མི་བྱ། དེས་ཐུབ་བོ། ། མཆིན་དྲི་ནག་པོ་ལ་ཕོག་ནས་རྩ་ཆོད་ན་ཁྲག་ནག་པོ་གཅིག་འོང༌། མགོ་ལྕི། མིག་འཛུམས་ཐག་རིང༌། མཆིན་རྩ་མ་ཆོད་ན། ཁྲག་དམར་པོ་འོང༌། རྩེའུ་ཆུང་བསྣོལ་ལ་གདབ། སྒྱིད་ཁུང་པའི་དཀྱིལ་དུ་བསྲེག ཆུ་འགག་སྲིད་པས་ཆུ་སྨན་གཏང་ ༑ སྐབས་སུ་བུ་རམ་དང༌། སིངས་པོ་སྦྲགས་ལ་གཏང༌། སྤྱི་གཙུག་དང་རྐང་མཐིལ་དུ་བསྐུ་མཉེ་བྱ། མཆིན་པའི་དཔྱད་ལ། མཆིན་པ་ལ་བརྒྱབ་ན་དེ་མ་ཐག་ཏུ་འཆི།

མཆིན་པ་བརྡུངས་ན་མིག་དམར་པོར་འགྲོ་བས། དེ་ལ་མཆིན་པ་ཁྲག་གི་མཚོ་ཡིན་པས་རྩ་སྒོ་བཞི་པོ་གཏར། ཚིགས་པ་དགུ་པ་དང༌། བཅུ་པ་དང་ ༑ མཚོག་མའི་གསང་བསྲེགས། བཟང་དྲུག་གཏང༌། བ་ཞོ་དང༌། ར་འོ་བསྐོལ་བ་གཏང༌། སྐབས་སུ་ཤ་གསར་གྱི་ཚོ་ཁུ་གཏང༌། ཤ་བ། གླ་བ་ལ་སོགས་པ་ཆེ་ཕྱུགས་སྣ་ཚོགས་པའི་མཆིན་པ་གཏང༌། འཇམ་དུགས་བྱའོ། །མཚེར་པ་བཅོས་པའི་ཐབས་ལ། མཚེར་པའི་དབྱིབས་ནི་ཁུར་ལེབ་དང་འདྲ་སྟེ། ཁ་ཆག་ལ་ཕོག་ན་འཆི། དེའི་རྟགས་ལ་སྙིང་འདར་ལ་ལུས་སྦྲིད། ཕོ་བ་སྤོ། རྩ་འགག ཁ་འཛུམས་མི་ཤེས་ཏེ་བཅོས་སུ་མེད་དོ། །མཚེར་བའི་སྲབ་མོ་ལ་ཕོག་ན་དྲག་ཏུ་སྦཽ ༑ རྐང་ལག་གཡོབ། ཉེ་འཁོར་ལ་བལྟ་ཞིང་འཆི་བས་འཇིགས་པས། བཅོས་པ་ཤིན་ཏུ་དཀའ་སྟེ། མཚེར་རྩ་གཏར། གོ་སྙོད་ཀྱི་ཐང་གཏང༌། ཚིགས་པ་བཅུ་གཅིག་པའི་གསང་བསྲེག ལུག་གི་ཚིལ་བུ་དང༌། ཡོས་དུགས་བྱ། མོད་ལ་ཟས་དྲོད་ལ་དབབ་བོ། །ཕོ་བ་བཅོས་པའི་ཐབས་ལ། ཕོ་བ་ལ་དཀྱུས་སུ་མཚོན་ཕོག་ན་འཆི།

འཕྲེད་ལ་ཕོག་ན་འཚོ། ཕོ་བ་རྡོལ་ན་མི་སྤོ་ལ་བཙན་ན་སྦོ། །ཞག་གསུམ་དུ་ལྟོ་དགུག རུ་ཐུང་གཏར། བུ་རམ་དང་ཀ་ར་སྦྱར་ལ་འཇམ་བཤལ་དུ་གཏང་ ༑ སྤྱིར་ན་ཕོ་བ་དྲོད་ཀྱིས་བཅོས་ཏེ། ལུག་ཤ་གསར་པ་གཏང༌། རྨ་རྩི་དྲོད་ཅན་འོ་མ་དང་སྦྱར་ལ་གཏང༌། ཐང་གཏང་དུ་མི་རུང༌། སྲོག་པ་རྩ་ལ་ཕོག་ན། བཅོས་པའི་ཐབས་མེད། སྲོག་པ་རྩ་བཞེར་བས་ཉེན་པའི་རྟགས་ནི། སུག་བཞི་རེངས་ནས་ལག་པས་ས་ལ་འབྲད། ཁ་རུ་ས་འདེབས་པའི་ཚུལ་སྟོན་ཏེ། བཅོས་ཐབས་ནི་ཚིགས་པ་དྲུག་པ་ཁ་གསུམ་དུ་བསྲེག ཡོབ་ཆེན་གོང་འོག་གཉིས་དང༌། སྒྱིད་ཁུང་གཉིས་བསྲེག སྙིང་ཞོ་ཤ་དང༌། ཨ་རུ་ར། ཕ་འོང་གི་དྲེག་པ་སྔོན་པོ་དང་ ༑ ཀ་ར། ལི་ཤི འོ་མ་ལ་སྦྱར་ལ་གཏང༌། སྦྲང་རྩི་དང༌། སྒོ་ངའི་སེར་ཐིག བྲག་ཞུན་རྣམས། གླང་དང༌། རའི་ལྕི་བ་ལ་སྦྱར་ལ། ཚིགས་པའི་གཞུང་དུ་ནན་བྱ ༑ དེས་ཐུབ་བོ། །མཁལ་མའི་དཔྱད་ལ། མཁལ་མ་རང་ལ་ཕོག་ན། ཉེན་ཆུང་སྟེ ༑ དེའི་གསེབ་ཀྱི་རྩ་ལ་ཕོག་ན་འཆི། རི་བོང་གི་རིལ་མའི་དུགས་བྱ་སྟེ། མཁལ་ཚིག་ཧ་ཅང་དྲོད་དུ་མི་གཞུག ཞུ་ན་འཆི། འཁྱགས་ན་ཡང་བབ་ནས་འདྲུལ་ལོ། །རྩ་ཉམས། མིག་བཟློག ཆུ་འགག དབུགས་སྡོམ། རྐང་པའི་རྟིང་པ་ལ་འཛུགས་སྙིང་འདོད། རྣ་བས་མི་ཐོས་སོ། །དེ་ལ་ཡོབ་ཆེན་གོང་འོག་གི་རྩ་གཏར ༑ ཚིགས་པ་དགུ་པ་དང་བཅོ་ལྔ་པའི་གསང་བསྲེག ལུག་གི་ཚིལ་བུ་དང་སློའི་ལུམས་བྱ། དེས་ཀྱང་མ་བདེ་ན། རྟ་ཚོན་པོའི་ཟེ་རྔོག་བྲེགས་ལ་ཆང་གར་མའི་གསེབ་ཏུ་བཙོ། དྲོད་རན་པར་བྱས་ལ། མཁལ་མ་གཡས་གཡོན་ལ་གླན། དེའི་སྟེང་ནས་སྤང་མ་སྐམ་པོའི་དུགས་བྱ། མཁལ་མ་ཆུའི་ཁམས་ཡིན་པས། མྱུར་དུ་ཟས་དྲོད་ལ་དབབ། མདུན་ནས་དུགས་མི་བྱའོ། །རྒྱུ་མ་བཅོས་པའི་ཐབས་ལ། མིའི་རྒྱུ་མ་ཐུན་གསུམ་དུ་ཡོད་དེ། འཕྲེད་གཏུབས་སུ་སོང་ན་འཆི། དཀྱུས་སུ་སོང་ན་མི་འཆི་སྟེ། རྒྱུ་མ་ལ་ཕོག་པའི་རྟགས། འདུག་མི་ཚུགས། ཕོ་བ་སྦོ ༑ ཕོ་མཚན་ལ་ཡང་ཡང་འཇུ། འཕོངས་སུ་མཛུབ་བུ་འཛུད། འཕོངས་ནས་ཁྲག་ཅུང་ཟད་ཡོང་ངོ༌།

།དེ་ལ་བཤལ་གཏང་དུ་མི་རུང༌། ཁོང་དུ་དོམ་མཁྲིས་གཏང་ ༑ རྒྱབ་ན་དུགས་མི་དྲག་པ་བྱ། སྦང་མའི་གར་པོ་ལ་བུ་རམ་བཏབ་ལ་གཏང་ ༑ འོ་མ་ལ་མཁྲིས་ཆེན་བཏབ་ལ་གཏང༌། དེས་ཐུབ་བོ། །ལོང་བཅོས་པ་ལ་ལོང་གི་སྨད་ལ་སོང་ན་འཆི། སྦོ་རུ་ཡང་ཡང་འོང༌། འཇམ་བཤལ་བག་གཅིག་གཏང་ ༑ ལན་གསུམ་བཞི་བཤལ་བའི་རྗེས་ལ། ལུག་ཤ་གསར་པའི་ཚོ་ཁུ་ཁྱོར་རེ་ཙམ་སུམ་ཡར་དུ་གཏང༌། སྨན་རྗེས་ཞག་གསུམ་ཙམ་བསྲུང༌། ཚ་བ་སྐྱེས་ཀྱང་ཐང་གཏང་དུ་མི་རུང༌། ལོང་རྩ་དང་ཡོབ་ཆེན་གོང་འོག་གཏར་རོ། །གཉེ་མ་བཅོས་པ་ལ། གཉེ་མ་ལ་ཕོག་ན་འཆི་ཉེན་ཡོད་པས། རྟགས་ནི་ལོང་ནས་སྐད་ངན་འདོན། ཁ་ནས་སྲིན་བུ་དམར་པོ་སྐྱུག བཅོས་ཐབས་ཞག་གསུམ་དུ་སྐམ་བསྲི ༑ མར་གསར་པ་གཏང༌། ཟས་དྲོད་ལ་དབབ། དེས་ཐུབ་བོ། །བྱང་ཁོག་གི་གསོ་ཐབས་ཁྱད་པར་ཅན་བསྟན་ཟིན་ཏོ། །སྙིང་རྩ་སྟོད་ནི་གསེར་ལས་བྱས་ཏེ་མཉེན ༑ སྨད་ནི་ལྕགས་ལས་བྱས་ཏེ་གྱོང༌། སྟོད་ལ་སྙིང་རྩ་གཅིག་ཡོད་དེ། སྙིང་རྩ་གསེར་གྱི་སྲོག་རྟེན་བྱ་བ་ཨོལ་གོང་དང་མིད་པའི་བར་ན་ཡར་རྟ་རྔ་ཙམ་ཞིག་ཡོད་དེ། དེ་ཆོད་ན་ཟས་མི་འདོད། སྐོམ་དད་ཆེ། ཞག་གསུམ་མམ་བཞི་ནས་འདར་དུ་བྱུང་ན་ཞག་བདུན་ནས་ངེས་པར་འཆིའོ། །སྙིང་རྩ་གསེར་གྱི་ཐང་ཤིང་གཉིས་ནི། ནུ་མ་ནས་ནང་དུ་མཚོན་གང་བཅལ་བ་ན་བྲང་གི་གཞུང་རུས་གྲུ་བཞི་ནང་ན་ཡར་ལ་ཐང་ལ་ཁབ་བཏུད་པ་བཞིན་ཡོད་དོ། །སྙིང་རྩ་གསེར་གྱི་མཚོ་མོ་ཞེས་བྱ་བ་གཉིས་ནི། གྲུ་མོའི་ནང་ཁུག་ན་ཡོད་དོ། །སྙིང་རྩ་གསེར་གྱི་ཟམ་པ་ཞེས་བྱ་བ་གཉིས་ནི། བལྟ་རྩ་གཉིས་ཡིན་ཏེ། དེ་ཆོད་ན་མདངས་འཆོར། མིག་གྱེན་ལ་བཟློག སྙིང་གའི་རྩ་ཐམས་ཅད་ནི་འཕར་མི་ནུས་ཏེ། དེ་བཅོས་པའི་ཐབས་ནི། རྩའི་ཡར་སྣ་མར་སྣ་བསྲེག རྩེ་ཆུང་གཏར། ཙནྡན་དཀར་པོ་གཏང༌། ག་པུར་གསུམ་པ་གཏང༌། སྙིང་ཞོ་ཤ་དང་དོམ་མཁྲིས་གཏང༌། ཞག་བརྒྱད་དང་དགུ་ལ་ཁྲག་གིས་མ་བོར་ན་གསོ་རུ་འདོད། སྙིང་རྩ་འཁྱམ་བུ་གཉིས་མཁྲིག་མའི་ཟུར་ཆུ་བ་དང་རྒྱུས་པའི་བར་ན་རྒྱུ་སྟེ།

ཆོད་ན་ཁྲག་གིས་བོར་ཏེ་འདར་ཞིང་སྐྲངས ༑ མཆན་འོག་འཕར་རྩ་བསྲེག སྙིང་རྩ་གསེར་གྱི་འབུར་བུ་བྱ་བ་གཉིས་མཐེབ་མཛུབ་བར་ན་ཡོད་དོ། །སྨད་ལ་སྙིང་རྩ་བརྒྱད་ཡོད་དེ། སྙིང་རྩ་ལྕགས་ཀྱི་སྲན་མ་ཞེས་བྱ་བ་གཉིས་ནི། གློ་བུའི་ནང་གི་འགུལ་རྩ་ཡིན་ཏེ། དེ་ཆོད་ན་རྩ་འཕར ༑ ཁྲག་མི་ཐུབ། བྱིན་པའི་ནང་ཡུལ་ལོང་བུའི་སོར་དྲུག་གོང་དུ་བསྲེག གཏར་སྲེག་གཞན་ཚོད་དང་སྦྱར། བཅོས་པ་ཉེས་ན་མ་ཤི་ཡང་ཐེང་པོར་འགྲོའོ།། སྙིང་རྩ་ལྕགས་ཀྱི་ཁྱི་མོ་ཞེས་བྱ་བ་གཉིས་ནི། ཡོབ་ཆེན་གྱི་གོང་ན་སྲམ་རྩེ་ལ་འཁྱུད་ནས། ཁྱི་ཉལ་བ་ལྟར་གནས་པས། དེ་ཆོད་ན་འཕྲལ་དུ་འཆིའོ། །སྙིང་རྩ་ལྕགས་ཀྱི་ཀ་བ་ཞེས་བྱ་བ་གཉིས་ནི། པུས་མོའི་མར་སྣ་ནས་མར་ཆག་གང་བཅལ་བ་ན་ཡོད། དེ་ཆོད་ན་རྨེན་བུའི་རྟགས་འབྱུང༌། རླབ་རྡོལ་འོང༌། དེ་ལ་ན་སར་རྨེན་བུ་བསྲེགས་པས་ཐུབ་བོ། །སྙིང་རྩ་ལྕགས་ཀྱི་མཆོག་མ་གཉིས་ནི་སྒེབ་ཁུང་ན་ཡོད་དེ། དེ་ཆོད་ན་ལག་པ་སྦྲིད་ལ་འདེགས་མི་ཤེས། གདོང་པར་ཁྲག་འཕུང་ ༑ མུར་གོང་གི་འཕར་རྩ་ཆད་ན་རྩ་དེ་རྣམས་མྱུར་དུ་གཏར་རོ། །གློ་རྩ་གཉན་པོ་བསྟན་པ་ནི། དཔུང་བའི་ཟུར་ནས་མཆན་ཁུང་དུ་ཆག་གང་བཅལ་བ་ན་ཡོད ༑ གློ་རྩ་ཁུག་པ་བྱ་བ་ཡོད་དེ། དེ་ཆོད་པའི་རྟགས་སྐད་ངན་འཇམ་ལ་ཟས་མི་འདོད ༑ མིག་སེར་ལ་ཚ་བ་སྟེ། གཉིད་ཆེ། ཟུར་གཟེར་ཆེ། གློ་བའི་སྦུབས་སུ་རྣག་དང་ཆུ་སེར་འཆོར་བའི་རྩ་ཡིན་པས། དེ་ལ་ཏིག་ཏ་དང༌། པར་པ་ཏ་དང༌། བ་ཤ་ཀའི་ཐང་གཏང་ངོ༌། །གློ་རྩ་འགྲེང་བུ་བྱ་བ་ནུ་མ་དྲང་པོ་ནས་སྒྲོག་རུས་པའི་འོག་ཏུ་འགྲོ་སྟེ། དེ་ཆོད་ན་ནང་དུ་ཆུ་སེར་འབབ་མི་ནུས། ནད་མི་སློང་སྟེ་གློ་ཅུང་ཟད་འོང༌། གློ་རྩ་བསྣོལ་མ་ཞེས་བྱ་བ། ནུ་མ་ནས་ཕར་མཚོན་གང་འཇལ་བ་ན་སྒྲོ་རུས་ཕན་ཆད་རྒྱུ་བ་དེ་གློ་བའི་རྩ་ཡིན་ཏེ། དེ་ཆོད་ན་བྲང་དང་སོག་དབྲག་གཟེར ༑ སྔས་དམའ་ན་ཉལ་མི་ཤེས་པར་གློ་འོང༌། དེ་ལ་རྩའི་ཡར་སྣ་མར་སྣ་བསྲེག་ཅིང་གཏར། བསེ་རུ་བདུན་པ་བཏང་སྟེ།

བསེ་རུ། གུར་གུམ། ཅུ་གང༌། བ་ལེ་ཀ སུམ་ཅུ་ཏིག ག་པུར་རོ། །ཚིགས་པ་ལྔ་པ་ནས་ཕན་ཚུན་མཚོན་རེ་འཇལ་བ་ན་གློའི་རྩ་ཡོད། མཆན་འོག་གྲུ་མོའི་བཀུག་མཚམས་ནས་རྒྱབ་ངོས་སུ་ཆག་གང་བཅལ་བ་ན། གློ་རྩ་མགོ་རྡུམ་བྱ་བ་ཡོད་དེ། དེ་ཆད་པའི་རྟགས། ཐལ་གོང་སྐྲངས། ནུ་མའི་འོག་ཏུ་གཟེར་འབྱུང༌། སྦྲིད་པ་མང་ལ་ཕྱིའི་ཤ་སྐྲངས། བྱད་སྣུམ་ཞིང་བད་ཀན་སྐྱུགས། དཔྱད་མ་བྱས་ན་ཆུ་སེར་དང་ཚ་བ་ནང་དུ་འཁྲིད་པའི་རྩ་ཡིན་ནོ། །སོག་པའི་འདབ་ནས། ཆག་གང་བཅལ་བ་ན་རྩིབ་མ་ཞེས་གསུམ་ཡོད་དེ། དེ་ན་གློ་རྩ་སུར་ཡ་ག་དོར་བྱ་བ་ཡོད་དེ། དེ་ཆོད་ན་རྟག་ཏུ་ཁ་ནས་གློ་ཁྲག་འོང༌། དེ་ལ་རྩའི་ཡར་སྣ་མར་སྣ་བསྲེག དཔུང་པའི་རྩ་གཏར། ནང་དུ་ཆུ་སེར་འཆོར་བའི་དོགས་པ་ཡོད་དོ། །གློ་རྩ་སྔོན་མོ་ཞེས་བྱ་བ། སོག་པའི་མེ་ལོང་གི་དཀྱིལ་ན་ཡོད་དེ། རྩའི་དབྱིབས་ནི་རྟ་རྔ་ཙམ་གཅིག་སྦྲུལ་ལམ་བཞག་བཞིན་གནས་ཏེ། དེ་ཆོད་དམ་བཞེར་བའི་རྟགས། ལུས་པོ་ལྕི་ལ་བྱད་ནག་ཅིང་གློ་འོང༌། ཚད་པ་སྐྱེ། དེ་ལ་ཕོག་ན་རུས་པའི་ནད་དང་བཅས་ནས་འཆི། ཆུ་སེར་ནང་དུ་འཆོར་ཏེ། དེ་བཅོས་ཐབས་ག་པུར་བདུན་པ་བསྟེན། གློ་རྩ་རྐྱང་པ་ཀུན་གཏར། བསིལ་ཐང་དྲག་པོ་ཀུན་གཏང་ངོ༌། །དེ་རྣམས་ནི་གློ་རྩ་གཉན་པ་ཡིན་ཏེ། རྩ་ཕྲན་གཞན་ཡང་མང་དུ་ཡོད་དོ། །མཆིན་པའི་རྩ་ནི་ཤ་བའི་རྭ་ལྟར་རྒྱས། མཆེར་བའི་རྩ་ནི་སྐྲ་ཤད་འཛིངས་པ་དང་འདྲ་སྟེ། ལུས་ཐམས་ཅད་ལ་ཁྱབ་པས་སྨོས་ཀྱིས་མི་ལང་ ༑ མཁལ་མ་ལ་ཕོག་ན་སྐྱིགས་བུ་བཏུད་མར་འོང་ཞིང༌། ཟུག་གཟེར་ཆེ། དྲི་ཆུ་བསྡམས་ཏེ་བཅོས་ཐབས་མེད། ཞག་གཉིས་བཞི་ན་འཆི། ཕོ་བ་ལ་ཕོ་རྩ་འགྲེང་བུ་བྱ་བ་གཉིས་ཡོད་དེ། མིད་པ་དང་འབྲེལ་ནས་ཨོལ་མདུད་པའི་ནང་དུ་འགྲོ་བས། དེ་ཆོད་ན་ཕོ་སྦཽ། སྒྲེགས་པ་ཡོང་བས། མཚོག་སྒོ་བསྲེག་གོ །ཕོ་བའི་ཐེར་ལ་མཚོན་སོང་ན། བཅོས་མི་དགོས་སོ། །རྫེམས་ལ་མ་སོང་ན། རྩམ་པ་ཁ་ལེ་བྱུང་ཡང་མི་འཆི། མཁྲིས་པ་མཆིན་པའི་དབུས་ན་གནས་ཏེ། དེ་ལ་སོང་ན་སྣོད་ཀྱི་དོན་སྣོད་ཡིན་ཏེ།

བཅོས་པའི་ཐབས་མེད་དོ། །ལུས་པོ་སེར་ལམ་གྱིས་སོང་ནས་ཁར་རྩང་བརྒྱབ་པའི་དུས་ན་འཆི། ལོང་ལ་སོང་ན་ཡང་རྨ་ཁར་མཁྲིས་པ་འོང༌། འཕོངས་སུ་བྱུང་ན་བཅོས་མི་དགོས། ལོང་གི་རྫེམས་ལ་སོང་ན་ཞག་བཞིའམ་ལྔ་ན་འཆི། ལོང་གི་གཉེ་མ་ལ་སོང་ན་སྐད་ངན་འཚེར་ཞིང་དུད་ཁུར་སྐྱུགས་ནས། ཞག་བདུན་ནས་འཆི། བསམ་སེའུ་བྱ་བ་མིང་ཡོད་ལ་གཟུགས་མེད་པ ༑ དཔེར་ན་ཆུ་ཟླ་དང་འདྲ་སྟེ། དོན་སྙིང་རྣམ་པ་ལྔ་ལ་དབང༌། སྣོད་རྣམ་པ་དྲུག་ལ་གཏོགས་ཟེར། ཟས་ཟོས་པ་བཅུད་དུ་འགྱུར། སྐོམ་འཐུངས་པ་ཁྲག་ཏུ་འགྱུར ༑ ངོ་བོ་དབུགས་ཕྱི་ནང་དུ་རྒྱུ་བ་ལ་བཞག་གོ ཁ་ཅིག་ན་རེ་ཁྲག་ཡིན་ཟེར། ཁ་གཅིག་ན་རེ་སྲོག་རྩ་ཡིན་ཟེར། ཁ་གཅིག་ན་རེ་ཤ་ཤ་རྨེན་བུ་ཡིན་ཡང་ཟེར། དེའི་གསང་ཚིགས་པ་བཅུ་གསུམ་པ་ཡིན་ཏེ། ལུས་སྤྱི་ཁྱབ་པའི་གསང་ཡིན་ནོ། ། རྒྱུ་མ་ལ་སོང་ནས་ཆད་ན་མི་འཚོ། །བཤང་གཅི་དང་དབུགས་རང་གི་གནས་ནས་འོང་ན་ཐེ་ཚོམ་མེད་པར་འཆི། རྒྱུ་མ་ལུག་ན་དང་པོ་ཆུས་བཀྲུ། དེ་ནས་བའི་འོ་མས་བཀྲུས་ལ། མར་གསར་གྱིས་བསྐུས་ལ། དྲོད་ཕབ་ལ་ཁ་རུ་སྒྲོ་བཅུག་ལ་སྐྱུག་ཏུ་བཅུག དེས་མ་སོང་ན། རྐང་པའི་འོག་ཏུ་གཏན་པ་བཅུག་ལ། སྟེང་དུ་ཐོ་བ་འཕྱར་ལ་རྐང་པ་བཅག་དོགས་བྱས་ལ། དེས་བསྡིགས་ཏེ། དེས་ཚུད་ངེས་སོ།། རང་རང་གི་གནས་སུ་མ་སོང་ན་འཁྲུགས་ནས་འཆི། ནང་དུ་སོང་ནས་ནང་གི་པགས་པ་རྟ་དཀར་པོའི་རྒྱུས་པ་བངས་པར་སྦངས་ལ། མི་སྒྲིལ་བར་བཙེམས། བར་དུ་བཅད་འབྱོར་དང༌། སྨན་བཟང་པོ་དང༌། དོམ་མཁྲིས་ལ་སོགས་པ་གདབ ༑ ཕྱིའི་པགས་པ་དར་སྐུད་དམ་པོར་མི་བཙེམས། ལྷོད་དེ་བྱས་ལ། རྨ་ཁ་དར་གྱིས་བཅད། ཚིལ་བུ་དྲོན་མོས་རྒྱུ་ཞབས་ཁེབས་པར་བྱ། དེ་ནས་རས་བལ་མར་ལ་བཙོས་པ་གླན། རྒྱུ་ཞབས་ཁེབས་པའི་ཕྱིང་པ་སྲབ་ལ་མཁྲེགས་པ་གཏང་ ༑ རོ་སྨད་ཤམ་བུས་བཅིངས། གན་རྐྱལ་དུ་བསྙལ་ལ་ཡན་ལག་སོ་སོར་བརྐྱང་ལ། ཞག་བཅུ་གཅིག་དགྱེ་དགུ་མི་བྱ། བླ་འོག་མི་བསྒྱུར། དེ་ནས་ཡན་ལག་ཆ་ཡིས་བསྐུམ། བཅོ་ལྔ་ནས་ལུས་ཆ་ལ་དབབ།

ཉེར་གཅིག་ནས་བསླངས་ལ་ཟས་སྐོམ་རན་པར་བཟའོ། །བྱང་ཁོག་སྨད་དུ་རྣག་ཁྲག་ཤོར་བ་མ་ཚོར་ན། ཟས་སྐོམ་བཏང་བས། ཁོང་སྦོ་བའམ། ཆུ་འགགས་པའམ། འཁྲུ་བའམ། ཟུག་གཟེར་ཆེ་ན་ཁྲག་ངན་ནང་ན་ཡོད་པའི་རྟགས་ཡིན། དེ་ལ་ལོང་རྩ་གཉིས་གཏར། ནི་རུ་ཧ་གཏང་ངོ༌། །ཕྱིའི་རྨ་བཅོས་ནི། རས་བལ་མར་དུ་བཙོས་པ་དང༌། རྨ་ཁ་སྦང་མས་ནོན་པར་གཏང༌། ཕྱིའི་རྨ་དཀྲིས་རས་མ་སྡིག་པ་འདྲ་བ་གཅིག་བྱས་ལ། རྭ་གཉིས་ཀྱིས་རྐེད་པ་བསྐོར། མཇུག་མ་རིང་དུ་བྱས་ལ་མར་བསྐོར་རོ། །རྣག་ཞུགས་པ་ལ་སླ་ངར་ཆུ་དང་བག་ཕྱེ་སྦྱར་ལ་ལུག་ཞོ་ཙམ་མེ་ལ་བསྲོས་ལ་རྨ་ལ་བསྐུ ༑ དེའི་ཐོག་ཏུ་རི་བོང་གི་སྤུས་མནན། དེའི་སྟེང་དུ་བག་ཕྱེས་མནན། རྨའི་ཐད་ཀར་ཧར་མིག་བྱའོ། །བྱེར་བ་ཀུན་གྱི་རྨ་བཅོས་པ་ཡིན་ནོ། །བཤུལ་ཤའི་རྨ་ལ་བྲག་ཞུན་དང༌། བུ་རམ་དང༌། བག་ཕྱེ། ཞོ་ལ་སོགས་པའི་སྐམ་ཆས་བྱའོ། ། སྦང་མ་བཏབ་ན་བཤུལ་ཤ་འདྲུལ་ལོ། །ལྟག་ཤའི་རྨ་ལ་གར་པོ་དང་མཁན་པ་ཚགས་བྱས་ལ་བཙགས་ལ་སྤོས་དང་མར་ནག་བསྲེས་ལ། སླ་ངར་བསྲོས་ལ་ལྟག་ཤ་འཁྲོས་པ་ལ་གཏང་ཏེ། ཨ་སྤངས་པའི་ནན་བྱའོ། །སྤྱིར་མཆིན་དྲི་ཡན་ཆོད་སྟོད་ཀྱི་རྨ་ལ་སྐམ་ཆས་དང་བསིལ་གྱིས་བཅོས་ཏེ། ཆུ་རྩའི་ཕྱེ་མ་ཞོ་དང་སྦྱར་ལ་བྱུག་གོ །སྨད་ཀྱི་རྨ་ཐམས་ཅད་གར་པོ་ལ་སྤོད་བཏབ་པ་དང༌། རེ་བལ་མར་དུ་བཙོས་པ་གཏང་ངོ༌། །མདོར་ན་སྟོད་ཀྱི་རྨ་ལ་བསིལ་ཆས་བྱ། སྨད་ཀྱི་རྨ་རྣམས་དྲོད་བཅོས་བྱའོ། །སྤྱིར་བྱང་ཁོག་སྟོད་དུ་མཚོན་ཕོག་ནས་ཕྱི་རུ་ཁྲག་གཏན་མ་བྱུང་ན་ཕལ་ཆེར་འཆི་སྟེ། གཏར་ཡང་ཁྲག་མི་འབྱུང་ངོ༌། །སྟོད་ཀྱི་ཟས་བཅོས་ནི། སྤྱིར་ཡང་བསིལ་དང་སྐོམ་རྩྀ་བཏང་སྟེ། རའི་མར་གསར་དང༌། དྲུས་ཐུག་དང༌། དར་བ་གསར་པ་དང༌། བ་ཞོ་གཏང་ངོ༌། །སྨད་ལ་ཞོ་དཀྲུགས་དང་ཟན་དྲོན་གཏང༌། གྲང་བ་ཆེ་ན་ཚོ་ཁུ་གཏང༌། ཕོ་བ་དང༌། རྒྱུ་མ་ལ་ཆང་གསར་འཇམ་གཏང༌། སྤྱིར་སྨད་ལ་ཟས་དྲོད་ཅན་དང་འཇམ་པ་གཏང་ངོ༌། །རླུང་གིས་རྣག་གཞུག་མ་ཆོད་ན། ཨ་རུ་རའི་འབྲི་རྐང་གཏང༌།

གྲང་བས་མ་ཆོད་ན་དྲོད་སྦྱོར་དང༌། སྣག་གསོད་གཏང༌། ཚད་པས་མ་ཆོད་ན། བསེ་རུ་དང༌། གྭ་དོར་གཏང་ ༑ རྩའི་རྣག་ལ་ཐལ་སྨན་གཏང༌། ཐིགས་སྡོད་ལ་མུ་ཟིའི་སྦྱོར་བ་མིན་པས་མི་སྐེམས་སོ། །རྣག་དཀར་ལ་འཇམ་ན་གསོ་བ་སླ། ཆུ་དྭངས་ན་གསོ་རུ་འདོད། མཚལ་མདོག་འདྲ་ན་བླ་རྩ་ཆད་པས་སྤོང་ངོ༌། །དེ་ཡང་ཞག་ལྔ་ཚུན་ཆད་ཁྲག་གི་དུས ༑ བཅུ་གཅིག་ཚུན་ཆད་ཆུ་སེར་གྱི་དུས། དེ་ལས་འདས་ན་རྣག་ཏུ་འགྱུར་རོ།། དང་པོ་ཆུ་སེར་གྱི་དུས་སུ། ཆུ་སེར་ནག་པོ་རོལ་དུ་གསོད་པ་ཞེས་བྱ་སྟེ། བསེ་རུ་དང་ ༑ ཤ་བའི་གྭ་དོར་བཞུར་བ་དང༌། ག་པུར་དང༌། ཅུ་གང༌། བ་ལེ་ཀ ཏིག་ཏ། བ་ཤ་ཀ རྒུན་འབྲུམ། སུག་སྨེལ། མཚལ། དོམ་མཁྲིས། ཙནྡན་དཀར་པོ། ཀ་རར་སྦྱར་ཏེ། ཆུ་གྲང་གིས་ཕུལ་ལ་ཁྱེ་སུས་ལ་བཏང་ན། ཆུ་སེར་རོལ་དུ་གསོད་པའི་མཆོག་ཡིན་ནོ། །སྨན་དང་ཟས་མི་འཛོལ་བར་གཏང་ངོ༌། །ནད་པ་སྲོག་གི་མདངས་ཉམས་པ་དང༌། ལུས་ཟུངས་ཤོར་བ་དང༌། ཚད་པ་འབར་བ་ནི་འཆི་བའི་རྟགས་སོ། །དབང་པོ་འཁྲུལ་བ་དང༌། ཡན་ལག་འདར་བ་དང༌། མིག་འབྲས་གྱེན་ལ་བཟློག་པ་ནི་འཆི་བའི་རྟགས་ཡིན་ནོ། །མདོར་ན་དོན་སྙིང་ལྔ་དང༌། སྣོད་གཉེན་པོ་དྲུག་ལ་བཅོས་པའི་ཐབས་མེད་དོ། །དེ་རྣམས་བཞེར་བ་དང༌། བརྡུངས་པ་དང། ཉེན་པ་རྣམས་བཅོས་སུ་འདོད་དོ། །རྣག་ངོས་མ་ཟིན་ན། གང་དགོས་པའི་སར། ཆུས་ཁ་ཕྲུ་བཏབ་ལ་ཉི་མ་ལ་བསྲོ། རྣག་དང་ཆུ་སེར་གང་ན་ཡོད་པ་བ་སྤུ་ཉལ་ལོ། །དང་པོ་ཁོང་གི་ཚད་པ་གདར་ཤ་བཅད་པའི་སྨན་ནི། ག་པུར། ཅུ་གང་ ༑ བ་ཤ་ཀ བསེ་རུ། དོམ་མཁྲིས་རྣམས་མེད་ཐབས་མེད་པའི་སྨན་ལྔ་ཡིན་ཏེ ༑ ཀ་ར་དང་སྦྱར་ནས་བཏང་བས་ཚད་པ་གདར་ཤ་ཆོད་དོ། །གློ་སྐམ་རྟག་ཏུ་འོང་བ་ལ། སྐྱེས་པའི་ལག་པ་གཡས་ཀྱི་མཐེབ་གཉིས། བུད་མེད་ཀྱི་གཡོན་བསྲེགས་ན་ཕན་ནོ། །གླཽ་བ་ལ་རྣག་འོང་བ་ལ། དབྱི་མོང༌། རྒྱ་ཚྭ། པོ་སོན་འཆའ ༑ ཚ་བ་གསུམ་ཀ་ར་སྦྱར་ཏེ་བཏང་ན་རྣག་སྐྱུགས་ཏེ། འཕྲལ་དུ་ཕན་ནོ། ། ཐུར་མའི་དབྱིབས་ནི། གློ་སྙིང་གི་ཐུར་མ་ནས་འདྲ་བ།

མཆིན་པ་དང༌། མཆེར་པའི་ཐུར་མ་ཁ་ལེབ་སྦལ་མགོ་འདྲ་བ། བཤུལ་བའི་ཐུར་མ་ཆུ་གྲི་ལྟ་བུར་སྲབ་པར་བྱ། ཚིགས་ཐུར་ཁབ་འདྲ་བར་བྱ། དམུ་ཆུའི་ཐུར་མ་སྨྱུ་གུ་ཁ་ཕྲ་ལ་གསང་བའོ ༑ ༑ མགོ་བོའི་ཐུར་མ་སོག་ཁའོ། །མིག་ཐུར་སོར་ལྔ་བྲ་བོ་འདྲ་བའོ། །དེ་ནས་བྱང་ཁོག་གི་གསང་ལེགས་པོར་ཕྱེ་ལ། རྨ་ཁ་སྐྱེད་པའི་སྐྱེད་ཐེམས་ཤུ་དག་དང་ཡུངས་མ་གཞུག སྡོམ་ཐེམས་དར་མན་གྱིས་བྱ། འཕྲུལ་ཐེམས་ཉ་རེ་དང༌། སྒྲཽ་རྩ་དང༌། གྲོ་ག་གསུམ་ལས་བྱ་སྟེ། མཆོག་གྲོ་ག་ཡིན་ནོ། །རྣག་ཤ་གཅོད་པའི་སྨན་གཏང༌། འཚོ་བའི་དུས་འཆར་ལུགས་གཅིག་བྱུང་ནས། སྔོ་ལོ་འབུས་པ་དང་ ༑ རྩ་སྐམ་ཐག་ཆད་ནས། འཁྱག་པ་ཆམ་ཆམ་འཆད་དུས་གཅིག་ཡིན་ནོ། ། བྱང་ཁོག་ནས། དཔྱད་ཀྱིས་ཁྲག་རྡོལ་ན། མཁྲིས་པ་སྣ་ཚོགས་ཁོང་དུ་གཏང་ངོ༌།། བསྡུ་བའི་རྣག་གི་ཁ་དོག་རྒྱ་སྐྱེགས་ཀྱི་ཁུ་བ་འདྲ་ན། ཟླ་བ་གསུམ་ན་འཆིའོ། ། དོན་སྙིང་གི་འོ་མ་ལུས་ཕྱེད་ཀྱི་རྟེན། སྲོག་ཕྱེད་ཀྱི་གནད་མཆིན་པ་ལ་ཐུར་མ་ཐད་དུ་སྤངས་ཏེ། གལ་ཏེ་མཚོན་ཕོག་ན་ཡང༌། རྐང་ལག་སྡུད་མི་ཤེས། ཁ་སྣ་ནས་ཁྲག་འོང་སྟེ། ཟན་གཅིག་བཟའ་རན་ན་འཆིའོ། །མཆིན་པའི་ཡོལ་བ་མཆིན་དྲི་ལ་ཕོག་ན་ཆུ་མ་བུ་འདྲེ། སྲིད་པའི་སུམ་འཁྲུགས་ཞེས་བྱ་སྟེ། སྟོད་ཁྲག་སྨད་དུ་ལྷུང་ནས་འཆིའོ།། 

།།མཁལ་མ་ནི་སྲོག་པ་རྩའི་དཔྱང་རྡོ། དོན་སྙིང་གི་ཐེན་ཐག་ཡིན་ཏེ། ཐུར་མ་ཐམས་ཅད་དུ་སྤང༌། མཚོན་ཕོག་ན་ཡང་བོང་བྲེང་གིས་བཏང་ནས་ལུས་ཀྱོག་པོར་སོང་ནས་འཆིའོ། །སྤྱིར་ནད་ལྡོག་པའི་དུས་ནི། མགོ་བོའི་ཞག་བཅུ་གསུམ་ཡིན ༑ སྐེའི་ཞག་དགུ་ཡིན། བྱང་ཁོག་སྨད་ཀྱི་ཞག་བཅོ་བརྒྱད། ཚིགས་གཞིའི་ལྡོག་དུས་ཞག་གྲངས་གཅིག་ཡིན། ཚིགས་ཁོལ་བུའི་ཞག་ལྔ་ཡིན། གདམས་ངག་འདི་ནི་ཆུའི་ནང་ནས་ལན་ཚྭ་དང་འདྲའོ། །གསོ་དཔྱད་བདུད་རྩིའི་ཐིགས་པ་ལས་བྱང་ཁོག་ཆོས་ཀྱི་འཁོར་ལོ་ཞེས་བྱ་བའི་ལེའུ་རྫོགས་སཽ། །འཕགས་པ་ཀླུ་སྒྲུབ་ནས་བརྒྱུད་པའི་གདམས་པ་འདི་ལས་འཕྲོས་པས་བྱང་ཁོག་ལ་མིང་བཏགས་པ་བསམ་གྱིས་མི་ཁྱབ་པ་ཞིག་ཡོད་ཀྱང༌། འདིར་འདུས་པ་ཡིན་གསུང་ངོ་ ༑༑ ༑༑ ༈ ཨོཾ་སྭསྟི་སིངྔྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །ཚད་པ་བཅོས་པའི་གདམས་ངག་སྡུག་བསྔལ་ཞི་བྱེད་ཅེས་བྱ་བ་འདི་ལ་ལྔ་སྟེ། མ་སྨྀན་པའི་ཚ་བ་ཆུ་ལྟར་རྙོག་པ་དང༌། རྒྱས་པའི་ཚ་བ་མེ་ལྟར་འབར་བ་དང༌། སྟོངས་པའི་ཚ་བ་མདའ་ལྟར་གཟེར་བ་དང༌། གབ་པའི་ཚ་བ་མུན་ལྟར་གཏིབས་པ་དང༌། རྙིང་པའི་ཚ་བ་རྩི་ལྟར་ཞེན་པའོ། །དང་པོ་ཆུ་ལྟར་རྙོག་པ་ནི། མ་སྨིན་པའི་ཚད་པ་སྟེ། གྲང་ཤུམ་བྱེད། ཚིགས་གཞི་ན། ཟ་ཟི་མང༌། མེ་དང་ཉི་མ་འདོད། སེམས་ལས་ཆེ་བའོ། །དེ་ནི་རླུང་དང་བད་ཀན་གྱི་དུས་སུ་སྨིན་དུ་མ་སྟེར་བའོ། །ནད་དྲག་པོ་དང་མཁྲིས་པ་ཤས་ཆེ་བ་དང༌། ནམ་ཟླ་སྟོན་གྱི་དུས་དང་ ༑ ཁ་ཟས་དྲོད་ཅན་ཟོས་པ་དང༌། སྤྱོད་ལམ་དྲག་ཤུལ་བྱས་ན་སྨིན་པ་སླའོ། ། མ་སྨིན་པ་སྨིན་པར་བྱ་བ་ནི། འབྲས་བུ་གསུམ་གྱི་ཐང་དང༌། སྐྱུ་རུ་རའི་ཆིག་ཐང་དང་ ༑ མ་ནུ་བཞི་ཐང་གིས་སྨིན་པར་བྱའོ། །སྨིན་པའི་རྟགས་ནི། སྔར་གྱི་རྟགས་རྣམས་ཆད་ནས་གཟེར་དུ་འདྲིལ་ནས་འོང་སྟེ། སྙིང་ལ་ཟས་བསིལ་བ་འདོད་པ་དང་ ༑ རྩ་འཕར་དམའ་ལ་གྲིམས་པ་དང༌། ཆུ་མདོག་དམར་པོར་འོང་བའོ། །དེ་ལྟར་སྨིན་པ་དེ་ལ་སླེ་ཏྲེས་ཀྱི་ཐང་གིས་ནད་དྭངས་སྙིགས་དབྱེ།

བསིལ་གྱི་ཐང་བཏང་ཞིང་རྩ་རྣམས་གཏར་རོ། །སྨིན་པའི་དུས་སུ་ཞག་གྲངས་ལ་ངེས་པ་མེད། དཔེར་ན་ནད་སྨིན་པ་ནི། ཆུ་རྙོག་པ་དྭངས་པ་དང་འདྲའོ། །ནད་མ་སྨིན་པར་གཏར་ན། ཟུག་གཟེར་སླར་ལ་སྐྱེའོ། །ལ་ལ་ཤེས་པ་བྱིངས་ནས་འགྲོ། ལུས་ཀྱི་ཟུངས་འཛད། ཚ་བ་རྙོག་པ་ཡིན་པས་ཆུ་སེར་སྐྱེ། སྲོག་འདོར་ཏེ། ནད་ཁྲག་དང་ཟུངས་ཁྲག་ཆུ་མ་འདྲེས་པ་ལྟར་གྱུར་ནས། སྨན་པས་ཚ་གྲང་གང་ཡང་ངོ་མི་ཤེས་ཏེ ༑ དེ་ལ་འཇམ་ཐང་གཏང༌། ཁ་ཟས་དྲོད་ཅན་གྱི་བཅུད་ལ་བསྡུས་ལ་དེ་ནས་གཏང་ ༑ བསིལ་སྨན་གཏང༌། ཁ་ཟས་བ་ལང་གི་ཤ་གཏང༌། བྱུག་པ་བག་རེ་ཡང་བྱའོ ༑ ༑ རྒྱས་པའི་ཚ་བ་མེ་ལྟར་འབར་བ་ནི། ལུས་ཀྱི་དཔྱད་ལ་དྲག་ཤུལ་དང༌། རྒྱུ་འཁྲུགས་པ་དང༌། རྩ་འཁྲུགས་པ་དང༌། དྲག་ཤུལ་བྱས་པས་རླུང་སྐྱེས་ནས། རླུང་གི་ཁྲག་ཆུར་གྱུར་པ་དང༌། ཆང་འཐུངས་ནས་མེ་དང་ཉི་ཚན་ལ་གཉིད་ལོག་པ་དང༌། མདོར་ན་དྲག་ཤུལ་གྱི་ལས་མི་འཚམ་པ་བྱས་པས་འཇུག་པ་ཡིན། དེ་ལ་ཁྲག་དང་མཁྲིས་པ་གཉིས་ཚ་བ་ཡིན་པར་དོན་གཅིག་སྟེ། རྒྱས་ན་ཡང་རྒྱས་པར་མཐུན། སྟོངས་ན་ཡང་སྟོངས་པར་མཐུན་ནོ། །འདི་ཡི་རྟགས་ནི་སྤྱི་དང་མཐུན་པ་ལས། ཁྱད་པར་དུ་རྩ་དྲག་ལ་མཁྲང་བ་དང༌། གཟེར་མི་འཕོ་བར་ཐོང་ངེ་ཡོད་པ་དང༌། ཆུ་དམར་བ་དང༌། ཁྲག་ལ་རྣག་དང༌། མཁྲིས་པ་ལ་ཆགས་པ་དང་ ༑ དབུགས་རྒོད་ལ་ལུས་ཀྱི་དྲོད་ཆེ་བའོ། །དེ་ལ་དང་པོ་བསིལ་ཐང་བཟང་པོས་ཁྲག་རྣམས་རྩ་རུ་བསྡུས་ལ། རོ་སྟོད་ན་ན་སྟོད་ཀྱི་རྩ་རྣམས་གཏར། མགོ་བོ་ན་ན་དཔྲལ་བའི་གསེར་མདུང་གཏར། སྙིང་ལ་སྙིང་གི་ཨ་སོ་གཏར། གློའི་ནད་ལ་རྩེའུ་ཆུང་དང་སྒང་རྩ་གཏར། ཕོ་བ་དང་མཆིན་པ་ན་ན་སྣོད་ཁ་དང་རུ་ཐུང་གཏར ༑ མཁལ་མ་ན་ན། ལོང་རྩ་དང་བྱིན་གཞུག་གཏར། ལོང་ལ་ཡང་ལོང་རྩ་གཏར ༑ བསིལ་སྨན་ཅི་རིགས་པ་གཏང་ངོ༌། །དེ་ཡང་རྩའི་རྒྱལ་པོ་རྩེའུ་ཆུང་དང༌། སྨན་གྱི་རྒྱལ་པོ་ག་པུར་ལ་བརྟེན་ནས། རྒྱས་པའི་ཚ་བ་ཐོག་བབས་སུ་བསད། རྩའི་བློན་པོ་གློ་རྩ་གལ་མདོ་དང༌། སྨན་གྱི་བློན་པོ་ཅུ་གང་གུར་གུམ་ལ་བརྟེན་ནས་ཚ་བ་རྐྱང་ཁྲིད་དུ་བསད།

རྩའི་ཕྱག་ཚང་བ་མཁྲིས་རྩ་དང༌། སྨན་གྱི་ཕྱག་ཚང་བ་ཏིག་ཏ་ལ་བརྟེན་ནས་ཚ་བ་ཟག་བཅད། གོ་རིམ་དེ་ལྟར་མ་བཅོས་ན། ལུད་པ་སེར་པོར་འགྲོའོ། །སྤྱོད་ལམ་གསེང༌། ཉིན་པར་དང་སྲོད་ལ་གཉིད་བསྲུང་ ༑ ཤེས་པ་གསེང༌། ཟས་དྲོད་བག་བསྲུང༌། ཆབ་ཚ་དང༌། དར་བ་ཆུས་བསླད་པ་དང༌། རའི་འོ་མ་སྐོལ་གྲང་དང༌། ཁུར་མའི་ཚོད་མ་གཏང་ངོ༌། །ན་ཚོད་རྒན་པ་དང༌། རླུང་ཤས་ཆེ་བ་རྣམས་ལ། སྐམ་ཤ་དང་བསིལ་ཤ་གཏང་ངོ༌། །སྙིང་ལ་ཚད་པ་ཁམ་ཆེན་བྱུང་ན། བསིལ་སྨན་འཚོགས་ཚད་དང༌། བཤལ་གྱིས་བཅོས ༑ ཆུ་བཞི་ཡང་བསྟེན་ནོ། །ཡེན་ལ་གཏད་པ་ཟས་ཀྱི་ཆུ་དང༌། རྩ་འདྲེན་པ་ཁྲག་གི་ཆུ་དང༌། བསིལ་སར་སྡོད་པ་སྤྱོད་ལམ་གྱི་ཆུ་དང༌། བསིལ་དགུ་བསྟེན་པ་སྨན་གྱི་ཆུ་རྣམས་བསྟེན་པས་ཚད་པ་བྱང་བའི་རྟགས་རྣམས་འབྱུང་སྟེ། དེ་ནས་ཁ་ཟས་རིམ་གྱིས་ཀློད་དོ། །ཚད་པ་བྱང་བའི་རྟགས་ཁ་ཟས་འཇུ་སྟོབས་ཆུང་བ་དང་ ༑ སྔར་གྱི་གོས་ཀྱིས་མི་དྲོས་པ་དང༌། གདོང་པ་སྐྱ་སེང་ངེ་འོངས་པ་དང༌། ཆུ་ཡང་སྔོ་དྭངས་འོངས་པ་དང༌། ཉི་མས་མི་སྡང་ཙམ་ན་ཚད་པ་ཟད་པ་ཡིན་པས་ཁ་ཟས་ཀློད། ཚད་པ་བྱང་བའི་རྟགས་ཁ་ཟས་ཟོས་པའི་རྗེས་ལ། ཟས་ཀྱིས་ཚད་པ་ལྡང་མི་ནུས་ཏེ། དཔེར་ན་ཐལ་ཚན་གྱི་དྲོད་དང་འདྲ། བསིལ་སྦྱོར་དྲགས་པས་ཉེས་པ་བསྐྱེད་པའང་ཡོད་དེ། དེ་བས་ན་ཞུས་འཁྱགས་བར་གྱི་སྨན་པ་ནི་རྒྱུན་ཤེས་བུ་དང་འདྲ་ཡང་གཟབས་གསུང་ངོ༌། །སྟོངས་པའི་ཚད་པ་མདའ་ལྟར་གཟེར་བ་བཅོས་པ་ནི། གཞི་རླུང་ཤས་ཆེ་བ་ལ་ལུས་ངག་ཡིད་ཀྱི་ལས་ཆེས་པ་དང་ ༑ སྐད་མཐོན་པོས་བོས་པ་དང༌། ཆོ་ངེ་དྲག་པོས་བཏབ་པ་དང༌། ཡིད་ཀྱིས་མྱ་ངན་དྲགས་པ་དང༌། སེམས་ལས་ཆེན་པོ་བྱས་པ་དང༌། མི་མཐུན་པའི་བསམ་མནོ་སྐྱེས་པ་ལས་འབྱུང༌། གཞན་ཡང་འཁྲུགས་ཆུང་ངུ་དང༌། རིམས་ཕྲ་མོ་ལ་གཏར་ག་དང༌། བསིལ་སྨན་དྲགས་པ་ལས་འབྱུང་ངོ༌། །ཡང་ན་གོང་གི་ཚད་པ་རྒྱས་པའི་ཚ་བ་བཅོས་རྡུགས་དྲགས་པའི་རྗེས་ལ་ཡང་འབྱུང་ངོ༌། །ཡང་གཞི་རླུང་དུ་ཡོད་པ་ལ་ག་པུར་དང་བསིལ་སྨན་དྲགས་ན་གཟེར་ནད་དྲག་པོ་འབྱུང་སྟེ།

དེའི་རྟགས་ལུས་ངག་ཡིད་གསུམ་བྱ་བ་སྤང་བ་དང༌། རྩ་སྟོང་རྒྱུག་ཏུ་འོང༌། ཁ་སྐམ ༑ དབུགས་རྒོད། གཡལ་དང་སྦྲིད་པ་མང༌། ལུས་ཀྱི་གཟེར་འཕོ། རྐང་ལག་བརྐྱང་བསྐུམ་མང༌། ཆུ་འཐུངས་ཀྱང་སྐོམ། མ་འཐུངས་ཀྱང་བསྲན་ཐུབ། ཆུ་མདོག་དམར་སེར་མེ་དང་འདྲ་བ། དྲག་ཅིང་རྩུབ་པའི་ནད་དེ་འདྲ་གཅིག་བྱུང་ན་གསོ་རུ་མི་བཏུབ་བོ། །དེ་ལ་ཡང་སྣ་ལ་གསུར་གྱིས་བདུག བསྐུ་མཉེ་བག་རེ་བྱ། དེས་ལྕེ་རློན་དུ་སོང་ན། དེ་ལ་ངེས་པ་བསྐྱེད་ལ་ཚོ་ཁུ་དང༌། བུ་རམ་ཆང་གཏང༌། བ་ཕྲན་གྱི་ཤ་གཏང༌། སྐོམ་དུ་དར་བ་གསར་འཇམ་གཏང༌། ཡང་ན་བུ་རམ་རྙིང་པ་དང་སྦྲང་རྩི་གཡུང་གཏང༌། ཏིག་ཏའི་སྨན་མར་བཏང་བས། རླུང་དང་ཁྲག་མཁྲིས་དུས་གཅིག་ལ་སེལ། ཨན་ཆེན་སྟོང་རུས་དང༌། སྤྱི་གཙུག་དང༌། ཚིགས་པ་དྲུག་པ། བདུན་པ་དང༌། མདུན་གྱི་སྙིང་དཀར་ནག་གི་མཚམས་རྣམས་སུ་མེ་བཙའ་གདབ། རུས་ཁུའི་ནང་དུ་སྒོག་སྐྱ་གདུས་ལ་གཏང༌། དེའི་རྗེས་ལ་རྔུལ་དབྱུང་ ༑ དེས་ཚད་པ་འཇིལ་བར་འགྱུར་རོ། །གཟེར་ཞིང་ན་ནས་ཅུང་ཟད་མཇུག་ལུས་པ་འདྲ་ན། སླེ་ཏྲཻས་དང་སྐྱུ་རུ་རའི་ཐང་བཏང་བས་ཞི་བར་འགྱུར་རོ། །དེས་ཀྱང་ཞི་བར་མ་ནུས་ན་གུར་གུམ་བདུན་པ་གཏང༌། ཡང་རླུང་ལེགས་པར་ཞི་བ་དང་ ༑ ཅུང་ཟད་གཏར་ལ་སེམས་ལས་བསྐྱུངས་ཏེ། ཡིད་དང་མཐུན་པའི་གྲོགས་བསྟེན ༑ མེ་དང་ཉི་མ་ལ་མི་འདུག་གོ །གཞན་ཡང་སྟོངས་པའི་ཚ་བ་ཞེས་བྱ་བ། རྐང་ལག་དང་རུས་པ་ན་བ་དང༌། གཉིད་མི་འོང་ལ། ཆོ་འཕྲུལ་མང་བ་དང༌། ལུས་དབལ་སྐྱ་ལ་སྐྲ་འཐས། འདར་ན་རིམས་ནད་སྟོངས་པའི་ཚ་བ་ཞེས་བྱ་བ་ཡིན་ནོ། །དེ་ལ་གཏར་དུ་མི་རུང༌། གྲིབ་མ་ལ་གཉིད་དུ་གཞུག ལུག་ཤ་དང༌། ཆང་གཏང༌། བསྐུ་མཉེ་བག་རེ་བྱའོ། །འདི་དྲོད་བཅོས་འབའ་ཞིག་གིས་ཐུབ་པར་ངེས་སོ། །གཞན་ཡང་ཁྲག་སྟོངས་པའི་ཚ་བ་ཞེས་བྱ་བ། ཉིན་མཚན་མེད་པར་གཉིད་ཆེ་བ་དང༌། གཉིད་བསླངས་ན་གྲོགས་ལ་རྒོལ་བའོ། །དེ་ལ་ཆང་གཏང་དུ་མི་རུང༌། ཤ་གསར་པ་གཏང༌། བསྐུ་མཉེ་བག་ཙམ་བྱ། ཉིན་མོ་གཉིད་དུ་མི་གཏང་ངོ༌།

།མེ་བཙའ་མི་བྱ། འཇམ་ཐང་གཏང་བས་ཐུབ་པར་འགྱུར་རོ། ། མཁྲིས་པ་སྟོངས་པའི་ཚ་བ་ཞེས་བྱ་བ། གཉིད་མི་འོང་བར་བླ་འཆོལ་སྨྲ་བ་དང༌། ལུས་དབལ་སྐྱ་ལ་མིག་དང་ལྕེ་སེར་བའོ། །དེ་ལ་ཤ་ཆང་བསྡམས་ལ་གཉིད་བསྲུང༌། བསྐུ་མཉེ་བྱ། བསིལ་ཐང་གཏང༌། བཤལ་བྱ། དེས་ཐུབ་པར་འགྱུར་རོ། །ཡང་བད་ཀན་སྟོངས་པའི་ཚ་བ་ཞེས་བྱ་བ། གཉིད་ལོག་ན་ཟ་ཟི་མང་ ༑ ཤིན་ཏུ་ཉོན་མོངས་ཤིང་མི་བདེ་ལ། རྔུལ་ཆུ་བཞིན་དུ་འོང་ངོ༌། །དེ་ལ་འབྲས་བུ་གསུམ་གྱི་ཐང་གཏང༌། བསྐུ་མཉེ་བྱ། དེས་ཐུབ་པར་འགྱུར་རོ། །ཡང་ཆུ་སེར་སྟོངས་པའི་ཚ་བ་ཞེས་བྱ་བ་ཉིན་མཚན་མེད་པར་གཉིད་མི་ཁུག་ལ་མིག་སྔར་ཟ་ཟི་མང་བ་དང༌། སྐབས་སུ་དབང་པོ་འཁྲུལ་བ་དང༌། དངངས་པ་དང༌། སྨྱོ་ཚུལ་སྟོན་པའོ། །དེ་ལ་ཤ་རྙིང་མར་རྙིང་ཁུ་བ་གཏང༌། གཉིད་འོང་ཚད་ལོག་ཏུ་གཞུག འབྲས་བུ་གསུམ་གྱི་སྨན་མར་གཏང༌། ཚིགས་པ་ལྔ་པ་དང༌། བདུན་པ་བསྲེག དེས་ཐུབ་པར་འགྱུར་རོ། །གློ་སྙིང་སྟོངས་པའི་ཚ་བ་ཞེས་བྱ་བ། སྐབས་སུ་ལུས་རེངས་པ་དང༌། སོ་འཐེམས་ནས་མི་བྱེད་པ་དང༌། སྐབས་སུ་བླ་འཆོལ་འོང་བ་དང༌། གཉིད་ཆུང་བའོ། །དེ་ལ་ཐང་རྣམས་གཏང་དུ་མི་རུང་སྟེ། རུས་པ་རྙིང་པའི་སྐོལ་ཐང་བཏང༌། བསྐུ་མཉེ་བྱ། གཉིད་མི་བསྲུང་བར་ལོག་ཏུ་གཞུག ཚིགས་པ་ལྔ་པ་དང༌། བདུན་པ་བསྲེག དེས་ཐུབ་པར་འགྱུར་རོ། །འོན་ཀྱང་དེ་རྣམས་ཀྱི་ནང་ནས་གསོ་དཀའ་བ་ནི། མིག་རི་ལ་ལྟ་བ་དང༌། ཁ་ཁུ་ཡིས་འདེབས་པ་དང༌། འདི་རྣམས་ཀྱང་སྟོངས་པའི་ཚ་བ་ཡིན་ཏེ་གསོ་དཀའོ། །ཡང་དར་ལ་བབས་པ་རྣམས་ལ་འཁྲུགས་སམ་རིམས་བྱུང་བའི་མཇུག་ལ། རྩ་དུས་ཉེ་བར་འཕར་ཞིང༌། ཤ་སེར་ལ་སྐོམ་དད་ཆེ་བ་དང༌། ལུས་ཀྱི་དྲོད་ཆེ་ལ་ཉམ་ཆུང་བ་དང་ ༑ དབུགས་ཐུང་ལ་སྐྲ་འདབ་འདར་བ་ནི། ནད་ཀྱི་ཚ་བ་ཡིན། སྨན་རྩུབ་མོས་ཉམ་སྨད་ནས་དཔྱད་ཀྱིས་མེ་བུས་པ་བྱ་བ་ཡིན་ཏེ། ནད་ཀྱི་མཚན་ཉིད་མ་ཤེས་པས་འཁྲུལ་ནས་ཚད་པ་ཞུ་འཁྱགས་ཀྱི་བར་དུ་གསད་པ་མང་བ་ཡིན་པས་དེ་ལ་བསྐུ་མཉེ་བྱས་པ་གཟེར་འཇོམས།

ཚིགས་པ་དྲུག་པ་བདུན་པ་ལ་མེ་བཙའ་བྱ ༑ རྔུལ་ཅུང་ཟད་འདོན། དེ་ནས་གཉིད་ཕེབས་ནས་འོང་ངོ༌། །སྤྱིར་ཚ་བ་འཆོས་པ་ལ། དཀའ་དུས་གསུམ་ཡོད་དེ། ཞུ་འཁྱགས་ཀྱི་བར་དུ་ནོར་ནས་གསད་པ་མང་བས་འདིར་གཟབས། རླུང་དང་བད་ཀན་གཉིད་གཞི་ཆེ་ན། ཞུ་འཁྱགས་ཀྱི་མཚམས་གསལ་བ་ཡིན་ཏེ། ཟས་འཇུ་སྟོབས་ཆུང༌། སྔར་གྱི་གོས་ཀྱིས་མི་དྲོས། རྩ་དལ་དུ་འགྲོ། དབུགས་སྣ་རིང་དུ་འགྲོ ཁྲག་གི་གཟེར་འབྲི། སྐོམ་དད་ཆུང་དུ་འགྲོ་དེ་ལས་ཐལ་ན་མིག་ཕུག་སྐྲངས་པས་དེ་ལ་ཤ་ཆང་དང༌། དྲོད་བཏང་བས་བཟློག་པར་འགྱུར་རོ། །དེ་ལས་ཐལ་བ་དང༌། གཏར་ག་མང་ནས་དམུ་ཆུར་སོང་བ་ཡང་ཡོད་དེ་འདི་བག་འཁྲུལ་པ་ཆུང༌། རླུང་ཤས་ཆེ་ན། འདི་ལ་འཁྲུལ་པ་མང་བས་སྐབས་སུ་ཚོ་ཁུ་ཚ་མེད་གཏང་ངོ༌། །ཟས་སྔ་རུ་ཀློད་ལ་སྨན་གཞུག་བསྲིང༌། ཡང་སྟོངས་པའི་ཚ་བ་སྙིང་ལ་ཤོར་ན། བྱ་བ་གློ་སྙིང་གི་ཚ་བ་སྟོངས་པ་དང་འདྲ་བ་ལས། གཙོ་བོར་རིམས་འཁྲུགས་པ་ལས་འབྱུང་སྟེ། ལུས་མདངས་ཆུང་ལ། སྣ་ལྕེ་སྐམས་ལ། རྔམ་པ་ཆེ། ཚིག་འཆོལ་འཁྲུལ་འོང༌། སྐབས་སུ་ཤེས་པ་དྭངས། མཁུར་བ་སྨུག་ལ་ཟས་མི་ཚུད་ན། དེ་ལ་ཇི་ལྟར་ཚ་ཡང་གཏར་ཏུ་མི་རུང་སྟེ། ཚིགས་པའི་རུས་པ་ཁྲལ་ཁྲོལ་དུ་བརྡུངས་ཤིང་བཙོས་ལ ༑ ཚང་ར་ལ་དུགས་བྱའོ། །དེའི་ཁུ་བ་ངད་ཡལ་བ་ལ་སྦྲང་རྩི་ཅུང་ཞིག་བཏབ་ལ་བླུད། དེ་ནས་བྱིབས་ལ་རྔུལ་དབྱུང༌། རྒོད་ཤའི་ཚོད་མ་གཏང༌། སྦང་མ་ཆང་འགག་གི་ཉེའུ་ལ་བུ་རམ་བཏབ་ལ་གཏང༌། དེས་ཁ་ལྕེ་རློན་ལ་དབང་པོ་གསལ་བར་གྱུར་ན། ཚིགས་པ་ལྔ་པ་བདུན་པ་བསྲེག ཆང་གཏང༌། ལུག་ཤ་གཏང་དུ་མི་བཏུབ་བོ། །དེས་ཐུབ་པར་འགྱུར་རོ། །གབ་པའི་ཚ་བ་མུན་ལྟར་གཏིབས་པ་བཅོས་པའི་ཐབས་ནི། འདིའི་ནད་ཀྱི་རྒྱུ་ནི། མཆིན་པ་ལས་གྱུར་པ་ཡིན་ཏེ། ཚ་བ་གྲང་རླུང་གིས་སྦས་པའོ། །འདིའི་མན་ངག་མེད་པའི་སྨན་པ་རྣམས་ཀྱིས་ངོས་མི་ཟིན་ཏེ། སྙིང་ལ་གབ་ན་ཉི་མ་ལ་མི་ཚུགས་པར་གྲིབ་མ་ལ་སྙེགས་པ་དང༌། སྲོད་ལ་གཉིད་མི་ཁུག་པ་དང༌། སེན་མོ་དཀར།

སྙིང་གར་ཤ་ཁྲ་བོ་འོང༌། བྱད་ལ་སྲིན་ཐོར་དམར་པོ་རྒྱུན་མི་འཆད་པར་ཡོང༌། ཆང་རྙིང་འཐུངས་ན་ནད་དེ་ལྡང་ངོ་ ༑ ༑ དེས་ཀྱང་ཡིད་མ་ཆེས་ན། སྙིང་རྩ་ལ་ཁྲག་གཅིག་ཕྱུང་ལ་བལྟས་པས་ཁྲག་ངན་ན་ཡིན་ནོ། །མཁལ་མ་ལ་གབ་ན། མཁལ་མའི་ཟག་ཆུ་རྟག་ཏུ་ཡོང་ངོ༌། །ཆུ་བཞག་ན་དམར་ནག་ཏུ་འགྲོ འགྲོ་འདུག་བྱས་ན་ཆུ་སྡོམ་ཞིང་ན། ལས་དང་འགྲོ་འདུག་བྱས་ན་རྐང་པ་ལྕི་རུ་འགྲོ་མཁལ་རྩ་གང་ན་ཡོད་པའི་ས་ཐམས་ཅད་ན། ཆང་བཟང་པོ་འཐུངས་པས་རྐང་པ་ལྕི་རུ་འགྲོ་དེས་ཀྱང་ཡིད་མ་ཆེས་ན། ལོང་རྩ་ཅུང་ཞིག་གཏར་ལ་གཏང༌། རྣག་ཏུ་བྱུང་ན་ངེས་པར་ཡིན་ནོ། །ཕོ་མཆིན་ལ་གབ་ན ༑ ལུས་གྲང་ན་ན། དྲོས་ན་ཡང་ཕུར་པ་བཙུགས་པ་བཞིན་འདྲིལ་ནས་ཡོང༌། ཁ་ཟས་དང་སྐོམ་ཡང་འཇམ་ཙམ་བྱས་ན་ཕན། གྲང་དྲགས་པ་དང༌། ཚ་དྲགས་པ་དང་གཉིས་ཀ་གནོད་པར་འགྱུར་རོ། །དེས་ཀྱང་ཡིད་མ་ཆེས་ན། རུ་ཐུང་གཏར་ལ་བལྟ། ཁྲག་ལ་རྣག་ཆགས་པ་ན་ངེས་པ་ཡིན་ནོ། །ལུས་ལ་གབ་པའི་ཚད་པ་ནི། ལུས་པོ་ལྕི་ལ་ཤེད་ཆུང༌། རྔུལ་ཁ་སྙི། ཟས་ཀྱི་རོ་མི་ཚོར། དེས་ཀྱང་ཡིད་མ་ཆེས་ན ༑ རྩེའུ་ཆུང་དང༌། རུ་ཐུང་གཏར་ནས་བལྟས་པས། རྣག་བྱ་ཝང་རྒྱབ་འདྲ་བ་ཅིག་ཆགས་ན་ཡིན་ངེས་སོ། །འདི་ཐམས་ཅད་ཀྱི་རྩ་མཐུན་པར་རུས་པའི་སྟེང་ན། རྟ་རྔ་ཙམ་ཅིག་མཁྲང་ལ། གྲིམས་ཤིང་བྱིངས་ལ་རྒྱུག་ན་ཡིན་ནོ། །འདིའི་བཅོས་ཐབས་ནི། གང་དུ་བབ་ཀྱང་ཚབས་ཆཻ་ན་རྩ་ཡས་བབས་སུ་གཏར། དེ་ནས་གང་དུ་བབ་པའི་སར་གཏར། གང་དུ་བབ་ཀྱང་རུ་ཐུང་མི་གཏར་དུ་མི་རུང་ངོ༌། །སྨན་སྦྱར་ཐབས་ནི། སྙིང་ལ་བབས་ན། ག་པུར་ཙནྡན་ཤིས། ཕོ་བ་དང་མཆིན་པ་མཁལ་མ་ལ་གུར་གུམ་དྲག་ཞུན་གཏང་ངོ༌། །སྤྱིར་གང་གབ་པའི་ཚ་བ་ལ་འཇམ་བཤལ་ཤིས་པ་ཡིན། ཚད་པ་ཆོག་ནས་སོ་སོའི་གསང་དུ་མེ་བཙའ་གདབ་བོ། ། འདིར་རྒྱས་པའི་ཚ་བ་དང་མི་འདྲ་སྟེ། ཚད་པ་ཟད་ཟད་གཏར་མི་རུང་ངོ༌། ཁ་ཟས་སྔ་རུ་ཀློད་དགོས་ཏེ། སྙིང་ལ་ཟས་ཀློད་པ་ཕྱིས་ན། སྙིང་རླུང་འཇུག ཕོ་མཆིན་ལ་ཟས་ཀློད་པ་ཕྱིས་ན། སྐྲན་དང་དམུ་ཆུར་འགྲོ་མཁལ་མའི་ནད་ལ་ཟས་ཀློད་པ་ཕྱིས་ན་ཆུ་བསྡམས་པ་དང༌།

རྐང་ལག་ཞ་བ་དང༌། སྒུར་པོར་འགྲོའོ། ། རྙིང་པའི་ཚ་བ་རྩི་ལྟར་ཞེན་པ་ནི། ཚད་པ་ལྐུགས་པ་བྱ་བ་ཡིན་ཏེ། འདིའི་རྒྱུ་རྐྱེན་ནི ༑ དང་པོའི་ཚད་པ་ཡིན་པ་ལ། བཅོས་པ་ཕྱིས་ན་རྙིངས་པ་ཡིན་ཏེ། དེ་ལ་ཁ་ཟས་དང༌། སྤྱོད་ལམ་དང༌། སྨན་དང༌། དཔྱད་ཀྱིས་རྙིངས་ཏེ། བསྟེན་མ་ལེགས་པས་ཚ་བ་ལུས་ལ་འདྲིལ་ནས་ཞེན་པ་ཡིན་ཏེ། དེས་ན་མ་སྨིན་པ་བཏར་ག་སྔས་ན་དཔྱད་ཀྱིས་རྙིངས་པ་ཡིན་ཏེ། ཚད་པ་བྱ་ཤོར་བའོ། །སྨན་གྱིས་རྙིངས་པ་ནི། སྨན་རྩུབ་མོ་སྔས་དྲགས་པ་ལས་འབྱུང་ངོ༌། །གཉིད་མ་བསྲུངས་ན་སྤྱོད་ལམ་གྱིས་རྙིངས་པ་ཡིན་ཏེ། ཁ་ཟས་ཀྱིས་རྙིངས་པ་ནི། ནམ་ཟས་ཀྱི་དུས་ཚོད་མ་ཟིན་པར་ན་བ་ལ་སོགས་པ་སྔས་པ་ལས་འབྱུང་ངོ༌། །ཚ་བ་རྙིངས་པའི་རྟགས་ནི། རྩ་ཕྲན་རྒྱུན་རིང་བ་དང༌། རྔུལ་ཁ་སྙི་ལ་ཉམ་ཤེད་དམའ་བ་དང༌། གྲིབ་མ་ལ་སྙེག་ཅིང༌། མེ་དང་ཉི་མ་ལ་འདུག་ན་ཤེས་པ་ལྕི། ལྕེ་ཆུང་གི་སྟེང་དུ་དྲེག་པ་འཆགས ༑ དང་ག་བདེའོ། །དེ་ལ་འཇམ་ཐང་ཡུན་རིང་དུ་གཏང༌། ཁྲག་ལ་ནད་བབས་མ་བབས་ཡུན་རིང་དུ་བལྟས་པས། རྣག་བྱ་ཝང་རྒྱབ་འདྲ་བ་ཅིག་ཆགས་ན་བཅོས་སླ་བ་ཡིན། རྩ་ཁ་མང་དུ་དབྱེ། ཉམས་དང་སྦྱར་ལ་བག་རེ་དབྱུང་ངོ༌། །

སྨན་ག་བུར་ཉི་ཤུ་རྩ་ལྔ་པ་གཏང༌། དཔེ་གཉིས་ལ་འབྲས་བུ་གསུམ་བྱུང་ འབྲི་ཏ་རྒྱུན་དུ་གཏང་ ༑ བྲག་ཞུན་བཏུལ་མ་གཏང༌། ཁ་ཟས་བ་ཤ་གསར་པ་དང་དར་བ་གཏང༌། དེས་ལུས་པོ་ཇེ་ཡང་ཇེ་ཡང་འགྲོའོ། །བཤལ་བཏང་ན་ཡང་དགའ། དེས་ཚད་པ་ཞེན་པ་ཐོན་ངེས་སོ། །ནད་འཆོས་པ་ལ། དོས་དྲགས་ལ་གཉུག་ཐུང་ན་སྐྱོན་གསུམ ༑ ཞེན་པའི་ནད་མི་ཐོན། ཕོ་བའི་མེ་དྲོད་འཆི། ཐོར་བུའི་རླུང་སྐྱེའོ། །འདི་ནི་རྩ་དང༌། དོན་སྣོད་དང༌། རུས་པ་ལ་ཞེན་པས་སེལ་དཀའོ། །མཇུག་ཏུ་གུར་གུམ་བདུན་པའམ། ཏིག་ཏའི་སྨན་མར་གཏང་ངོ༌། ཁྲག་ལ་རྣག་མ་ཆགས་པར་བསེ་རྙིང་པ་ལྟ་བུར་བྱུང་ན། ནད་ལྕི་བས་མང་པོ་གཏར་དུ་མི་རུང་ངོ༌། །དེ་ལ་ག་པུར་ཉི་ཤུ་རྩ་ལྔ་པ་མང་དུ་སྦྱར་ལ་གཏང༌། ཁ་ཟས་སྔར་དང་འདྲ། འདི་ལ་བཤལ་མཆོག་ཏུ་ཤིས་པ་ཡིན། དེ་ལ་བཅོས་ཀ་ལན་འགའ་བྱས་པས་མ་ཕན་ཀྱང༌། ཡིད་མ་གསད་པར་ཡུན་རིང་དུ་བཅོས་སོ། །དཔེར་ན་དབྱར་གྱི་སྔོ་ལོ་འགྱུར་བ་དང་འདྲ་སྟེ། ལོ་ཟླ་འདས་ནས་ནམས་སོས་ཆ་མེད་པ་འོང་ངོ༌། །ནད་རྙིང་པ་ཤེད་ཆུང་བ་ལ་ལུག་ཤ་སིལ་བུ་དང༌། ཆང་འཇམ་པོས་ཤེད་བསྐྱེད་ལ་བཤལ་གཏང་ངོ༌། ། ཚ་བ་རྒན་པོ་ལ་ཚིགས་པ་བཅུ་པ་བསྲེག དེས་ཚ་བ་འདུས་པ་དང་ལྡན་པ་ལ་ཕན ༑ ཁ་ཟས་ཕྱོགས་མེད་ལ་བསླབས་ལ། ཚད་རོ་ལྡང་ངམ་མི་ལྡང་བརྟག་གོ ། ཚ་བ་སྤྱི་བཅོས་པའི་མན་ངག་ཚ་བ་སྡེ་ལྔ་ཞེས་བྱ་བ་བསྟན་ཟིན་ཏཽ།། །།༈ མདོར་ན་རྒྱས་པའི་ཚད་པ་ཞེས་བྱ་བ་དྲག་པོ་དེ་ལ་བསིལ་སྨན་ཙམ་གཏང༌། ཚ་བ་སྡེ་ལྔ་ཆར་ལ་བཤལ་སྨན་དེ་ཁྱད་པར་དུ་རྩ་བཤལ་ཤེས་སོ། ། རྩེ་ཆུང་ལ་སོགས་པ་རྩ་ཆེན་གཏར། ནད་གང་ལ་བབས་པ་དང༌། གང་གཟེར་བའི་རྩ་གཏར། ཁྲག་གང་ངན་པའི་རྩ་གཏར། དེ་ནི་ཚ་བ་ཀླད་བཅག་པའོ། ། ནད་བསྒྱུར་བ་ནི། ག་པུར། གུར་གུམ། ཅུ་གང་དང་གསུམ་ཀར་དང་སྦྱར་ལ་གཏང་ ༑ དེའི་སྟེང་དུ་བ་ལེ་ཀ ཨུཏྤལ་སྔོན་པོ། པུ་ཤེལ་ཙེ། ཨ་རུ་ར། ཀ་ར་དྲུག་འགྱུར་སྦྱར་བ་ག་པུར་བདུན་པ་ཞེས་བྱ་སྟེ། དེ་གཏང་ངོ༌། །དེ་ཡང་གུར་གུམ་བདུན་པ་ཞེས་བྱ་བ་ནི།

གུར་ཀུམ། བ་ལེ་ཀ ཕ་འོང་གི་དྲེག་པ། ཨུཏྤལ་སྔོན་པོ། སུག་སྨེལ། མཚེའི་ཚིགས་པ་རྣམས་དང་ཀ་ར་དྲུག་འགྱུར་སྦྱར་ལ་གཏང་ངོ༌། །དེ་ཡང་ནད་དང་བསྟུན་དགོས་ཏེ། སྙིང་ལ་ཚ་བ་ཤོར་ན། ག་པུར་བདུན་པ་གཏང༌། གློ་བ་ལ་ཤོར་ན་ཤིང་མངར་བདུན་པ་གཏང༌། མཆིན་པ་ལ་ཤོར་ན་གུར་ཀུམ་བདུན་པ་གཏང༌། མཆེར་པ་ལ་ཤོར་ན་སུག་སྨེལ་བདུན་པ་གཏང༌། ཕོ་བ་དང་མཁྲིས་པ་ལ་ཤོར་ན་གསེར་གྱི་མེ་ཏོག་བདུན་པ་གཏང༌། བཤལ་བྱ། མཁལ་མ་ལ་ཤོར་ན་ཨ་རུ་ར་བདུན་པ་གཏང་ངོ༌། །ཡང་ཚ་བ་རོལ་དུ་གསད་པ་ནི། ལས་སོ་སོ་ཡིན་ཏེ། གློའི་འཁྲུགས་ལ་བ་ལེ་ཀའི་ཐང་གཏང༌། སྙིང་གི་འཁྲུགས་ལ་སྐྱུ་རུ་རའི་ཐང་གཏང༌། མཆིན་པ་ལ་བ་ཤ་ཀའི་ཐང་གཏང༌། མཁྲིས་པ་ལ་ཏིག་ཏ་དང་གསེར་གྱི་མེ་ཏོག་གི་ཐང་གཏང༌། གལ་ཏེ་རླུང་གིས་འཁྲུགས་ན་རུས་ཁུ་མཆོག་ཏུ་ཕན་ནོ། །གློ་འགོག་ཏུ་མི་འདོད་པ་ལ། ག་པུར་གྱི་སྟེང་དུ་སྟར་བུ་བསྔགས་སོ། ། ལུད་པ་ཁམ་སེར་བྱུང་ན། ག་པུར་དང༌། གླ་རྩིས་ཕན་ནོ། །ལུད་པ་ཁྲག་ཏུ་སོང་ན ༑ ག་པུར་གྱི་སྟེང་དུ་མཚལ་བཟང་པོ་བསྔགས། ལུད་པ་རྣག་ཏུ་འོང་བ་ལ། ག་པུར་སྟེང་དུ་བསེ་རུ་བསྔགས། གུར་གུམ་ཅུ་གང་སྟར་བུ་དང༌། ཤིང་མངར། རྒུན་འབྲུམ ༑ པུ་ཙེ་ཤེལ། ཙནྡན་དཀར་དམར། ཨ་རུ་ར། ཀ་ར་དྲུག་འགྱུར་སྦྱར་ལ་གཏང་ ༑ གློའི་སྨན་ལ་ལུད་པ་ནག་པོ་འོང་ན། གཏར་བ་འཕྲོ་བཅད་ལ། སྨན་གྱིས་གསོའོ། །པུ་ཙེ་ཤེལ་བདུན་པ་ནི། པུ་ཙེ་ཤེལ་དང༌། ཨ་རུ་ར། ལི་ག་དུར་དང་ ༑ སླེ་ཏྲེས་དང༌། ཨ་བི་ཥ་དང༌། ཀྱི་ལྕེ་བ། རྒུན་འབྲུམ། དེ་རྣམས་བསྐོལ་བའི་ཁུ་བ་ནི་རིམས་སྣ་ཚོགས་དང༌། གློ་དང༌། མཆིན་པའི་ཚ་བ་དང༌། ཁྲག་མཁྲིས་ཚ་བ་ཀུན་ལ་ཕན། སྤྱིར་ཧོང་ལེན་དང༌། པར་པ་ཏ། སླེ་ཏྲེས། ཀཎྜ་ཀ་རི་བཞིའི་ཐང་སྤྱི་ཁྱབ་ཏུ་གཏང་ངོ༌། །ཐང་མ་བཏང་བར་རྩ་གཏར་ན། ཉེས་སྐྱོན་བསམ་གྱིས་མི་ཁྱབ་སྟེ། སྲོག་ཁྲག་ནད་ལ་འཆོར་རོ། །སྔོན་ཁ་ཟས་མ་བཏང་བར་ཡང་རྩ་མི་གཏར་རོ། །རྩུབ་ཐང་ཞེས་བྱ་བ་ནི། བ་ལེ་ཀ ཨ་རུ་ར། ཏིག་ཏ། ལི་ག་དུར།

ཨ་བི་ཥ། སླེ་ཏྲེས། ཀྱི་ལྕེ་བ། དུག་མོ་ཉུང། པུ་ཙེ་ཤེལ། དེ་རྣམས་ཀུན་གྱི་ཁུ་བ་བཏང་ན། ཚད་པ་མཐའ་དག་སེལ་ངེས་སོ། །མཁྲིས་པ་ཕོ་བར་ལུད་ནས་སྐྱུགས་པ་ལ། གསེར་གྱི་མེ་ཏོག་ཉི་ཤུ། དུག་མོ་ཉུང་བཅུ། ཞིབ་པར་བཏགས་ལ་ཆུ་ལ་ཐང་དུ་བསྐོལ་ལ་གཏང་ངོ༌། །དེས་ཕན་ངེས་སོ། །རླུང་ཚད་བསྡོངས་ན་ཆུའི་ལམ་ནས་ཁྲག་ཏུ་འོང་ངོ༌། །བྲག་ཞུན། སྟར་བུ། ལྕམ་བའི་ལོ་མ ༑ བྱི་བའི་རིལ་མ་རྣམས་ཆང་གསར་པ་ལ་སྦྱར་ལ་གཏང་ངོ༌། །དེས་སེལ་ལོ། ། ད་ནི་གློའི་ནད་བཅོས་ཐབས་བསྟན་པར་བྱ་སྟེ། ནད་ཀྱི་རྒྱུ་ནི་ཁྲག་ལས་གྱུར་པའི་ནད་ཡིན་ཏེ། རྐྱེན་ལུས་ཀྱིས་སྟོབས་དྲག་པོ་ཕྱུང་བ་དང༌། མྱ་ངན་དང་སེམས་ལས་ཆེས་པ་དང༌། ནད་གཞི་གསུམ་འཁྲུགས་པའམ། འབྱུང་པོའི་གདོན་གྱིས་བསླང་བ་རྣམས་སོ། །དེ་ཡི་རྟགས་ནི། རྒྱས་པའི་ཚ་བ་དང་མཐུན་པ་ལས། ཁྱད་པར་དུ་མགོ་ན་བ་ལ་ཕྲུམ་སེར་ཁྱེར་བའོ། །དེ་ལ་ལུད་པ་ཕལ་ཆེར་ཁྲག་ཏུ་འོང་བས ༑ དེ་ལ་གཏར་ག་མི་བྱ། བསེ་རུ་བདུན་པ་སྦྱར་ལ་གཏང་ངོ༌། །རྒྱ་སྐྱེགས། ལྡུམ་བུ་རེ་རལ། སྐྱུ་རུ་ར། བ་ཤ་ཀ དེ་རྣམས་བསྡུས་པའི་ཐང་གཏང༌། ནད་དྲུས་མའི་ཐུག་པ་དང༌། འབྲས་ཐུག ཞོ་གཏང༌། ཁ་ཟས་བཅུད་ཅན་ཐམས་ཅད་སྤང་ངོ་ ༑ ༑ དང་པོ་རང་དུ་ལུད་པ་སེར་པོ་དང༌། དུད་ཁ་ལ་སོགས་བྱུང་ན། རྩེའུ་ཆུང་དང་ ༑ རྩ་ཆེན་རྣམས་ཡས་འབབས་སུ་གཏར། ག་པུར་བདུན་པ་གཏང་ངོ༌། ། ཡང་ན་ག་པུར། གུར་ཀུམ་དང༌། ཨུཏྤལ་སྔོན་པོ། བ་ལེ་ཀ མཚལ། ཙནྡན་དཀར་དམར་དང༌། བསེ་རུ། དེ་རྣམས་ཆ་བསྙམས་ལ། ཀ་ར་དྲུག་འགྱུར་དང་སྦྱར་ལ། གངས་ཆུས་ཕུལ་བ་གཏང་ངོ༌། །དེས་ལུད་པ་སེར་པོ་དང༌། དུད་ཀ་རྣམས་སོས་ཁའི་འཁྱག་པ་བཞིན་དུ་འཇོམས་སོ། །ཨུར་ཤི་དང༌། ཏིག་ཏ། སྐྱུ་རུ་རའི་ཐང་ནང་མ་གཅིག་བཞིན་གཏང་ངོ༌། །སྙིང་ལ་ཚ་བ་ཞུགས་ན། ཁ་དང་ལྕེ་སྐམས་ལ། མིག་སྤྲིན་དམར། དྲན་པ་ཉམས་ཤིང༌། རྩ་ཕྲ། ཆུ་དམར་ལ་སྐ་ན། ག་པུར་ཙནྡན་དཀར་པོ་དང༌། ཅུ་གང༌། གུར་གུམ། ཛཱ་ཏི་རྣམས། ཀ་ར་དྲུག་འགྱུར་སྦྱར་ཏེ་གཏང༌། རྔུལ་བྱུང་ན།

སྙིང་གི་ཚད་པ་མྱུར་དུ་འཇོམས་སོ། །ཡང་གློ་བ་ལ། ཙནྡན་དཀར་པོ། ཨ་ག་རུ་ནག་པོ། གི་ཝང༌། སྤང་རྒྱན་དཀར་པོ། ཅུ་གང་ ༑ གུར་གུམ། རྒུན་འབྲུམ། ཤིང་མངར། འབུ་སུ་ཧང༌། སྲོལ་ལོ་དཀར་པོ་རྣམས་ཞིབ་པར་བཏགས་ལ། ཀ་ར་བརྒྱད་འགྱུར་དང་སྦྱར་ནས། བཏང་ན་གློའི་ཚད་པ་འཇོམས། ཡང་ན། ལི་ཤི ལི་ག་དུར། ཨུར་ཤི་གསུམ་པོ་བསྐོལ་ཐང་ལ། ཅུ་གང་དང་གུར་གུམ། ཀ་ར་གསུམ་བཏབ་ནས་བཏང་ཡང་གློ་ཚད་འཇོམས། སྤྱིར་བདོ་བའི་དུས་སུ་ཕྱེ་མའི་སྦྱོར་བ་ཐམས་ཅད་པས། ག་པུར་རྐྱང་རྒྱུག་དགའ་བ་ཡིན་ནོ། །དེའི་རྗེས་ལ་ག་པུར་དང་ཅུ་གང༌། གུར་གུམ་གསུམ་གཏང་ངོ༌། །གློ་ཚད་ཁ་ལྕེ་སྐམ་པ་ལ། སོ་ཕག་གི་ཐང་བཏང་ན་དང་ག་གྲིབས་པས་མི་གཏང་ངོ༌།། དེ་ལ་ལྡུམ་བུ་རེ་རལ་བསྡུས་པའི་ཁུ་བའི་གྲང་ཐང་ཤིས་སོ། །གུར་ཀུམ། ཅུ་གང༌། ཀ་རའི་ཟག་ཐུན་གྱིས་ཁ་ལྕེ་སྐམ་པ་སེལ། དེ་རྣམས་ཤིན་ཏུ་ཕན་པར་བཤད་དོ།། ཡང་གློ་ཚ་བཞབ་པོ་ཞེས་བྱ་བ་ལུད་པ་གཏིང་དུ་འཁྱིམས་པ་ཡིན་ཏེ། དང་ག་མི་བདེ ༑ ཁ་ལྕེ་སྐམ། རོ་སྟོད་དང༌། བྲང་རྒྱངས་ནས་ན༌། ཚ་བ་ཆེ་ལ་ལུས་པོ་ལྕི། གློ་མི་ཐོན་པར་ཐང་ཐང་ལུ། བག་རེ་ཁོག་པའི་གསེབ་ཏུ་རྣག་ཁྲག་ཏིལ་འབྲུ་ཙམ་སོང་ན། དེ་ལ་གློ་སྐྱུགས་གཏང་ངོ༌། །དེའི་ལུད་པ་འབྱིན་པའི་སྨན་ནི། ཅུ་གང༌། སུག་སྨེལ། བ་ལེ་ཀ ནཱ་ག་གེ་སར། ནཱ་ག་པུཥྤ། ཨུཏྤལ་སྔོན་པོ། ཨུར་ཤི་དང༌། ལྡུམ་བུ་རེ་རལ་རྡོ་དྲེག་རྣམས། ཀ་ར་བརྒྱད་འགྱུར་དང་སྦྱར་ནས་བཏང་ན་བདུད་རྩི་དང་འདྲའོ། །དེ་ལྟར་སྨན་བཏང་བས། ལུད་པ་གཙང་དུ་སོང་བ་དང༌། རོ་སྟོད་ཀྱི་ཟུག་གཟེར་ཆག་ནས། གཏར་གའི་ཁྲག་དམར་དུ་སོང་བ་དང༌། རྩ་དལ་ལ་སྙོམས་པ་དང༌། སྐོམ་དད་ཆུང་ལ་ཁ་ལྕེ་རློན་དུ་སོང་ན་སོས་པར་འགྱུར་རོ། །གློ་ཚའི་ཞག་དུས་ཕལ་ཆེར་བདུན་དང༌། དགུ་དང༌། བཅུ་གཅིག་ཡིན་ནོ། །མི་སོས་པའི་རྟགས་ནི། སྨན་དང་དཔྱད་བྱས་པ་ལ་སྐྱེད་མེད་པ་དང༌། ལུད་པ་ནག་པོར་སོང་བ་དང༌། ལྕེ་ཕུགས་སུ་ནག་པོ་ཆགས་པ་དང༌། སོ་ལ་དྲེག་པ་ཆགས་པ་དང༌།

སྐོམ་དད་ཆེ་བ་དང༌། ཟུག་གཟེར་ཆེ་བ་དང༌། དང་པོ་ནས་སྐེའམ། ལྟོང་ལྟོང་བ་ནས་སག་སག་ཟེར་བ་དང༌། ཁྲག་དམར་པོ་དང༌། ནག་པོའམ། སེར་པོ། ཆུ་རྩིགས་ཅན་ཁ་རུ་ཆགས་པ་དང༌། རྩ་བྱྀང་བ། ཆུ་གཞུག་ཆད་པ་དང་འདྲ་བ་དང༌། ཆུ་ལྡོང་རོས་མཉེས་པ་འདྲ་བ་དང༌། ཕྱི་ས་སེར་ལ་སླ་བ་འོང་བ་དང༌། དེ་རྣམས་མཁས་པས་མྱུར་དུ་སྤོང༌། ཅིག་ཀྱང་སྐྱེད་མེད་པ་ལ་བཤལ་བྱ་བའོ། །རླུང་སྐྱེས་པའི་མཚན་ཉིད་ནི་རེག་ན་རྩུབ་པ་དང༌། ལུས་པོ་འཁྱོར་བ། བ་སྤུ་རིང་ལ་ཟིང་བ་གཏམ་ཅལ་ཅོལ་འོང་བ། མདོག་ཧམ་སྐྱར་འདུག་པ། མཆིལ་མ་དཀར་ལ་རྣ་བ་འུར་བ་གཉིད་ཆུང་དུ་སོང་བའོ། །དེ་ལ་ཉེའུ་དང་ཤ་ཆང་གིས་བསྡུའོ། །བསྡུ་བ་ཕྱིས་ན་རླུང་འབྱམས་ནས་འགྲོ་བས། དུས་སུ་བསྡུ་ཤེས་པར་བྱའོ། །དང་པོ་ལུད་པ་ཁྲག་ཏུ་འོང་དུས་སུ་མཚལ་དང་རྒྱ་སྐྱེགས་ཀྱི་སྦྱོར་བ་བྱ། ལུད་པ་ཁམ་པའི་དུས་སུ་ག་པུར་བདུན་པ་གཏང༌། ལུད་པ་སེར་བའི་དུས་སུ་ག་པུར་རྒྱལ་བློན་གསུམ་པ་གཏང༌། ལུད་པ་དུད་ཀའི་དུས་སུ་ག་པུར་རྐྱང་རྒྱུག་གཏང༌། ལུད་པ་ནག་པོའི་དུས་སུ་ཕལ་ཆེར་གཤིན་རྗེའི་ལག་ཏུ་འགྱུར་བ་ཡིན་ནོ། །གློ་ཚའི་སྒོས་བཅོས་ཟབ་མོ་བསྟན་ཟིན་ཏོ། །སྨན་དཔྱད་ཕྱོགས་རེ་ཙམ་ལ་བརྟེན་ནས་ངོ་མཚར་ཆེ་རུ་རེ་བའི་མིང་སྣ་ཚོགས་བཏགས་པའི་གསོ་དཔྱད་མང་པོ་བྱས་ཀྱང་ནད་ཀྱི་གཉེན་པོར་མི་འགྱུར་ཏེ། སྨན་པའི་བློ་ཡང་སྟོར་ནས་འགྲོ་སྟེ། སྨན་གྱི་སྦྱར་ཐབས་དང༌། དཔྱད་མང་པོ་བློ་ལ་ཡོད་ཀྱང་ནད་ཐོག་ཏུ་མི་འབབ་པས། དང་ལ་ཚ་བ་ངོས་ཟིན་པ་གལ་ཆེའོ། །ནད་ལ་བརྒྱ་སྨོས་སྟོང་སྨོས་ཀྱང༌། ཚ་གྲང་གཉིས་སུ་འདུས། སྨན་སྣ་སྟོང་རྩ་གཉིས་ཀྱང་བསིལ་དྲོད་གཉིས་སུ་འདུས། ཚ་བ་ངོས་ཟིན་ན། གྲང་བ་ཤུགས་ལས་ཤེས་པར་འགྱུར་རོ། །དེ་ལྟར་དུ་འདྲིལ་ཤེས་ན། འཚོ་བྱེད་སྨན་པའི་མཆོག་ཡིན་ནོ། །གསོ་དཔྱད་འདི་ནི་སའི་ནང་ནས་གསེར་དང་འདྲའོ། །གསོ་དཔྱད་བདུད་རྩིའི་ཐིགས་པ་ལས་ཚད་པ་བཅོས་པའི་མན་ངག་སྡུག་བསྔལ་ཞི་བྱེད་ཅེས་བྱ་བ་རྫོགས་སོ།།དྲང་སྲོང་གི་རྒྱུད་པ་བར་མ་ཆད་པའི་གསོ་རིག་འདི་ལས་འཕྲོས་པའི་མིང་འདོགས་མི་འདྲ་བ་དུ་མ་ཅིག་ཡོད་ཀྱང་འདི་ཁོ་ནའོ།

།ནད་པ་འདི་ནི་འཆི་འཚོ་དང༌། །ནད་དང་སྨན་ནི་འདི་ཡིན་ཞེས ༑ ༑ མི་སྨྲ་བ་ནི་དམ་ཚིག་ཡིན། །ནད་ངོས་ཟིན་ནས་མི་འཆོར་བར། །སྨན་དཔྱད་མྱུར་དུ་བྱེད་པ་སྤྱང༌། །འཆི་བར་ཤེས་ནས་སྤང་བ་སྤྱང༌། །འབྲོས་ཐར་ཤེས་པ་ཤིན་ཏུ་དཀོན། །བླ་མ་རྗེ་བཙུན་གྲགས་པ་རྒྱལ་མཚན་གྱི་ཕྱག་དཔེ་ལས་བྲིས་སོ།། ༈ ཨོཾ་སྭསྟི་སིདྡྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །ཚད་པ་གསོ་བའི་གདམས་ངག་བདུད་རྩི་ཡང་ཐིགས་ཞེས་བྱ་བ་འདི་ལ་གསུམ་སྟེ། གློ་བའི་ཚ་བ་བཅོས་པ་དང༌། ཁྲག་གཟེར་བཅོས་པ་དང༌། གཟེར་ཐུང་གཉན་ནད་བཅོས་པའོ། །དང་པོ་རྒྱུའི་ཚད་པ་ཞེས་བྱ་བ། མཁྲིས་པའི་མེ་དྲོད་ཚད་ལས་ལྷག་པ་ཡིན་ཏེ། དེ་ནི་ཁ་ཟས་དང༌། སྨན་དང༌། སྤྱོད་ལམ་བསིལ་བས་བཅོས། དོན་སྣོད་གང་ལ་བབས་པའི་རྩ་གཏར་བས་འཚོ་བར་འགྱུར་ཏེ། དེའི་ནད་ཀྱི་མཚན་ཉིད་ནི། དང་པོ་མ་སྨིན་བར་ལ་ལུས་ཐམས་ཅད་ཕྲུམ་སེར་ཁྱེར་ཞིང་གྲང་ཤུམ་བྱེད། ཚིགས་གཞི་ན། ལུས་ཐམས་ཅད་ཚ་ཞིང་ཁོལ། དང་ག་མི་བདེ། རྨི་ལམ་སེམས་ལས་ཟ་ཟི་མང༌། འདར་ཞིང་མགོ་དང་ཡན་ལག་ན། ཉིན་པར་གཉིད་ཆེ། མཚན་མོ་མི་འོང། དེ་རྣམས་ཚད་པ་སྤྱིའི་རྟགས་སོ། །དེ་ལ་མ་ནུ། ཀཎྜ་ཀ་རི། སླེ་ཏྲེས། སྒ་སྐྱའི་ཐང་གཏང༌། ཡང་ན་འབྲས་བུ་གསུམ་གྱི་ཐང་གཏང༌། དེས་ནད་མྱུར་དུ་སྨིན་པར་བྱེད་དོ། །སྨིན་པའི་རྟགས་གཟེར་འོང༌། ལུས་ལྕི། ལུས་སྒུལ་ཐབས་མེད། སྐད་ངན། སྙིང་ལ་བསིལ་བ་དང༌། གྲང་བ་འདོད ༑ རྩ་གྲིམས། ཆུ་དམར། གོང་གི་ཁོལ་བ་ལ་སོགས་པའི་རྟགས་འཆད། ལུད་པ་སྨུག་པའམ། སེར་པོ་ལ་སོགས་པ་འབྱུང༌། དབུགས་ཐུང༌། ཤེས་པ་རྔམ། རྩ་དྲག ཆུ་དམར། ཁྲོ་སྙིང་འདོད། ནུ་མཆིན་དང༌། སྙིང་གར་གཟེར་འོང༌། གློ་མང་ ༑ ཁ་ལྕེ་སྐམ། སོ་དྲེག་ཆགས། ལྕེ་གཞུང་དུ་སེར་པོའམ་ནག་པོ་འབྱུང༌། དེའི་དུས་སུ་བརྩོན་འགྲུས་བསྐྱེད་དོ། །འདི་ཡི་དུས་སུ་ནད་རླངས་དང༌། སྨན་གྱི་དྲི་གཉིས་འཐབ་པས། ཅུ་གང༌། གུར་གུམ། ལི་ཤི་དང༌། ཨུཏྤལ་སྔོན་པོ། ཙནྡན། ཏིག་ཏ་སྦྱར།

ཚད་པ་ཆེ་ན་ག་པུར་དང་གི་ཝང་བསྣན། ཀ་ར་བརྒྱད་འགྱུར་སྦྱར་ལ་གཏང༌། དེས་ནི་དཔེར་ན་མེ་ལ་ཆུ་བླུགས་པ་དང་འདྲ་སྟེ། ཚད་པའི་རིགས་ཐམས་ཅད་ངེས་པར་སེལ་བར་བྱེད་དོ། །ཡང་ཚད་པ་ཁ་ཅིག་མདའ་ལྟར་གཟེར་བ་དང༌། ལུད་པ་ཁམ་ནག་དུད་པ་འདྲ་བ་དང༌། ལྕེ་སེར་ལ་སྐམ་ཞིང་ཐུང་བ་དང་ ༑ མཆུ་དང་སོ་ལ་དྲེག་པ་ཆགས་པ་དང༌། དེ་རྣམས་ནི་རྟ་གཡག་འཐབ་པ་ལྟར་སྲོག་ལ་གཏོད་པའི་ནད་ཡིན་པས། འདི་ལ་སྨིན་པ་དང་མ་སྨིན་པ་བྱ་བ་མེད་དེ ༑ ནད་དང་དཔྱད་གཉིས་གང་མགྱོགས་བྱེད་པས། དང་ལ་རྩ་ཆུང་ངུ་ནས་རྩ་ཁ་དབྱེ ༑ གཞན་རིག་པའི་མདས་དཔྱད་དོ། །དེ་ཡང་དོན་སྙིང་ལ་བབས་ན། གཟེར་ཆེན་ཞེས་བྱ་སྟེ། གདོང་པ་ནག་ལ་ཟུག་གཟེར་ཆེ། ཁྱི་ཉི་མས་ཚིག་པ་ལྟར་འོང་བས ༑ དེ་ཡང་དང་པོ་ཏིག་ཏ། སྐྱུ་རུ་ར་སྲོ་ལོའི་ཐང་གིས་གསད། དེ་ནས། ག་པུར ༑ གི་ཝང༌། ཅུ་གང་དང༌། གུར་གུམ། ཙནྡན། གླ་རྩི། དོམ་མཁྲིས། ཀ་ར་སྦྱར་ལ་གཏང༌། དེ་ནི་ཚ་བ་རོལ་དུ་གསད་པའོ། །གཏར་གྱིས་རྩ་རུ་དྲངས། ཟས་ཀྱིས་ལུས་ཟུངས་གསོ། གཟེར་ཆེན་ནད་ལ་བདུད་རྩི་འདྲ། གཟེར་ཆུང་ཞེས་བྱ་བ་སྣོད་ལ་བབས་པ་ནི། ལུས་ལྕི། ཟུག་གཟེར་བག་ཆུང༌། རྩ་གྲིམས། ཆུ་དང་མིག་སེར ༑ ལུད་པ་ཡང་ཕལ་ཆེར་སེར་པོར་འོང་ངོ༌། །དེ་ལ་བོང་ང་དཀར་པོ། དུག་མོ་ཉུང་ ༑ ལི་ག་དུར་དང༌། དོམ་མཁྲིས་དང༌། གུར་གུམ། བྲག་ཞུན། ཀ་ར་རྣམས་སྦྱར་ལ་བཏང་བས་ཚ་བ་རོལ་དུ་གསོད། དེས་མ་སོད་ན་བཤལ་མིན་པ་གཞན་གྱིས་མི་ནོན་པས། དུར་བྱིད། ཁྲོན་བུ། ལྕུམ་རྩ། བྱིས་པ་ལོ་བརྒྱད་པའི་ཆུ་ལ་སྦྱར་ལ་གཏང༌། ཟུག་པ་དང་ཆུ་སྐོལ་གྱི་ལྕག་གིས་བརྡེག་གོ །ཅུང་ཟད་ཚད་པ་ལྷག་མ་སྣོད་དུ་ལུས་པ་ལ་གོང་གི་ཕྱེ་མ་གཏང༌། གཟེར་ཆུང་ནད་ལ་བདུད་རྩི་འདྲའོ ༑ ༑ དེ་ནས་རླུང་བརྟག ལུས་ཡང་བ་དང༌། མིག་རྩ་ཧུར་བ་དང༌། ཚིག་པ་ཟ ༑ ཆོ་འཕྲུལ་དང༌། ཟ་ཟི་མང༌། ལུས་འདར། ཟས་ཀྱི་རོ་མི་ཚོར་བ་བྱུང་ན་ཤ་གསར་ཆང་གསར་བཏང༌། སྲེ་ལོང་པ་ལྔའམ་བདུན་གདུས་པའི་ཐང་གཏང༌། ཡིད་མ་ཆེས་ན། བུ་རམ་དང་ཞོ་སྦྱར་ལ་གཏང༌།

བླ་འཆོལ་མང་ན་ཚིགས་པ་ལྔ་པའམ་བདུན་པ་བསྲེག་གོ །འདི་ལ་བཅོས་ཐབས་ལྔ་ཡོད་དེ། དོན་སྙིང་གི་ཚད་པ་ལ་ཕྱེ་མའི་སྨན་གཅེས། སྣོད་ཀྱི་ཚད་པ་ལ་བཤལ་གཅེས། རྩའི་ཚད་པ་ལ་གཏར་ག་གཅེས། ཤའི་ཚད་པ་ལ་ཆུ་མདའ་གཅེས། རུས་པའི་ཚད་པ་ལ་རྔུལ་དབྱུང་བ་གཅེས་སོ། །ཡང་མཁས་པས་བྱ་བ་ནི། ནད་སྟོབས་ཆེ་ལ་ལུས་སྟོབས་ཆུང་ན་ཡང༌། ནད་སྟོབས་ཆུང་ལ་ལུས་སྟོབས་ཆེ། ནད་ཚོད་དང་སྦྱར་བའི་དཔྱད་ཀྱི་མཆོག ནད་སྟོབས་དང་ལུས་སྟོབས་གཉིས་ཀ་ཆེ་ན། དཔྱད་ཀྱི་སྟོབས་བསྐྱེད་པ་གལ་ཆེ། ནད་སྟོབས་དང་ལུས་སྟོབས་གཉིས་ཀ་ཆུང་ན། ཟས་དང༌། སྨན་དང་ ༑ དཔྱད་ཐམས་ཅད་འཇམ་པོས་བྲིད་ལ་བྱ། འདི་ལ་དཔྱད་ཁམ་ཆེས་ན་འཆིའོ ༑ ༑ རྗེས་ལ་འཇམ་བཤལ་གྱིས་བཀྲུའོ། །རྩ་འགྲམས་གཏར། རྩ་འཁྲུགས་སྦྱང་ ༑ ཚ་རིམས་སྨན་དུ་ཤེས་པར་བྱའོ། །དེ་ནས་ཕོ་བའི་མེ་དྲོད་གསོ་སྟེ། དང་པོ་སེ་འབྲུ་དང༌། རྒྱམ་ཚྭའི་ཐང་གཏང༌། དེ་ནས་ཚོ་ཁུ་ལ་སྤོད་བཏབ་ལ་གཏང༌། དེ་ནས་དྲུས་ཐུག་ལ་ལྒ་བཏབ་ལ་གཏང༌།

ཡང་ན། སེ་འབྲུ། ཤིང་ཚ། པི་པི་ལིང་ ༑ སུག་སྨེལ། ཀ་ར་དྲུག་འགྱུར་དང་སྦྱར་ལ་ཆུ་སྐོལ་གྱིས་ཕུལ་ལ་གཏང༌། དེས་ཕོ་བའི་མེ་དྲོད་སྐྱེ་བར་འགྱུར་རོ། །སྤྱིར་མ་སྨིན་པའི་གཏར་ག་སྔས་ན། རླུང་དང་ལྡན་པའི་ཚད་པ་མི་ཟད་པ་སྐྱེ། ལུས་ཟུངས་འཛད། དམུ་འོར་དང་སྐྲན་སྐྱེ། ཡང་ན་གྲང་བ་ལ་མེ་དྲོད་འཆི་བས་སྤང་ངོ༌། །རུས་ཚད་ག ཏིང་དུ་ཞེན་པ་ཞེས་བྱ་བ ༑ ལུས་པོ་སྔོ་ལ་གྱོང༌། དང་ག་མི་བདེ། དྲག་ཤུལ་གང་ཡང་གནོད། ཁྱད་པར་དུ་ཧམ་སྐྱུར་གནོད། ཇ་དང་ཆུ་སྐོལ་ཕན་ནོ། །དེ་ལ་འབོལ་སྟན་བཏིང་བའི་སྟེང་ནས་ཐུལ་པ་དྲོ་བས་བྱིབས། ཆུ་སྐོལ་ཚན་དེ་བྲང་གི་འོག་ཏུ་བཅུག་ལ་མགོ་བོ་བཅུག་ནས་བསྟིབས་པས་རྔུལ་དབྱུང་ངོ༌། །མ་བྱུང་ན་ཆུ་སྐོལ་ཁོང་དུ་ཡང་གཏང༌། ཡང་སྐྱར་ལ་གཞུག རྔུལ་དང་པོ་མ་ཕྱྀས་པས་རྔུལ་ཁ་སྙི། ལན་གསུམ་འམ་ལྔའམ་བདུན་གྱི་ཐ་མ་ཕྱིས་ན་ཚད་རླུང་འདོམ་ནས་མི་འཆད་དོ། །ཤིན་ཏུ་རྔུལ་ཁ་སྲ་ན་སྦང་མ་དང༌། ཤུག་པ་དང༌། མཁན་པ་རྣམས་ལ་སིངས་པོའི་ཁ་ཕྲུ་བཏབ་ལ་བཙོ ༑ དེའི་རླངས་པས་བདུག་གོ །ཚད་པ་རྙིངས་པ་ཕྱི་བཤལ་གྱི་མན་ངག་གོ ། དེ་རྣམས་ནི་གློ་ཚད་སྤྱིའི་བཅོས་ཐབས་སོ།། །།གཉིས་པ་ཁྲག་གཟེར་ཞེས་བྱ་བ། རྐྱེན་སྤྱོད་ལམ་དྲག་ཤུལ་བྱས་པ་དང༌། ཉིན་མོ་གཉིད་ལོག མཚན་མོ་གཉིད་ཆག་པ་དང༌། ཆང་སྐྱུར་འཐུངས་པ་དང༌། མྱ་ངན་སེམས་ལས་ཆེས་པ་དང༌། བགེགས་ཀྱིས་ཀྱང་རྐྱེན་བྱས་ནས་འབྱུང་ངོ༌། ། ནད་ཀྱི་མཚན་ཉིད་ནི། དང་པོ་མ་སྨིན་པ་ལ་ལུས་པོ་ཐམས་ཅད་ཕྲུམ་སེར་ཁྱེར་ཞིང་ ༑ གྲང་ཤུམ་བྱེད། ཚིགས་གཞི་ན། དང་ག་མི་བདེ། ལུས་པོ་ཐམས་ཅད་ཚ་ཞིང་ཁོལ། རྨི་ལམ་སེམས་ལས་ཟ་ཟི་མང༌། ཉིན་པར་གཉིད་ཆེ། མཚན་མོ་མི་འོང་ ༑ འདར་ཞིང་ལྕི། མགོ་དང་ཡན་ལག་ན། དེ་རྣམས་སྤྱིའི་རྟགས་སོ། །དེ་ལ་སྨིན་པར་བྱེད་པའི་ཐབས་ནི། སྐྱུ་རུ་རའི་ཐང་གིས་དྭངས་སྙིགས་དབྱེ། དེ་ནས་གཏར་བས་ཉེས་པ་མེད་དོ། །སྟོད་དུ་གཟེར་དྲག་པོ་མི་འཕོ་བ་འབྱུང༌། ལུས་ལྕི། ཁྱད་པར་དུ་མགོ་བོ་ན།

ལུད་པ་ཁྲག་ཏུ་འོང༌། རྩ་དྲག ཆུ་དམར། སྐོམ་དད་ཆེའོ ༑ ༑ དེ་ལ་ག་པུར་གྱིས་རྟ་བྱས་ལ། གི་ཝང༌། གུར་གུམ། བཟང་དྲུག བསིལ་གསུམ་ཀ་ར་དང་སྦྱར་ལ་གཏང་ངོ༌། །སྟོད་དུ་གཟེར་ན། གློ་རྩ་དང༌། སྙིང་རྩ་གཏར། རུ་ཐུང་དང༌། མཁྲིས་པའི་གཤའ་རིངས་གཏར། སྨད་དུ་གཟེར་ན་མཁལ་མ་ལ་བྱིན་གཞུག ལོང་ལ་ལོང་རྩ་གཏར། ཟུག་མ་ཆོགས་ན་ཁྲག་གདོན། དཀར་གསུམ་ཡང་སྤང་མི་དགོས། ཟས་དང་སྤྱོད་ལམ་བསིལ་ལ་བརྟེན། ཁྲག་གཟེར་བཅོས་པའོ། །ས་མཱཔྟ་མི་ཐི།། །།གསུམ་པ་གཉན་གཟེར་བཅོས་པ་ནི། རྒྱུ་ནི་ལྟ་བ་ལོག་པ་དང༌། མི་གཙང་བ་དང༌། ལྷ་འདྲེ་ཁྲོས་པ་དང༌། གཉན་སར་ཉལ་བ་ལ་སོགས་པས་གདུག་པ་གཉན་གྱི་ནད་འབྱུང་ངོ༌། །དེ་ཡང་སྟོད་དུ་བྱུང་ན། གཟེར་ཐུང༌། རྒྱུ་མ་ལ་བྱུང་ན་རྒྱུ་གཟེར། གྲེ་བ་ལ་བྱུང་ན་གག་པ། ཕྱི་རུ་བྱུང་ན་ལྷོག་པ་བྱ་བ་ཡིན་པས། རྟགས་ནི་གང་དུ་སྨོས་པ་དང་མཐུན་པ་ལས། ཁྱད་པར་དུ་བྱ་རྨྱང་བྱེད་སྙིང་འདོད། སྙིང་མི་དགའ། བ་སྤུ་ལྡང༌། བྱིན་པའི་ཉྭ་ན། ཚིག་པ་ཟ། ལུད་པ་དམར་པོ་འོང་བས ༑ སྔོན་དུ་ག་པུར་དང་གཏར་ག་སྤང༌། དེས་ནད་མགོ་གཏུམས་ནས་ཁོང་དུ་འཁྲིད་དོ། །དེ་ལ་མ་ནུ། ཀཎྜ་ཀ་རི། སླེ་ཏྲེས། ལྒ་སྐྱའི་ཐང་གཏང༌། ཡང་ན་འབྲས་བུ་གསུམ་གྱི་འཇམ་ཐང་གཏང༌། དེས་ནད་སྨིན་པར་བྱེད་དོ། །སྨིན་པའི་རྟགས་གཟེར་འོང༌། ལུས་ལྕི། ལུས་པོ་སྒུལ་ཐབས་མེད། རྩ་གྲིམས་ལ་ཆུ་དམར། གོང་གི་ཁོལ་བ་ལ་སོགས་པའི་རྟགས་རྣམས་འཆད། ལུད་པ་སྨུག་པོའམ། སེར་པོའང་ ༑ དུད་ཀ་འོང༌། ཁྱད་པར་དུ་དབུགས་ཐུང༌། ཤེས་པ་རྔམ། ཁྲོ་སྙིང་འདོད། སྙིང་ག་གཟེར། ལྕེ་གཞུང་ནག་པོར་འོངས་པས། གཉན་ནད་ལ་ཁྱད་པར་དུ། བགེགས་བཅོས་བྱ། དཀོན་མཆོག་མཆོད། སྔགས་གདབ། གཉན་རིགས་ཀྱི་ནད་ཐམས་ཅད་ལ། ཧོང་ལེན། བ་ཤ་ཀ ཏིག་ཏ། དུག་མོ་ཉུང༌། གླ་སྒང༌། འབྲི་མོག་རྣམས་ཀྱི་གྲང་ཐང་གཏང༌། སློང་བྱེད་ཀྱི་སྨན། གླ་རྩི་དང༌། ཤུ་དག་དུམ་ཅིག་གཏང༌། དེ་ནས་ཀ་རའམ། མངར་གསུམ་གང་རྙེད་མཐེ་བོང་ཙམ་ཅིག་བཏང་ལ་ནད་བསྡུ། དེ་ནས་དངོས་གཞིའི་སྨན་ཞི་སྦྱང་གཉིས་གང་རུང་གཏང་ངོ་

༑ ༑ གཙོ་བོར་ཐར་ནུ་འོ་མར་བཏུལ་བ་དང༌། ཆུ་རྩ། དུར་བྱེད། ཁྲོན་བུ། ཧོང་ལེན་གཏང༌། དེ་ལ་གློ་མང་ལ་ལུད་པ་དམར་ན་སྨན་གྱི་སྟེང་དུ་འཚལ་དང༌། རྒྱ་སྐྱེགས་ཁུ་བ་གཏང༌། ལུད་པ་སེར་ན། སྐྱེར་པ། ཡུང་བ། གི་ཝང༌། གུར་གུམ་བསྣན་ལ་གཏང༌། ལུད་པ་ཁམ་ནག་བྱུང་ན། དོམ་མཁྲིས། བྲག་ཞུན། གླ་བ་བསྣན ༑ ལུད་པ་ནག་པོ་བྱུང་ན། བསེ་རུ་བསྣན། མི་འགོག་ན་སྟར་བུ་བསྣན། ཀླད་གཟེར་ལ། ཏིག་ཏ་དང༌། རུ་རྟ་བསྣན། གག་པ་ལ་ཤུ་དག་དང༌། དབྱི་མོང་བསྣན ༑ གང་བཏང་ཡང༌། ཨ་རུ་ར་དུམ་རེ་གཏང༌། སྐྱུག་ཏུ་མི་གཞུག་གོ །ཕོ་བ་ན་ན་སོ་ཕག་གམ། ཡོས་དུགས་བྱ། དེས་ནད་ཐམས་ཅད་འཁྲུ་བར་འགྱུར། འཁྲུས་ནས་ཆུ་སྐོལ་གཏང༌། འཁྲུ་བ་དྲགས་ནས་རླུང་སྐྱེས་ན། སྲེ་ལོང་བསྡུས་པའི་ཁུ་བ་དང་རུས་ཁུ་མར་གསར་རྩེག་བཅད་ལ་གཏང༌། འཁྲུས་ཞན་ནས་ཆད་ལྷག་ལུས་ན། ཅུ་གང༌། ལི་ཤི གི་ཝང༌། གུར་གུམ། ཙནྡན་དཀར་པོ་རྣམས་ཞིབ་པར་བཏགས་ལ་གཏང༌། ཀ་ར་མི་གཏང༌། ནད་སློང་ཡིན་ནོ། །བཤལ་ཁྲག་ཏུ་འབྱམས་ན། གུར་གུམ། ལི་ཤི དོམ་མཁྲིས། པདྨ་རཀྟ། ཤིང་ཚ། མཁན་པ་དཀར་པོ་རྣམས་ཞིབ་པར་བྱས་ལ་སྦྲང་རྩིས་མགོ་བསྡུས་ལ་གཏང༌། དེས་ངེས་པར་འཚོའོ། །ནས་དཀར་མོའི་ཟན་སྦྲུ་མ་དང༌། དྲུས་ཐུག་གཏང༌། མཇུག་ཏུ་ཤ་གསར་མར་གསར་གཏང༌། དཀར། སྐྱུར། མངར། ཚ། སྒོག་བཙོང༌། ཉིན་པར་གྱི་གཉིད། དྲག་ཤུལ་རྣམས་མ་བརྟས་བར་དུ་སྤང་ངོ༌། །ནད་པ་སྟོད་གཟེར་ལ་རྩ་ཞན ༑ ལུད་པ་སྐྱ་སོབ་ཏུ་འོང༌། དབུགས་ཐུང༌། གྲེ་བ་སོག ནམ་ཚང་མི་བདེ་བ་དང་ ༑ སྣ་ནས་ཆུ་སེར་འོང་བ་དང༌། མིག་གྱེན་ལ་བལྟ་བ་དང༌། ཁ་ཁུ་ཡིས་འདེབས་ན། སྲོག་པ་རྩ་ལ་ཤོར་བ་ཡིན་ནོ། །ཤེས་པ་འཁྲུལ་བ་དང༌། རྒྱུ་མ་རུལ་ནས་དུད་ཁུར་འཁྲུ། གཅོད་སྨན་བཏང་ན་སླར་ལ་འཁྲུ་བ་རྣམས་འཆི་བདག་གི་ཁ་རུ་ཚུད་ངེས་པ་ཡིན་པས་སྤང་ངོ༌། །དེ་ལ་སྨན་བཏང་ན། གཞན་ལ་མི་འགོས་སོ།། གཟེར་ཐུང་གསོ་བའི་གདམས་ངག་ཁྱད་པར་ཅན་བདུད་རྩི་ཡང་ཐིགས་རྫོགས་སོ ༑༑ ༑༑ ༈ ཨོཾ་སྭསྟི་སིདྡྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ།

།དང་པོ་མཁྲིས་པའི་ནད་ཀྱི་གཞི་ནི། མཆིན་པའི་ཁྲག་ཚད་ལས་ལྷག་པ་དང༌། ངལ་དུབ་དྲག་པོ་དང༌། མེ་ཚན་དང༌། ཉི་ཚན་ལ་གཉིད་ཆེར་ལོག་པ་དང་ ༑ ཆང་སྐྱུར་མང་པོ་འཐུངས་པས་མཁྲིས་པ་ཐང་ལ་ལྷགས་པའོ། །དེ་ལ་མཁྲིས་ནད་སྤྱིའི་མཚན་ཉིད་ནི། མིག་སྤྲིན་དང༌། ལྕེ་འོག་གི་རྩ་དང༌། རྣ་རྒྱབ་དང་ ༑ ལག་མཐིལ་དང༌། མཆན་འོག་དང༌། སྣ་རྩེ་རྣམས་སེར་བ་དང༌། ཆུ་དམར་ནག་འདྲ་བ་དང༌། ཕྱི་ས་དཀར་པོ་བག་ཟན་འདྲ་བ་དང༌། སྐོམ་དད་ཆེ་ལ་ཁ་ཁ་བ་དང༌། ཕོ་བ་ཅུང་ཟད་གྱོང་ཞིང༌། སྒྱིད་པ་ཤིན་ཏུ་སྐྱུར་བའོ། །མཁྲིས་པ་ཀྵ་ཡ་ནག་པོ་ནི། རྟགས་དེ་རྣམས་ཀྱི་སྟེང་དུ་སེན་མོ་ནག་པོར་འགྲོ་བ་དང༌། ལུས་པོ་ལ་ཕྲུག་པས་ཚིམ་པ་མེད་པ་དང༌། སྐྲ་དང་སྨིན་མ་འབྱི་བའོ། །མཁྲིས་པ་རྩ་རྒྱུག་ནི། སྤྱི་རྟགས་རྣམས་ཀྱི་སྟེང་དུ། རོ་སྟོད་གྱོང་ཞིང་ཅུང་ཟད་སེར། ལུས་པོ་དང་སྣབས་ལ་ཡང་ཅུང་ཟད་སེར་པོ་འབྱུང༌། ཟས་དང་གར་མི་འོང་ལ། ཁ་ཁ། མིག་སྔར་སྔོ་དམར་དུ་འོང༌། མཁྲིས་པ་ཟ་བྱེད་ནི། ཟ་ཞིང་ཕྲུག་ན་ཆུ་སེར་འོང༌། འབྲུམ་པ་སེར་པོ་འོང༌། རླུང་གི་སྟོབས་ཀྱིས་ཞུགས་པ་ནི། སྤྱི་རྟགས་རྣམས་ཀྱི་སྟེང་དུ་རྣ་བ་འུར་བ་དང༌། གཉིད་ཆུང༌། ཤེས་པ་འཕྱོ་བར་འོང༌། བད་ཀན་གྱི་སྟོབས་ཀྱིས་ཞུགས་ན། སྤྱི་རྟགས་རྣམས་ཀྱི་སྟེང་དུ་ཕོ་བ་ལྡེམ་པ་དང༌། ཤེད་ཆུང་བ་དང༌། ཕྱི་ས་བག་ཟན་ལྟ་བུར་འབྱུང༌། སྣོད་ཀྱི་མཁྲིས་པ་ཁ་ལུད་པ་ནི། སྤྱི་རྟགས་ཀྱི་སྟེང་དུ་མགོ་བོ་ལ་ལུད་ན། མགོ་བོ་འཁོར་ཞིང་ཀླད་པ་ན། མཚོག་མ་རྡོལ་བ་སྙམ་བྱེད། ཉི་མ་ལ་འདུག་ན་ན་བའོ། །མཆིན་པ་ལ་ལུད་ན། མཆིན་པའི་སྟེང་དུ་ན། ལུད་པ་སྐྱུར་ན་ཁ་ལ་འཁྲི། གློ་བ་ལ་ལུད་ན་ཁ་ཁ་ལ། གློ་མང༌། ཕོ་བ་ལ་ལུད་ན་གསུས་པ་ཆེ། ཁྲག་སླ་མོ་འཁྲུའོ། །ཐམས་ཅད་ལ་མཁྲིས་པ་ཅུང་ཟད་སྐྱུག་གོ །ལུས་ཟུངས་ཀྱི་མཁྲིས་པ་གནས་གྱུར་པ་ནི། རྩ་ལ་ལུས་གྲང་ཤུམ་བྱེད་དོ། །མཁྲིས་པ་ཤ་སེར་ནི། ཉམ་ཤེད་ཆུང༌། ཁོང་སྦོ། །ཆུ་འཐུངས་ཀྱང་ཁ་ཁ ༑ རྫས་དཀར་པོ་ཡང་སེར་པོར་མཐོང༌།

སྔ་དྲོ་དང༌། དགོངས་ཀ་བསིལ་དུས་བག་རེ་བདེའོ། །དེ་ལ་མཁྲིས་པ་བཅོས་པ་ལ་གསུམ་སྟེ། དང་པོ་བསྡུ། བར་དུ་སྦྱང་ ༑ ཐ་མ་བརྟས་པར་བྱའོ། །བསྡུ་བ་ནི་གསེར་གྱི་མེ་ཏོག དོམ་མཁྲིས། ཨ་རུ་ར ༑ དུག་མོ་ཉུང་གི་ཐང་ཡང་ཡང་གཏང༌། དེས་ཕོ་བ་མི་བདེར་སོང་ན་འདུས་པ་ཡིན་པས་སྦྱང་བར་བྱའོ། །གཉིས་པ་སྦྱང་བ་ནི། ཨ་རུ་ར་ལ་དུར་བྱིད་ཀྱི་ཁུ་བ་བསྟིམ་ལ། དེ་བཙོས་ནས་བསྐམས་པ་དང༌། ཨ་རུ་ར་ཟན་གྱི་ནང་དུ་གཏུམས་ལ་ལྕི་མེ་ལ་བསྲེགས་ཏེ། ཟན་ཚོས། ཨ་རུ་ར་མ་ཚིག་པ་སེར་ཙམ་སོང་བ་གཅིག་དང་ ༑ ཨ་རུ་ར་མཆུ་སྙུང་ཅིག དུར་བྱིད། ཐར་ནུ་དང་གསེར་གྱི་མེ་ཏོག་རྣམས་ཞིབ་ཏུ་བཏགས་ཏེ། བ་ཡི་ཆུ་ལ་བཏབ་སྟེ་གཏང་ངོ༌། །རྗེས་ལ་སོགས་པ་བཤལ་སྤྱི་དང་འདྲའོ། །འདི་ནི་ཨ་རུ་ར་བཙོ་བསྲེགས་རྗེན་གསུམ་གྱི་སྦྱོར་བ་ཞེས་བྱ་བ་སྟེ ༑ མཁྲིས་པ་དང༌། དུག་ལ་འདི་ལས་ལྷག་པ་མེད་དོ། །གསུམ་པ་བརྟས་པར་བྱ་བ་ནི། ཆང་གསར་པ་དང༌། བ་མར་གསར་པ་དང༌། དར་བ་གསར་པ་རྣམས་ཕོ་བའི་མེ་དྲོད་དང་སྦྱར་ལ་ཅི་རིགས་སུ་གཏང་ངོ༌། །ལུས་པོ་བརྟས་ནས་ཡུན་རིང་དུ་ལོན་པ་དང༌། དགོས་ན་ཡང་བསྐྱར་ལ་གཏང༌། བཤལ་རྗེས་མ་ཡིན་པ་ལ་ལུག་ཤ་དང་ཆང་སྤང༌། ར་ཤ་དང་གཡག་ཤ་སྤང་ངོ༌། །དཀར་དང་བ་ཤ་གསར་པ་བསྟེན། སྒོག་ཆུ་ཚྭ་མེད་ལ་ཟན་སྤགས། རླན་དང་ཉི་མ་སྤང༌། མེ་བཙའ་བྱ་རུ་མི་རུང་ངོ༌། །སྤྱིར་ཐམས་ཅད་ལ་རྩེའུ་ཆུང་དང་རུ་ཐུང་གཏར་ལ། བ་ལེ་ཀ་དང༌། ཏིག་ཏ་གཏང་ངོ༌། །ཞི་བྱེད་ཀྱི་སྨན་ལ་གསེར་གྱི་མེ་ཏོག བོང་ང་དཀར་པོ། གུར་གུམ ༑ དུག་ཉུང༌། བྲག་ཞུན། ཨུཏྤལ། བ་ཤ་ཀ ཡུང་བ་རྣམས་གཏང་ངོ༌། ཁ་ཅིག་མཁྲིས་པའི་རིགས་མི་འབྱེད་པར། བསིལ་སྨན་དང༌། གཏར་ག་འབའ་ཞིག་བྱེད་དེ། དེ་ནི་བུད་ཤིང་ཟད་པའི་མེ་བཞིན་དུ་ནད་དང་ལུས་ཟུངས་གཉིས་ཀ་འཛད་དོ། །མཁྲིས་པ་གྲང་བའི་རིགས་ལ། དང་པོ་རྒྱམ་ཚྭ་གསུམ་པའི་ཐང་གཏང་ ༑ བར་དུ་ད་ལིས་བདུན་པ་བུངས་བསྐྱེད་ལ་གཏང༌། སེ་འབྲུ། ཚ་བ་གསུམ ༑ སུག་སྨེལ། ཤིང་ཚ། ཀ་ཀོ་ལ། རྒྱམ་ཚྭ།

ཀ་ར་སྦྱར་ལ་གཏང་ངོ༌། ། མདོར་ན་དྲོད་སྨན་འབའ་ཞིག་གིས་བཅོས་སོ། །དྲོད་སྨན་བཏང་བས་ཁམས་མི་བདེ་ཉོག་པ་སྙམ་བྱེད་ན། བྲེད་མི་དགོས་སོ། །དེའི་རྗེས་ལ་བགས་ཀྱིས་ལྕེ་བདེ་ལ ༑ མིག་དང༌། ལྕེ་མི་སེར་དུ་འགྲོའོ། །སྤྱིར་མཁྲིས་པ་ལ་མན་ངག་ཏུ་བྱས་པ་ལ ༑ གྲང་བའི་དུས་དང༌། ཚ་བའི་དུས་གཉིས་ཡོད་དེ། དང་པོ་ཟླ་བ་ཕྱེད་ནས་ཞག་ཉི་ཤུའི་བར་དུ་ཆུ་དམར་བ་དང༌། མིག་སེར་བ་ཚོར་མ་ཐག་ནི་བར་དུས་ཞེས་བྱ་སྟེ། ད་ལིས་བདུན་པ་འབའ་ཞིག་བཏང་བས་འཚོའོ། །འདིའི་དུས་སུ་གཏར་ག་དང༌། བསིལ་བཏང་ན་ངེས་པར་འཆི་བར་འགྱུར་རོ། །དུས་ཡུན་རིང་པོ་ལོན་ཏེ ༑ སྐྲ་འབྱི་བ་དང༌། སེན་མོ་ནག་པོར་སོང་ནས། དྲོད་གནོད་པས་བཤལ་གྱིས་བཅོས་པ་མན་ངག་ཡིན་ནོ། །གཏར་ག་བྱས་ན་ཁྲག་མཁྲིས་པར་འོང་སྟེ། གང་ལ་ཡང་ཕུགས་སུ་གནོད་དོ། །སྣོད་ཀྱི་མཁྲིས་པ་ཁ་ལུད་པ་ལ། བག་ཙམ་གཏར་ཡང་དྲག་སྟེ། ཕལ་ཆེར་གཏར་ན་འཆིའོ། །སྤྱིར་ཡང་མ་ཞུ་བས་རྒྱུ་བྱས་པའི་མཁྲིས་པ་ཁོང་ན་སོང་བས་དྲོད་བཅོས་བྱའོ། །ད་ལིས་བདུན་པ་ནི་བ་ལུའི་ལོ་མ། ན་ལེ་ཤམ། སྒ་སྐྱ། པི་པི་ལིང༌། དང་པོའི་ཆ་རེས་གང་ནས་གང་དུ་སྐྱེད། ཤིང་ཚ་དང་ ༑ སུག་སྨེལ། བ་ལུའི་ལོ་མའི་ཕྱེད། པི་པི་ལིང་གི་བརྒྱད་འགྱུར་ཀ་ར་གཏང་ངོ་ ༑ ༑ མཁྲིས་པ་སྐྱེ་བའི་ཁ་ཟས་ཤ་རུལ་སུངས་དང༌། མར་རྙིང༌། ཐུད་རུལ། སྣུམ་ཁུར། མར་ནགསྒོག་པ། ཆང་ཉེས། སྐྱུར་པོ། ཞོ་སྐྱུར། མདོར་ན་དྲོད་ལ་འཇུ་དཀའ་བའི་ཟས་ཟོས་ནས། ཉིན་པར་གཉིད་ལོག་པ་དང༌། མེ་དང་ཉི་མ་ལ་འདུག་དྲགས་པ་དང༌། ལས་དྲག་ཤུལ་བྱས་པས་མཁྲིས་པ་འཁྲུགས་ཏེ་མིག་གི་ནད་དུ་གྱུར་པའོ། །དེ་དག་ནི་མཁྲིས་པ་ཚ་བའི་ནད་དོ། །དང་པོ་རླུང་སྐྱེ་བའི་རྒྱུ་འགའ་ཞིག་གི་རྐྱེན་གྱིས་མཁྲིས་པ་ཡུལ་བཏོན་ཏེ། ཕྱིར་གྲམ་ནས་མིག་ལ་སོགས་པ་སེར་པོར་བྱས་པ་དང༌། གཉིས་པ་བད་ཀན་སྐྱེས་པའི་ཟས་སྣུམ་འཐུངས་པའམ། ཚིལ་བུ་ཟོས་པ་དང༌། ཆང་མ་ཞུ་བ་དང༌། མཁྲིས་པའི་ལམ་བཀག་ནས། ཕྱིར་ཡན་ལག་དང་མིག་ལ་སོགས་པ་སེར་པོར་འགྱུར་བའོ།

།འདི་གཉིས་མཁྲིས་པ་གྲང་བ་ལས་གྱུར་པའོ། །མཇུག་ཚ་བ་ཆོམ་པའི་ཚེ་ཚིགས་པ་བཅོ་ལྔ་པ་ལ་མེ་བཙའ་བྱས་ཀྱང་བཏུབ། འདི་ནི་ཁྱད་པར་མཆོག་ཏུ་གྱུར་པའི་མན་ངག་ཡིན་ནོ། །གསོ་དཔྱད་བདུད་རྩིའི་ཐིགས་པ་ལས་མཁྲིས་པ་སྒོས་བཅོས་ཀྱི་ལེའུ་རྫོགས་སོ།། །།༈ ཨོཾ་སྭསྟི་སིདྡྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །མཁལ་མ་སྒོས་བཅོས་ཀྱི་མན་ངག་འདི་ལ། དང་པོ་མཁལ་མ་སུརྱ་ཞེས་བྱ་བ་ལས་དྲག་ཤུལ་བྱས་པ་ལས་བྱུང་སྟེ། མཁལ་རྐེད་ལྕི་ཞིང༌། དང་ག་འགྲིབ ༑ རྣ་བ་མི་གསང༌། ཤ་སྐམ་མོ། །དེ་ལ་དང་པོ་དུགས་བྱ། བར་དུ་ཐང་གཏང་ ༑ ཐ་མ་གཏར་གྱིས་ཚ་རེངས་གདུལ་ལོ། །དེས་མ་ཕན་ན། ཟས་བསིལ་གྱིས་བཅོལ། རྩ་བཤལ་བྱ། རྗེས་ལ་གུར་གུམ་བདུན་པ་གཏང༌། རྩ་བ་ལྔའི་སྨན་མར་གཏང༌། མཁལ་གསང་བསྲེགས། མཁལ་མ་ཟག་ཁུ་ཞེས་བྱ་བའི་ཁུ་བ་རྣག་དང་བཅས་པ་ཆུའི་ནང་དུ་སྔོན་ནམ། རྗེས་ལ་འཛག ན་ཟུག་ཆེའོ། །དེ་ལ་རྩ་བཤལ་གཏང༌། འཇམ་རྩི་བསྟེན། རྩ་བ་ལྔའི་སྨན་མར་བསྟེན། སྔོ་ངད་དང་ཟས་བཅུད་མེད་སྤང༌། རྟ་རྒྱུག་པ་དང༌། བང་དང༌། མཆོངས་དང༌། ཉལ་པོ་རྣམས་མཁལ་མའི་དགྲ་ཡིན་པས་སྤང༌། མཁལ་མ་ད་རྒན་ཞེས་བྱ་བ། ཚིགས་དང་བཤུལ་ཤ་ཐམས་ཅད་ན། བརྡུངས་པའམ། བཙིར་ན་ཕན་པ་སྙམ་བྱེད། སྐབས་སུ་རྐེད་པ་ན། རྒྱབ་ལག་བྱས་ན་བདེ་བ་སྙམ་བྱེད། མཇུག་ཚིགས་འཐོན་ནས་སྒུར་པོར་འགྲོ། དེ་ལ་བདུད་རྩིའི་དུགས་བྱ། བསྐུ་མཉེ་བྱ། རྩ་བཤལ་གཏང༌། མེ་བཙའ་བྱ། ཟས་བཅུད་ལ་བསྟེན། ད་བྱིད་དང་རྩ་བ་ལྔ་བསྟེན་ནོ། །མཁལ་མ་ཆུ་ཤོར་ཞེས་བྱ་བ། ཚིགས་པ་བཅོ་བརྒྱད་པ་མན་ཆད་ན། སྤྱི་བོའི་འབོགས་མཚམས་གཡོ་ཞིང་ན། བརླ་སུལ་དང༌། བྱིན་སུལ་འཕྲོ་ཞིང་ནའོ། །དེ་ལ་དང་པོ་དུགས་ཡང་ཡང་བྱ། སྐྱུ་རུ་ར་དང༌། སླེ་ཏྲེས་ཀྱི་ཐང་གིས་བསྡུས་ལ་མཁལ་རྩ་གཏར ༑ ལག་པས་སླེབ་པའི་བརླ་སུལ་དུ་ཐུར་མ་རྒྱབ་ལ་ཆུ་སེར་དབྱུང༌། མཁལ་གསང་གི་ན་སར་མེ་བཙའ་བྱའོ། །མཁལ་མ་རྡེའུ་ཞེས་བྱ་བ་འབྲས་བུ་དང༌། སྤུ་ལྟག་ན་ཕྱིས་ན་ཕན་པ་སྙམ་བྱེད་དོ།

། དེ་ལ་ད་བྱིད། ལྕམ་པ། ར་མཉེ་བ། སྡིག་སྲིན། རམ་བུ་རྣམས་བརྒྱད་འགྱུར་དུ་སྦྱར་ལ་ཆང་གིས་ནུས་པ་བསྐྱེད་ལ་རི་བོང་གི་རིལ་མ་ཙམ་ལྟོ་སྟོང་ལ་གཏང་ངོ༌། །དེས་རྡེའུའི་ནད་སེལ་ལོ། །སྐྲན་ཡོད་ན་ལུས་བསྒྱུར། ལངས་ན་ཚ་ཤགས་ཤགས་བྱེད་དོ། །དེ་ལ་རྡོ་མེ་ལ་བསྲེགས་པ་དམར་པོ་རེ་བལ་དང༌། ཕ་ཚེ་ཆུ་རུ་བཙུག་ནས་ལྷོད་ལྷོད་མང་དུ་བྱས་ལ། ན་སར་སྣམ་བུས་གཅུད་ལ་ཡུན་རིང་དུ་བདུག་གོ །ཡང་ར་དང་ཁྱི་མ་གཏོགས་པའི་རུས་པ་ཡིབ་མ་སྣ་ཚོགས་མཐེ་བོང་ཙམ་དུ་བརྡུངས་པ་ལ་ཡུན་རིང་དུ་བཙོ། །དེ་དོང་དུ་མེ་དུ་བ་མེད་པའི་སྟེང་དུ་བཞག་ལ། མཚམས་རྣམས་འདག་པས་བྱུག ཕྲུ་བའི་ཁ་ཕད་ཧྲུལ་གྱིས་མཐུག་ཏུ་བཀབ་སྟེ། དེ་ལ་སྐྲན་བརླན་ལ་བདུག དེ་སྟེང་ནས་མལ་ཆས་བསྟིབས། སྐྲན་རིགས་ཐམས་ཅད་ལ་དེ་ལྟར་བྱའོ། །སྤྱིར་དཔྱི་བཤལ། མཁལ་རྐེད་ན། རྐང་པ་སྦྲིད། གཡལ་དང་སྦྲིད་པ་བྱུང་ན་སྐད་ངན་འཆོར། དེ་ཐམས་ཅད་ལ་ལུག་གི་མཁལ་མ་མར་དུ་བཙོས་ལ་གཏང༌། ལོང་རྩ་གཉིས་དང། མཇུ་གུ་ཆུང་གཏར། མཁལ་གསང་བསྲེག་གོ

།གསོ་དཔྱད་བདུད་རྩི་ཐིགས་པ་ལས་མཁལ་མ་སྒོས་སུ་བཅོས་པའི་ལེའུའོ། །ས་མཱཔྟ་མི་ཐི།། །།༈ ཨོཾ་སྭསྟི་སིདྡྷཾ། ཨོཾ་ཨཱཿཧཱུྃ། བཅོམ་ལྡན་འདས་སྨན་གྱི་བླ་ལ་ཕྱག་འཚལ་ལོ། །གཏར་གའི་མན་ངག་ཟུང་རྔུ་ཕྱིར་འདྲེན་ཞེས་བྱ་བ་འདི་ལ། ཁྲག་དང་མཁྲིས་པའི་ཟུག་རྔུ་ཕྱི་འབྱིན་ཏེ། གཡེང་བ་མེད་པར་བསྙལ་ཐག་ལེགས་པར་བསྡམ། ཆུ་གྲང་དང་རྡོ་གྲང་ལ་སོགས་པ་བསོགས་ལ། ནད་པ་ལུས་པོ་དྲོས་པ་ཤེས་པ་མ་བྲེད་པར་བྱས་ལ། གཙག་བུ་ཚད་དང་ལྡན་པ་རྣོན་པོ་བརྡར་ཏེ། གདབ་ལུགས་དུ་མ་ཡོད་ཀྱང༌། གཉིས་ལེན་དང༌། དོལ་ཆོད་དང༌། གློ་ཕུག་བྱ་སྟེ། རྩ་ཆེན་པོ་རྣམས་སྒང་གཤག་བྱ། བྱིན་པོ་དོལ་ཆོད་བྱ་སྟེ། སྨན་པ་ལག་འདྲིས་པ་གལ་ཆེའོ། །དེ་ཡང་རྩ་ཆེན་པོ་རྣམས་སུ་སུམ་ཆ་བླང༌། འབྲིང་པོ་ཕྱེད་བླང༌། ཕྲ་མོ་རྣམས་སུམ་གཉིས་བླང་ངོ༌། །མགོའི་རྩ་དོལ་ཆོད་བྱ་སྟེ། ཆོད་ཀྱང་སྐྱོན་མེད་དོ ༑ ༑ མགོའི་ཤ་མཐུག་པོ་དང༌། ཤ་ལས་བྱེད་དང༌། འཕར་རྩ་མ་གཏོགས་པ་རྣམས་གཏར་རོ། །རྐང་པའི་སྣེ་ས་དང༌། ཉྭ་དང་ཆུ་བ་དང༌། འགུལ་རྩ་ལ་མི་གདབ་བོ། །དང་པོ་ནད་ལ་ཡིད་མ་ཆེས་ན། སྣོད་ཁ་བག་ཙམ་གཏར་ལ་ཁྲག་ལྟ་སྟེ ༑ ཁྲག་བཟང་ན་བཞག ཁྲག་ངན་ལ་ཡབ་ཆེན་མང་དུ་དབྱུང་ངོ༌། །དེ་ཡང་དར་དམར་པོ་བཞིན། དམར་ལ་གསལ་ན་ཁྲག་བཟང་བ་ཡིན་ཏེ། དེ་ལ་ལུས་བརྟེན་ནས་ཟུངས་ཁྲག་ཅེས་བྱའོ། །མདོར་ན་ནད་རྙིང་པ་ལ་སོགས་པ། དོན་སྣོད་གང་ལ་བབས། ངོ་ཤེས་ན་དེ་རང་གི་རྩ་ལ་གདབ་བོ། ཁྲག་སྦ་བྱུང་ན་རྡོ་བ་ཆུར་བཅུག་ལ་མཉེ། ཁྲག་མ་ཆོད་ན་རྡོ་གྲང་མོ། ཆེ་བྱའི་ཕོད་རྨ་ཁར་གླན། ཁྲག་རྗེས་བག་རེ་ལུས་ཀྱང་སྨན་བཏང་བས་འབྱངས་ཏེ་ཉམ་ང་མི་དགོས་སོ། །ད་ནི་གཏར་བའི་བྱེ་བྲག་བསྟན་པར་བྱ་སྟེ། སྤྱི་གཙུག་གཏར་བ་ནི། རྣ་བ་གཉིས་མདུན་དུ་ལྟབ་ལ་སྲད་བུ་གཏང༌། ལྟག་པའི་སྡུད་ཁུངས་ནས། སྣ་རྩེར་སྲད་བུ་བཏང་བའི་རྒྱ་གྲམ་ལ་གཏར་ན་རྩ་བྱེད་ཆེན་པོ་བྱུང་བ་དང༌། མགོ་ལྕི་ཞིང་འཁོར་བ་དང༌། ལྟག་དགྱེར་སོང་བ་རྣམས་ལ་ཕན་ནོ།

།གལ་ཏེ་ཁྲག་མཆོད་ན། རྐང་མཐིལ་དུ་མེ་བཙའ་གདབ་བོ། །དཔྲལ་བའི་སྐྲ་མཚམས་ན་ཡར་སོར་བཞི་འཇལ་པར་གཏར་ན ༑ མཚོག་མ་ལྕི་ལ་མིག་ཕུགས་སུ་ཟུག་ཅིང་ན་བ་དང༌། བད་མཁྲིས་ལས་གྱུར་པའི་རིམས་ཀྱིས་མགོ་འཁོར་ཞིང་ན་བ་ལ་ཕན་ནོ། །རྣ་བའི་ཕྱི་ངོས་སྣའི་རྩ་ན་སྤུ་འཇམ་པོ་གྱེན་དུ་འཁྱིལ་བ་ཡོད་དེ། གཏར་ལ་མེས་ཁ་བསྲུང༌། ལྟག་ཁུང་གཡས་གཡོན་སྐྲ་མཚམས་ནས་གྱེན་ལ་སོར་བཞི་བཅལ་བའི་གདོང་ན། ལྟག་རྩ་ནག་པོ་བྱ་བ་གཉིས་ཡོད་དེ། གཙག་ཁ་གྱེན་ལ་བསྟན་ལ་གཤགས། དེས་གཉའ་བ་རེངས་པ་དང༌། མཇིངས་པ་འགྱུར་མི་ཤེས་པ་དང༌། ཆུ་རྒྱུས་སྣད་ནས་ལྟག་པ་དགྱེ་བོར་སོང་བ་ལ་ཕན་ནོ། །དཔྲལ་བ་ལ་རྩ་གསུམ་ཡོད་དེ། དབུས་མ་ལ་མཁྲིས་པ་གསེར་མདུང་ཞེས་བྱ་བ། དེ་གཏར་བས་མཁྲིས་པ་རྒྱས་པ་དང༌། སྟོན་དཔྱིད་མགོ་བོ་དང༌། ཉི་མས་དྲོས་ན་མཚོག་མ་ལྕི་བ་དང༌། ཆང་ནད་དྲག་པོ་ཀུན་ལ་ཕན་ནོ། །མིག་གཉིས་ཀྱི་གོང་ན་འཕར་རྩ་རེ་གནས་པས། སྐྲ་མཚམས་སུ་གཏར་ན། མིག་ཚགས་པའི་ནད་ཐམས་ཅད་སེལ་ལོ། །སྣའི་རྩེ་མོ་ནས་སྤྱི་གཙུག་ཏུ་སྲད་བུ་བཏང་ལ། དེ་བལྟབ་པའི་སར་སྐྲ་མཚམས་ཕྱེ་ལ་གཏར། དེས་ཀྱང་མིག་གི་ནད་ལ་ཕན་ནོ། །མིག་ཕུགས་ཀྱི་རྩ་གཉིས་གཏར་ན། ཁྲག་གི་ལིང་ཏོག་གིས་མིག་ཁེབས་པ་དང༌། ཟུག་གཟེར་ཆེ་བ་ལ་ཕན་ནོ། །རྣ་བའི་རྩེ་མོ་ནས་སོར་བཞི་གྱེན་ལ་བཅལ་བར་གཏར་ན་མགོ་ཕྱེད་ན་བ་ལ་ཕན་ནོ། །ལྕེ་འོག་གི་རྩ་གཉིས་གཏར་ན་ཁ་ཁ་བ་དང༌། ཁ་སྐམ་པ་དང༌། ལྕེ་ཕུགས་སུ་བྲོས་པ་ལ་ཕན་ནོ ༑༑ རྒྱལ་མོ་གབ་རྩ་སྙིང་གི་ལུང་ཐག་ཅེས་བྱ་སྟེ། མཆུ་འཐེམས་སུ་བཅུག་ལ། རྩ་ནག་ཆུར་བྱུང་བ་ལ་གཏར། དེས་མཆུའི་བད་ཀན་དང༌། མཆེར་བའི་ནད་ལ་ཕན་ནོ། །དེ་ལྟར་རྣ་བའི་ནད་ལ་རྣ་བའི་རྩ་གཏར། སྣའི་ནད་ལ་སྣའི་རྩེ་གཏར་ན། མིག་སྐམ་ཚགས་ལ་ཕན་ནོ། །སྤྱིར་སྐྲ་མཚམས་ཡན་ཆད་ཀྱི་འཕར་རྩ་རྣམས་ལ་གཏར་ན་གཏར་བའི་ཉེས་པ་མི་འབྱུང་ངོ༌། །རོ་སྟོད་ཀྱི་གཟེར་ཐམས་ཅད་ལ་རྩེའུ་ཆུང་གཡས་གཡོན། སྐེ་ལ་མས་ཡར་སོར་བཞི་བཅལ་བར་གཏར་ན་ཕན་ནོ།

།གློ་བའི་ཨ་སོ་ལི་ག་གཉིས་ན་གྲུ་མོའི་ཁུག་ན་རྩ་གཉིས་ཡོད་དེ། དེ་ལ་གློ་དྲུག་མགོ་ཡང་ཟེར། དེ་གཉིས་བསྣོལ་ཏེ་གཏར་བས་གློ་ལ་རྣག་ཁྲག་འོང་བ་དང། གློ་ལ་ཁྲག་རྒྱས་ཏེ་སྨུག་རྦབ་ཏུ་སོང་བ་དང༌། སྟོད་ན་ཞིང་གཟེར་བ་དང༌། ཉིན་དགུང་ནམ་དགུང་ལ་ལྕི་ཞིང་དབུགས་མི་བདེ་བ་དང༌། གློའི་དབུགས་མི་བདེ་བ་ལ་ཕན་ནོ ༑ ༑ གློ་བའི་དཔུང་རྩ་གཡས་གཡོན་གཉིས་གཏར་ན། རིམས་ལས་གྱུར་པའི་སྟོད་གཟེར་དྲག་པོ་དང༌། གློ་རྩ་ཁྲག་གིས་རྒྱས་ཏེ་གཟེར་བ་དང༌། གློ་རྩ་ཁྲག་གིས་རྒྱས་པའི་སྐྱོན་གྱིས་འགྲམ་པ་གཡས་གཡོན་དུ་གཟེར་བ་དང༌། མགོ་ལ་ལྷ་འཐེམས་བྱུང་བ་ལ་ཕན་ནོ། །དེའི་རྒྱུད་གྲུ་མོའི་ཁུགས་ཀྱི་ཟུར་ན་གློ་བའི་ཟུར་རྩ་ཞེས་བྱ་བ་ཡོད་དེ། དེ་གཏར་ན། གློ་དང༌། མཆིན་པ་དང༌། སྟོད་ཀྱི་ཚད་པ་དང༌། ལག་པ་སྦྲིད་ཅིང་ན་བ་དང༌། རྟག་ཏུ་སྣ་ཁྲག་འཛག་པ་དང༌། ཟས་ཡི་གར་མི་འོང་བ་དང༌། གློ་ལ་ཁྲག་མཚལ་ལྟ་བུ་འོང་བ་དང༌། དབུགས་མི་བདེ་བ་དང༌། བྱང་ཁོག་ལ་ནད་ཕོག་པ་རྣམས་ལ་ཕན་ནོ། །མཆན་འོག་ནས་འཁྲིས་ནས་གྲུ་མོའི་ནང་དུ་བྱུང་བ་དེ་ལ། དྲུག་མགོ་ཆེན་པོ་ཞེས་བྱ་སྟེ། དེ་ལས་གྱེས་པའི་རྩ་ལྔ་ཡོད། ཕྱིར་འཁྱུག་པ་རུ་ཐུང་ཞེས་བྱ་སྟེ། དེའི་གྱེས་མཚམས་ནས་སོར་བཞི་བཅལ་བར་གཏར་ན་མཆིན་པ་ཁྲག་གིས་རྒྱས་པ་དང༌། མཆིན་ཁྲག་ཕོ་བར་ལྟུང་བ་དང༌། ཚ་བ་ལས་གྱུར་པའི་རྒྱུ་གཟེར་དང༌། མཆིན་པ་འཁྲུགས་པའི་སྐྱོན་གྱིས་མིག་ཚགས་པ་དང༌། འགྲམ་པར་ཟུག་གཟེར་འོང་བ་དང༌། རྩིབ་ལོག་གཟེར་ཞིང་མཆིན་དྲི་ཁ་སྐོར་ན་བ་དང༌། དུག་གིས་མཆིན་པ་རྒྱས་པ་དང༌། བད་ཀན་སྨུག་པོ་མཆིན་པ་ལ་ཞུགས་ཏེ། ཁྲག་རྒྱས་པ་ལ་ཕན་ནོ། །དེ་ནས་མར་སོར་བརྒྱད་བཅལ་བར་གཏར་ན། དུག་ནད་རྙིང་པ་ལ་ཕན་ནོ། །རུ་ཐུང་གི་རྩེ་མོ་མཁྲིག་མའི་ཕྱི་རོལ་ལོང་བུའི་གདོང་དུ་གཏར་ན། མའི་ཁོང་དུ་རྒྱུན་ཆད་པར་སོང་ནས་མའི་རུམ་ནས་མིག་ཚགས་པ་ལ་ཕན་ནོ། །དེའི་ནང་ངོས་སུ་གྱེས་པའི་རྩ་དེ་ནི་མཆིན་པའི་ཟམ་པ་ཞེས་བྱ་སྟེ།

མཆིན་པའི་ནད་ལ་ཕན་ནོ། །དེའི་ནང་གི་རྩ་དེ་མཁྲིས་པའི་གཤའ་རིངས་ཞེས་བྱ་བ་ཡིན། དེ་གཏར་བས་མཁྲིས་པ་ཕོ་བར་ལུད་པ་དང༌། མིག་སེར་བ་དང༌། མཁྲིས་པ་ལས་གྱུར་པའི་རིམས་ནད་དང༌། བལ་ནད་མིག་སེར་དང༌། མཁྲིས་པའི་སྐྱོན་གྱིས་མགོ་བོ་ན་བ་དང༌། མིག་སེར་བ་དང༌། ལིང་ཏོག་གསར་པ་དང༌། མཁྲིས་པ་ལས་གྱུར་པའི་ཚད་ནད་ཡུན་རིང་གིས་དང་ག་འགགས་པ་རྣམས་ལ་ཕན་ནོ། །དེའི་ནང་ངོས་ཀྱི་རྩ་སྣོད་ཁ་ཞེས་བྱ་སྟེ། དེ་གཏར་ན་སྣོད་ཀྱི་ཚ་བ་སེལ་ལོ། །དེའི་ནང་དུ་བྱུང་བའི་རྩ་དེ་ནི། སྙིང་གི་ཨ་སོ་ལི་ག་ཞེས་བྱ་སྟེ། དེ་གཏར་བས་སྙིང་རྩ་ཁྲག་གིས་ཁེངས་པ་དང༌། སྟོད་ལྕི་ཞིང་ཡི་ག་མི་བདེ་བ་དང་ ༑ རིམས་ནད་སྙིང་ལ་ཞེན་པ་དང༌། དབུགས་མི་བདེ་བ་དང༌། སྟོད་ལྕི་ཞིང་ནུ་མཆིན་གཟེར་བ་དང༌། སྙིང་གི་ནད་ཐམས་ཅད་ལ་ཕན་ནོ། །དེ་སྙིང་གི་འཕར་རྩའི་སྟེང་ན་གནས་པས་ཤིན་ཏུ་གཟབ་བོ། །ཨ་སོ་དང༌། གློའི་ཟུར་རྩ་འདོམ་པའི་རྩ་ལ་གཏར་ན། གློ་སྙིང་གཉིས་ཀའི་ནད་ལ་ཕན་ནོ། །ལག་པའི་མཁྲིག་མའི་རྒྱབ་ན་རྩ་གཉིས་ཡོད་དེ། གཅིག་རྒྱབ་རྩ་དྲུག་འདུས་ཞེས་བྱ་སྟེ། དེ་གཏར་ན་རོ་སྟོད་རྒྱས་པ་དང༌། རྒྱབ་ཏུ་གཟེར་བ་དང༌། ཁྲག་རོ་རྙིང་པ་ལ་ཕན་ནོ། །དེའི་ཕྱི་ངོས་རྒྱབ་རྩ་ཆེན་པོ་ཞེས་བྱ་སྟེ། དེ་གཏར་བས་རྒྱབ་སྨད་དང༌། སོག་འདབ་ན་བ་ལ་ཕན་ནོ། །དེའི་ཕྱི་ངོས་རྩ་ཕྲན་ཡིན་ཏེ། རྒྱབ་རྩ་འཁུན་བུ་ཞེས་བྱ་སྟེ། དེ་གཏར་ན་མཆིན་པ་སྙོང་བུ་དང༌། མཆིན་པ་སྐྱེད་འཁོར་གྱི་ནད་དང༌། མཆིན་པ་ཀླད་གྲངས་ཀྱི་ནད་དང༌། རོ་རྒྱབ་འབྱར་ཞིང་ན་བ་དང༌། མཆིན་པ་ན་ཏིང་བྱེད་པ་དང༌། ཁ་ཟས་ཡི་གར་མི་འོང་བ་ལ་ཕན་ནོ། །མཐེབ་མཛུབ་བར་ན་ཡང་མཚོན་གང་བཅལ་བ་ན་གློ་བའི་སྐྱོར་གོང་ཞེས་བྱ་བ་ཡོད་དེ། དེ་གཏར་ན་གློ་བའི་ལུད་པ་དམར་བ་དང༌། གྲེ་བ་འཛེར་བ་དང༌། སྐད་འགགས་པའི་ནད་ལ་ཕན་ནོ། ། མཐེ་བོང་གི་རྒྱབ་ངོས་ན། སྙིང་རྩ་ཡོད་དེ། དེ་གཏར་བས་སྙིང་གི་ཚ་བ་སེལ་ལོ།། མཛུབ་མོའི་རྒྱབ་ན་གློ་རྩ་ཡོད་དེ།

དེ་གཏར་བས་གྲེ་བ་མི་བདེ་བ་སེལ་ལོ། །གུང་མོའི་རྒྱབ་ན་མཚེར་བའི་རྩ་ཡོད་དེ། དེ་གཏར་བས་མཆུའི་བད་ཀན་དང༌། མཆེར་བའི་ནད་ལ་ཕན་ནོ། །སྲིན་ལག་གི་རྒྱབ་ན་མཁལ་རྩ་ཡོན་པོ་ཞེས་བྱ་བ་ཡོད་དེ། དེ་གཏར་བས་མཁལ་ནད་ལ་ཕན་ནོ། །མཐེའུ་ཆུང་གི་རྒྱབ་ན། མཆིན་པའི་རྩ་ཡོད་དེ། དེ་གཏར་བས་མཆིན་ནད་ལ་ཕན་ནོ། །ཐམས་ཅད་ལ་འཕར་རྩ་གཏར་བ་གལ་ཆེའོ། །ལྕེ་རྩ་གཡས་གཡོན་གཉིས་ལ་གཏར་ན་རིམས་ནད་ཚ་བ་བྱིང་བ་དང་ ༑ ལྕེ་སྐམ་ཞིང་སྐོམ་དད་ཆེ་བ་དང༌། ཟས་ཡི་གར་མི་འོང་བ་དང༌། བད་ཀན་གྱི་དྭངས་མ་སྙིང་གར་བྲོས་ཏེ། ལྕེ་མི་བདེ་བ་ལ་ཕན་ནོ། ཁ་དང༌། ལྕེ་དང༌། མཆུའི་ནད་ལ་ཡང་བད་ཀན་གྱི་རྩ་ལ་གཏར་ན་ཕན་ནོ། །རིམས་ནད་ལ་དཔྲལ་བའི་རྩ་ལ་གཏར་ན་ཁྱད་པར་དུ་ཕན་ནོ། །འཁྲུགས་དང༌། རིམས་དང༌། ཚད་པ་སྙིང་ལ་ཤོར་བ་ལ་ཨོལ་གོང་གི་ཐོག་གི་སྙིང་རྩ་འགྲེང་བུ་ལ་གཏར་བས་ཕན་ནོ།། མཐེབ་མཛུབ་ཀྱི་བར་གྱི་སྐྱོར་གོང་བའི་སྟེང་ནས། མཁྱིད་གང་བཅལ་བར་གློ་སྙིང་འདོམ་བའི་རྩ་ལ་གཏར་ན། གློ་སྐམས་པོ་འགོག་ཏུ་མི་བཏུབ་པ་དང༌། དབུགས་མི་བདེ་བ་དང༌། ཡི་ག་འཆུས་པ་རྣམས་ལ་ཕན་ནོ། །དེས་སྟོད་ཀྱི་རྩ་ཆེ་ཕྲན་གྱི་གདབ་པའི་གནས་བསྟན་ཟིན་ཏོ། །ད་ནི་སྨད་ཀྱི་གཏར་ས་བསྟན་པར་བྱ་སྟེ ༑ མཆེར་པ་ལ་རྩ་སུམ་བརྒྱ་དྲུག་ཅུ་ཡོད་དེ། སྦོམ་ཕྲ་ཕལ་ཆེར་རྟའི་རྔ་མ་ཙམ་ཡོད ༑ དེ་རྣམས་ཀྱང་རྩ་ཆེན་དྲུག་ཏུ་འདུས་ཏེ། སྟོད་ཀྱི་རྩ་ཐམས་ཅད་ཆེ་ཆུང་གཉིས་ལ་འདུས། རྒྱལ་པོ་གཏར་བས་ཀུན་ལ་ཕན་ཞེས་བྱའོ། །སྨད་ཀྱི་རྩ་ཐམས་ཅད་ལོང་རྩ་གཉིས་ལ་འདུས་ཏེ། དེ་གཏར་བས་ལོང་ནད་ཀུན་ལ་ཕན་ནོ།། ཤ་པགས་ཀྱི་རྩ་ཐམས་ཅད་ངར་གདོང་གཉིས་ཀྱི་མཆིན་དྲི་ནས། གཡས་གཡོན་དུ་ཡུ་མོ་ཐུར་དུ་རྒྱུག་པ་འདྲ་བ་གཅིག་ཡོད་དེ། ལྡང་བའི་གདོང་ནས་མཁྱིད་གང་བཅལ་བའི་ས་དེ་གཉིས་གཏར་ན། མཆེར་པ་འགྲམས་པ་དང༌། སྣད་པ་དང༌། སྦོ་བ་དང༌། མཆེར་པ་ལ་བད་ཀན་སྨུག་པོ་ཡོད་པ་དང༌། ཤ་སེར་བ་དང༌། མིག་སེར་བ་དང༌།

མཁྲིས་པ་ཀྵ་ཡས་ཐེབས་པ་དང༌། མཛེ་དང༌། ཤུ་བ་དང༌། གཡེན་པ་དང༌། ཟ་ཀོང་དང༌། རྨ་དང༌། སེར་གསོས་སུ་མི་བཏུབ་པ་དང༌། པུས་མོའི་ཚིགས་དང༌། རྐང་པ་ལ་ཆུ་སེར་འཁོར་བ་དང༌། སྟོད་སྨད་དུ་ལྷུང་བ་དང༌། མཁལ་མའི་ནད་དང༌། འོར་དང༌། རྐང་པའི་བོལ་གོང་སྐྲངས་པ་དང༌། ཆུ་སེར་གྱི་ནད་དུ་གྱུར་བ་ཙམ་ལ་རྩ་འདི་གཏར་ཏེ། ཆུ་སེར་ནག་པོའི་གདོང་རྩ་ཞེས་ཀྱང་བྱ ༑ མཆེར་མཁྲིས་འདོམ་པའི་རྩ་ནག་ཅེས་ཀྱང་བྱའོ། །ངར་གདོང་པའི་མར་སྣ་ནས་སོར་བཞི་བཅལ་བ་དེ། ཚིགས་ཀུང་ཀུང་པོ་གཡས་གཡོན་གཏར་ན། མཆེར་པ་ལས་གྱུར་པའི་ནད། ཕོ་བ་སྐབས་སུ་འཁྲུ་བ་དང༌། ཟས་མི་ལེན་པ་ལ་ཕན་ནོ།། སྨད་དུ་ཆུ་སེར་རྒྱས་པ་ལ་ཆུ་སེར་གྱི་གདོང་རྩ་དང༌། ཡོབ་ཆེན་གོང་འོག་གཏར་ན་ཕན་ནོ། །མཁལ་མའི་རྩ་ལ་བྱིན་རྩ་ནག་གུ་གཡས་གཡོན་གཉིས་དང༌། ལག་པའི་མཐེའུ་ཆུང༌། མཁྲིས་པའི་རྩ་གཉིས་ཀ་གཏར། ལ་ལ་དག་བྱིན་གཞུག་ཟེར། བྱིན་པའི་ཉྭའི་དཀྱིལ་ན་སྦྲུལ་འཁྱིལ་བ་ལྟ་བུ་ཅིག་ཡོད་དེ། རྟིང་པའི་དཀྱིལ་ནས་མཁྱིད་གང་བཅལ་བར་གཏར། དེའི་ཕྱི་རོལ་ན་མར་ལོང་བུའི་སྟེང་ན་མར་བྱིན་ཀྱོག་གཏར་རོ། །དེས་རྐེད་པ་ཆག་པ་སྙམ་བྱེད་པ་དང༌། མཁལ་ཁུང་གཡས་གཡོན་དུ་མཆིན་ཁྲག་ལུད་པ་དང༌། མཁལ་མ་སུར་ཡ་དང༌། མཁལ་མ་སྐྱེད་འཁོར་གྱི་ནད་དང༌། དཔྱིའི་འཁྲུལ་དམིགས་མཚམས་སུ་ཟུག་ཅིང་གཟེར་བ་དང༌། བུད་མེད་མངལ་ཁྲག་གིས་བུ་མི་འོང་བ་ལ་ཕན་ནོ། །བརླའི་རྩ་བོ་ཆེ་ནི། མས་ཡར་མཐོ་གང་བཅལ་བར་གཏར་རོ། །སྒྱིད་ཁུང་པའི་སྒབ་རྩ་སོར་བཞིའི་འོག་ཏུ་གཏར་ཏེ། དེས་མཆིན་ཁྲག་ལོང་དུ་འཐུམས་པ་དང༌། ཕྱི་ཐེན་སྐྱེད་ས་འཁོར་གྱིན་འོར་དུ་བབས་པ་དང༌། མངལ་ཁྲག་རྟག་ཏུ་འཛག་པ་རྣམས་ལ་ཕན་ནོ། །རྐང་པའི་མཐིལ་རྩ་གཏར་བ་ནི། གཉེར་མ་གསུམ་གྱི་དབུས་མ་ལ། རྐང་པའི་གུང་མོ་ནས་རྟིང་པའི་དཀྱིལ་དུ་སྲད་བུ་ཐེན་པ་དེ་བལྟབ་པར། གར་སླེབ་དུ་གཙག་བུ་ རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་ལྔ་པ། མེས་པོའི་ཤུལ་བཞག་ལས།

ས་སྐྱ་བཀའ་འབུམ། PAGE 402PAGE 401