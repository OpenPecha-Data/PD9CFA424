དཀྱིལ་འཁོར་འབྲི་ཞེས་བྱ་བའི་སྐབས་སུ་ནངས་པར་རབ་གནས་བགྱིད་ཅེས་བྱ་བ་གཞུག་ཏེ་གཞན་ནི་འདྲ། དེ་ལན་གསུམ་བརྗོད་ལ། སླར་ཡང་འདི་སྐད་དུ། བདག་རྡོ་རྗེ་སློབ་དཔོན་ཆེ་མོ་ཞེས་བྱ་བ་ལ། སློབ་མ་ཆེ་གེ་མོ་ཞེས་བྱ་བས་གསོལ་བ་བཏབ་ཏེ། ཁམས་གསུམ་གྱི་སེམས་ཅན་ཐམས་ཅད་ཀྱི་དོན་གྱི་ཕྱིར་སང་ནངས་པར་རྟེན་ཆེ་གེ་མོ་ཞེས་བྱ་བ་ལ་རབ་གནས་བགྱིད་པས། བཅོམ་ལྡན་འདས་ཐུགས་རྗེ་ཆེན་པོ་ཞེས་བྱ་བ་ཁྱེད་ཀྱིས་བྱིན་གྱིས་བརླབ་པ་མཛད་དུ་གསོལ་ཞེས་བྱ་བས་གསོལ་བ་གདབ་བོ། །དེ་ནས་དྲུག་པ་གཤེགས་སུ་གསོལ་བ་ནི་ཡི་གེ་བརྒྱ་པའི་མཐར་ཨོཾ་བཛྲ་མུཿཞེས་བྱ་བས་གཤེགས་སུ་གསོལ། །བདུན་པ་རྟེན་གདབ་པ་ནི༑ དམ་ཚིག་པ་བདག་ལ་བསྡུས་ཏེ་ད་དུང་མཆོད་པ་ལ་མི་དབང་བ་མཚོན་པའི་ཕྱིར་རྟེན་ཞལ་བསྒྱུར་བའམ། ན་བཟའ་སེར་པོས་གཡོགས་ལ་བཞག་གོ །དེའང་རྟེན་ལ་གནས་གསུམ་བསྲུང་བ་བྱས་ཏེ་བར་ཆད་མི་འཇུག་པར་བྱའོ། །རབ་ཏུ་གནས་པའི་སྟ་གོན་གྱི་ཆོ་གའོ། །དེ་ནས་ཕྱི་དེ་ཉིན་པར་རབ་གནས་ཀྱི་དངོས་གཞིའི་ཆོ་ག་ནི། འབྱོར་པ་ཡོད་ན་མཆོད་པའི་ཡོ་བྱད་གསར་པ་རྒྱ་ཆེ་བར་བཤམ། རྒྱ་ཆེར་མི་འབྱོར་ནའང་ཇི་ལྟར་འབྱོར་པ་བཤམས་ལ། བསང་བ་ལ་སོགས་པ་སྔར་བཞིན་བྱས་པས་ཆོག་གསུང༌། གཏོར་མ་རྒྱ་ཆེར་བྱའོ། །དེ་ནས་དངོས་གཞི་ལའང་བདུན་ཏེ། རང་ལྷའི་རྣལ་འབྱོར་གསལ་བཏབ། གཏོར་མ་བཏང་སྟེ་ཁྲུས་བྱས་ལ། རྟེན་སྦྱང་ཞིང་ཤིས་པ་བྱ་བ་དང༌། སྟོང་པར་སྦྱང་བ་དང༌། ཡན་ལག་བཞིས་བསྐྱེད་པ་དང༌། མཆོད་པའི་ཆོ་ག་དང༌། སྤྱན་དབྱེ་བ་དང༌། སྙིང་པོ་བཟླས་ཏེ་བརྟན་པར་བཞུགས་པ་དང༌། མངའ་དབུལ་བའོ། །དེ་ལ་དང་པོ་གཏོར་མ་བཏང་བ་དང༌། ཁྲུས་བྱས་ནས་དམ་ཚིག་པ་བསྐྱེད་པའི་བར་ནི་སྟ་གོན་དང་འདྲ་བར་བྱས་ལ། དེ་ནས་ཡེ་ཤེས་པ་སྤྱན་དྲངས་པའི་སྐབས་སུ། འདི་ཞེས་བྱ་བའི་བཅོམ་ལྡན་འདས། །ཞེས་བྱ་བ་ལ་སོགས་པས་སྙན་གསན་དབབ་སྟེ། ནངས་པར་རབ་གནས་བགྱིད་པར་འཚལ་ཞེས་པའི་སྐབས་སུ། ད་ནི་རབ་གནས་བགྱིད་པར་འཚལ་ཞེས་པ་གཞུག་གོ

།གཞན་ཡང་སྤྱན་དྲང་བའི་ཚིགས་བཅད་འདི་སྤྲོས་པ་ལ་དགའ་ན་བརྗོད་དེ། ཆོས་རྣམས་ཀུན་གྱི་དབང་ཕྱུག་གཙོ། །བཙོ་མ་གསེར་གྱི་མདོག་འདྲ་ཞིང༌། །ཉི་མ་ལས་ལྷག་གཟི་བརྗིད་ཆེ། །དད་པས་སྤྱན་ནི་དྲང་བར་བགྱི༑ ༑ཞི་ཞིང་ཐུགས་རྗེ་ཆེར་ལྡན་པ། །དུལ་ཞིང་བསམ་གཏན་ས་ལ་བཞུགས།། ཆོས་དང་ཡེ་ཤེས་ཆགས་བྲལ་བ། །ཀུན་ཏུ་མི་བཟད་ནུས་པར་ལྡན། །ཚུར་སྤྱོན་ཚུར་སྤྱོན་ཞི་བདག་ལྷ། །ཐུབ་པའི་སྐྱེས་མཆོག་ཐམས་ཅད་མཁྱེན། །ཤིན་ཏུ་དག་བྱས་གཟུགས་བརྙན་ནི། །མཆོད་པས་འདི་རུ་གཤེགས་སུ་གསོལ། །འདི་ནི་གཟུགས་དང་ལྷན་ཅིག་ཏུ། །འཁོར་བའི་སྲིད་དུ་བཞུགས་ནས་ཀྱང༌། །ནད་མེད་ཚེ་དང་དབང་ཕྱུག་དང༌། །མཆོག་རྣམས་སྦྱིན་པར་མཛད་དུ་གསོལ། །ཞེས་པ་དང༌༑ ཡང༌། དམིགས་མེད་མཁའ་ལྟར་དག་པས་ཁྱབ་པའི་སྐུ། །ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །ཐབས་དང་ཤེས་རབ་གཟུགས་བརྙན་སྐུར་སྟོན་པ༑ ༑བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། །མ་ལུས་སེམས་ཅན་ཀུན་གྱི་དོན་སླད་དུ། །བདུད་སྡེ་དཔུང་བཅས་མ་ལུས་འཇོམས་མཛད་ཅིང༌༑ ༑དངོས་རྣམས་མ་ལུས་ཇི་བཞིན་མཁྱེན་གྱུར་པ། །བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། །ཨོཾ་ཨེ་ཧྱེ་ཧི་བྷ་ག་བི་ཏ། བྷ་ག་ཝན་ས་མ་ཡེ་ན་མ་ཙ། ཨརྒྷཾ་པཱ་ཏྱཾ་ཏཱིཙྪེ་དྷ་པཱུ་ཛ་ན་ཙརྱ་པྲ་སིད་དྷ་མེ། ཞེས་བྱ་བས་སྤྱན་དྲངས་ལ༑ མཆོད་ཡོན་ཕུལ་ཏེ་ཅི་འབྱོར་གྱིས་བསྟོད་དོ། །དེ་ནས་བསྲུང་བ་ནི་སྐུ་གཟུགས་དམ་ཚིག་པའི་གནས་སུ་ཡི་གེ་བཀོད་ལ། རྩ་སྔགས་ལ་སོགས་པ་ཁྲོ་བོའི་སྔགས་བཟླས་ཤིང༌། ཡེ་ཤེས་པའི་ཕྱི་ནས་འབྲངས་པའི་བགེགས་གསལ་བར་བྱའོ། །དེ་ནས་དགུག་གཞུག་བྱ་བ་ནི། ཇི་ལྟར་སངས་རྒྱས་ཐམས་ཅད་དག། དགའ་ལྡན་དུ་ནི་གནས་ནས་ཀྱང༌། །ལྷ་མོ་སྒྱུ་འཕྲུལ་ལྷུམས་ཞུགས་ལྟར། །དེ་བཞིན་འདིར་ནི་གཤེགས་སུ་གསོལ། །ཞེས་པ་དང༌། །ཨོཾ་བཛྲ་གཽ་རི་ཨཱ་ཀརྵ་ཡ་ཛཿ ཞེས་བྱ་བ་ལ་སོགས་པ་སྔགས་དང་ཕྱག་རྒྱ་དང་ཏིང་ངེ་འཛིན་གྱི་དགུག་གཞུག་བརྟན་པར་བྱའོ།

།འདིར་ནི་རྟག་ཏུ་བཞུགས་ནས་ཀྱང༌། །བརྩེ་བས་རྗེས་སུ་གཟུང་བ་དང༌། བྱང་ཆུབ་སེམས་ནི་རབ་འཕེལ་ཕྱིར། །བརྟན་པར་འདིར་ནི་བཞུགས་སུ་གསོལ། །ཨོཾ་བཛྲ་དྷ་ར་དྷ་ར། དྷ་ར་ཡ་དྷ་ར་ཡ། མརྡྷ་མརྡྷ། བཛྲ་དྷྲྀཀ་ཨ་དྷི་ཏིཥྛ། ཨོཾ་ཤ་ཤྭ་ཏ་པ་ར་མ་ཤ་ཤྭ་ཏ་ཨེ་ཧྱེ་ཧི་ཛི་ན་ཛིག་ཨ་དྷཱི་ཏིཥྛ། ཨོཾ་བཛྲ་སུརྱ་ཏ་མོ་བི་དྷ་མ་ན་ས་མ་ཡ་སྟྭཾ་ཧཾ་རད་དྷྲིག་ཨ་དྷི་ཏིཥྛ། ཨོཾ་བཛྲ་དྷརྨཱཿས་མ་ཡ་སྟྭཾ་ཧུ་ལུ་ཧུ་ལུ་ཨ་རོ་ལིག ཨ་དྷི་ཏིཥྛ། ཨོཾ་ཕུཿཕུཿཧི་ཧི་ཧི་པྲཛྙཱ་དྷྲྀག་ཨ་དྷི་ཏིཥྛ། ཨོཾ་ཨ་མོ་ཧ་ར་ཏི་ཨ་དྷི་ཏིཥྛ། ཨོཾ་དྭེ་ཥ་ར་ཏི་ཨ་དྷི་ཏིཥྛ། ཨོཾ་ར་ག་ར་ཏི་ཨ་དྷི་ཏིཥྛ། ཨོཾ་བཛྲ་ར་ཏི་ཨ་དྷི་ཏིཥྛ། ཞེས་བྱ་བས་སྤྱན་དྲངས་ལ་བརྟན་པར་བཞུགས་སུ་གསོལ། དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱྀས་བརླབ་པ་སྒྲུབ་ཐབས་བཞིན་བྱ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའང་སྒྲུབ་ཐབས་བཞིན་བྱ། དེ་ནས་བཞི་པ་ཅི་འབྱོར་གྱིས་མཆོད་ཅིང་བསྟོད། དེ་ནས་ལྔ་པ་སྤྱན་དབྱེ་སྟེ། གསེར་གྱི་ཐུར་མའམ་མེད་ན་རྡོ་རྗེས་ཀྱང་རུང་སྟེ། དཀྱིལ་འཁོར་གྱི་རྡུལ་ཚོན་ཅུང་ཟད་བླངས་ལ་རྟེན་གྱི་སྤྱན་གྱི་ཐད་སོར་བྱུག་ཅིང༌། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། །གུས་པས་འཕགས་པའི་སྤྱན་ནི་དགྱེ་བགྱིས་པས། །ནམ་མཁའི་མཐའ་གཏུགས་གྱུར་པའི་སེམས་ཅན་གྱིས། །སངས་རྒྱས་ཡེ་ཤེས་སྤྱན་ནི་ཐོབ་པར་ཤོག །ཨོཾ་ཨཱ་ཙཀྵུ་ཙཀྵུཿས་མནྟ་ཙཀྵུ་བི་ཤོ་དྷ་ནི་སྭཱཧཱ། ཞེས་བྱ་བས་སེམས་ཅན་གྱི་དོན་ལ་མཐུ་དང་ལྡན་པར་བྱའོ། །དེ་ནས་དྲུག་པ་བརྟན་པར་བཞུགས་པ་ནི༑ མེ་ཏོག་ལ་གོང་གི་རིགས་ལྔ་ཡུམ་དང་བཅས་པའི་སྔགས་དང༌། ཡི་དམ་ལྷའི་སྔགས་མང་དུ་བཟླས་ལ་མེ་ཏོག་གཏོར་ཞིང༌། རྡོ་རྗེས་རེག་ལ་བརྟན་པར་བཞུགས་པར་བྱ་བའི་ཕྱིར། ཨོཾ་ཏིཥྛ་བཛྲ་ཞེས་བརྗོད་དེ། ཇི་སྲིད་འབྱུང་བས་མ་ཉེས་ཀྱི་བར་དུ་སེམས་ཅན་གྱི་དོན་དུ་བརྟན་པར་བཞུགས་སུ་གསོལ་བར་བྱའོ།།

དེ་ནས་བདུན་པ་མངའ་དབུལ་རྒྱས་པ་ནི། རྟེན་དེ་དག་ཞུ་བ་ལས་བྱུང་བའི་ལྷ་ཁང་དང་མཆོད་རྟེན་ལ་སོགས་པ་སྔར་གྱི་དེར་གྱུར་པར་བསམས་ལ། ཨོཾ་སུ་པྲ་ཏིཥྛ་བཛྲ་ཡ་སྭཱཧཱ། ཨོཾ་ཧཱུཾ། ཧྲཱིཿབྷྲུཾ་ཁཾ་བཛྲི་བྷ་ཁ་དྷྲྀ་དྷ་ཏིཥྛ་བྷུ་ཥཾ། ཞེས་ཚོགས་པ་ཐམས་ཅད་ཀྱིས་བརྗོད་ཅིང་མེ་ཏོག་གཏོར་ཞིང་མངའ་དབུལ། ཡང་མཆོད་པ་རྒྱས་པས་ཀྱང་མངའ་དབུལ་ཏེ། མེ་ཏོག་ལ་སོགས་པ་དང༌། བདུད་རྩི་དང༌། ཡིད་ལས་བྱུང་བ་དང༌། གོས་ཟུང་དང༌། བསྟོད་པ་དང༌། གཞན་མངའ་དབུལ་བ་ཐམས་ཅད་བྱ་སྟེ། སྐུ་གཟུགས་རྣམས་ལ་དབུ་རྒྱན་ལ་སོགས་པ་དང༌། མཆོད་རྟེན་ལ་དྲིལ་བུ་ལ་སོགས་པ་དང༌། པོ་ཏི་ལ་གླེགས་ཤིང་དང་སྐུ་རགས་ལ་སོགས་པ་དང༌༑ ཐུན་མོང་དུ་གྱུར་པ་ན་བཟའ་དང་གདུགས་ལ་སོགས་པ་ཅི་འབྱོར་པའི་ཡོ་བྱད་རྣམས་ཀྱིས་མངའ་དབུལ་ཞིང་མཆོད་པར་བྱའོ། །མཇུག་ལའང་བདུན། རྟེན་བཞུགས་པར་སྤྱན་དྲང་དུ་གཏུབ་པ་རྣམས་སྤྱན་དྲང་བ་དང༌། ཆོས་སྐྱོང་བསྒོ་བ་དང༌༑ ཡོན་བདག་ལ་གཏད་དེ་མཆོད་པར་བསྒོ་བ་དང༌། བཀྲ་ཤིས་པའི་ཆོ་གས་ཐམས་ཅད་བཀྲ་ཤིས་པར་བྱ་ཞིང་ཆོ་ག་ལྷག་ཆད་ཁ་བསྐང་བ་དང༌། སྨོན་ལམ་རྒྱས་པར་བྱ་བ་དང༌། ཡོན་བླང་བ་དང༌། རྗེས་བསྡུ་ཞིང་དགའ་སྟོན་བྱ་བའོ། །དང་པོ་ནི་རྟོགས་སླའོ། །གཉིས་པ་ནི་གཏོར་མ་རྒྱ་ཆེན་པོ་བཤམས་ལ་ཆོས་སྐྱོང་རྣམས་ལ་བྱིན་ཏེ། དཔལ་ལྡན་མགོན་པོ་ལ་སོགས་པ་ལ་བསྲུང་མར་བསྒོས་ལ་བཞག་ཏེ༑ ཁྱོད་ཀྱིས་རྟེན་འདི་ལ་མི་དང་མི་མ་ཡིན་པའི་གནོད་པ་བསྲུངས་ལ། མཆོད་པ་དང་བཀྲ་ཤིས་པ་ལ་སོགས་པ་རྒྱས་པར་བྱ་བའི་ཕྱིར་རྟེན་འདིའི་ཆོས་སྐྱོང་བའི་བསྲུང་མ་གྱིས་ཤིག་ཅེས་པ་ལ་སོགས་པས་ཆོས་སྐྱོང་བར་བསྒོའོ། །གསུམ་པ་ནི། བླ་མས་ཡོན་བདག་ལ་ངས་བྱ་བ་གང་ཡིན་པའི་རབ་ཏུ་གནས་པ་ནི་རྫོགས་ཀྱིས། ཁྱོད་ཀྱིས་འཇིག་རྟེན་དང་འཇིག་རྟེན་ལས་འདས་པའི་འདོད་པ་ཐམས་ཅད་གྲུབ་ཟིན་གྱིས། ད་ཁྱོད་ཀྱིས་རྟེན་འདི་ལ་ཞག་བདུན་ལ་སོགས་པར་ཇི་ལྟར་འབྱོར་པའི་མཆོད་པ་རྒྱ་ཆེན་པོ་གྱིས་ཤིག

དེ་ནས་ཀྱང་ཅི་འབྱོར་པའི་མཆོད་པ་བར་མ་ཆད་པར་གྱིས་ཤིག་ཅེས་བསྒོ་བར་བྱའོ། །བཞི་པ་ནི་ཅི་འབྱོར་བ་རྣམས་ཀྱིས་མཉེས་པར་བྱ་བའི་ཕྱིར་བཀྲ་ཤིས་སྣ་ཚོགས་དབྱངས་དང་བཅས་པས་བྱའོ།། ཡང་རྒྱས་པའི་སྦྱིན་སྲེག་དང་བདག་དང་ཡོན་བདག་གི་སྡིག་པ་ཞི་བར་བྱ་བའི་ཕྱིར་ཞི་བའི་སྦྱིན་སྲེག་བྱའོ། །ལྔ་པ་ནི། བླ་མ་ཡོན་བདག་འཁོར་དང་བཅས་པས་སྨོན་ལམ་རྒྱས་པར་གདབ་པར་བྱའོ། །དྲུག་པ་བར་ཆད་བསྲུངས་ལ་ཡོན་བླང་བར་བྱ་སྟེ། བླ་མ་ཡོངས་སུ་མཉེས་པ་ཡིས། །ལས་ཀྱི་དངོས་གྲུབ་འགྲུབ་པར་འགྱུར༑ ༑ཐ་ན་བསྙེན་བཀུར་ཙམ་གྱིས་ཀྱང༌། །བླ་མ་ཡོངས་སུ་མཉེས་པར་བྱ།། ཞེས་པས་ཡོན་བླང་ངོ༌། །དེ་ནས་བདུན་པ་ནི། ཡང་དཀྱིལ་འཁོར་ལ་མཆོད་ཅིང་དངོས་གྲུབ་བླངས་ལ། ཆོ་ག་ལྷག་ཆད་རྣམས་བཟོད་པར་གསོལ་ལ། བདག་ཉིད་བསྲུངས་ལ་དཀྱིལ་འཁོར་གྱི་རྗེས་ཀྱི་བྱ་བ་རྣམས་ནི་དབང་གི་ཆུ་བོ་བཞིན་རྒྱས་པར་བྱའོ། །སྦྱིན་བདག་གིས་ཀྱང་དགའ་སྟོན་རྒྱ་ཆེན་པོ་བྱ་བ་ལ་སོགས་པ་མཇུག་རྒྱས་པར་བྱའོ། །དེ་ལྟར་རྒྱས་པར་མི་ནུས་པ་རྣམས་ཀྱིས་ཀྱང་སྟ་གོན་དང་སྦྱིན་སྲེག་སྤངས་པ་ཙམ་ཉམས་སུ་བླང་བར་བྱའོ། །རབ་ཏུ་གནས་པའི་ལག་ཏུ་བླང་བའི་རིམ་པ་བླ་མ་བརྒྱུད་པའི་ཕྱག་ལེན་ཇི་ལྟར་མཛད་པ་བཞིན་དུ། དགེ་བསྙེན་བསོད་ནམས་རྩེ་མོས་སྦྱར་བ་ལས། དུས་ཕྱིས་རྣལ་འབྱོར་པ་གྲགས་པ་རྒྱལ་མཚན་གྱིས་ཞུས་དག་བགྱིས་ཏེ་ལེགས་པར་སྡེབས་པའོ། །རབ་ཏུ་གནས་པའི་ཆོ་ག་རྫོགས་སོ།། །།

༼ ཞ་ལུ་ལས་བྱུང༌། ༽ ༄༅། །ཀྱེ་རྡོར་སྔགས་ཕྲེང་མཁའ་འགྲོ་ལྔའི་ ཟིན་བྲིས་བཞུགས། ། ༄༅། །རྗེ་བཙུན་རྣམས་ལ་ཕྱག་འཚལ་ལོ། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །ཨེ་ཝཾ་མ་ཡ་ཤུ་ཏ་མེ་ཀ་སྨིན་ས་མ་ཡེ། བྷ་ག་ཝན་སརྦ་ཏ་ཐཱ་ག་ཏ་ཀ་ཡ་ཝཀ་ཙིཏྟ་ཧྲི་ད་ཡཾ་བཛྲ་ཡོ་ཥིརྦྷ་ཀེ་ཤ་བི་ཛ་ཧཱ་ར། གླེང་གཞི་སྟེ་དྲན་པ་ཙམ་གྱི་ཕྱིར་རོ། །ཨོཾ་ཨ་ཊ་ན་ན་ཡ། པིཾ་རྒོར་བྷ་ཀེ་ཤ་ཝརྟ་ནེ། ཙ་ཏུར་འབིང་ཤ་ནི་ནེ་ཏྲ་ཡ་ཤོ་ཊ་ཛཾ་བུ་ཛ་ཡ། ཥྞ་ཛི་མུ་ཏ་ཝ་པུ་ཥེ་ཀཱ་པཱ་ལཱ་མཱ་ལ་ཎེ་ཀ་དྷ་རི་ཎེ། ཨདྨ་ཏ་ཀྲུས་ར་ཙིཏྟ་ཡ། ཨེརྨན་དཾཥྞ་ཎེ། མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫ་ཡ་གརྫ་ཡ། ཏརྫ་ཡ་ཏརྫ་ཡ། ཤོ་ཥ་ཡ་ཤོ་ཥ་ཡ། སཔྟ་པཱ་ག་ར་ཎ། བནྡྷ་བནྡྷྱ་ནཱ་ག་ཥྞ་ཀ་ཎེ། གྲིཧྣཱ་གྲིཧྣ་ཤ་ཏྲུཾ་ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཱཽ། ཧཱུཾ་ཧཱུཾ་ཧཾ་ཧ། ཕཊ་སྭཱཧཱ། རྩ་བའི་སྔགས་སོ། །ཨོཾ་དྷེ་བ་པི་ཙུ་བཛྲ་ཧཱུཾ་ཧཱུཾ་ཧཱུཾ་ཕཊ་སྭཧཱ། སྙིང་པོའོ། །ཨོཾ་ཀརྟ་རི་ཧེ་བཛྲ་ཧཱུཾ་ཧཱུཾ་ཧཱུཾ་ཕཊ་སྭཧཱ། ཉེ་བའི་སྙིང་པོའོ། །ཨོཾ་ཏྲེ་ལོཀྱ་ཀྵེ་པ་ཧཱུཾ་ཧཱུཾ་ཕཊ་སྭཱཧཱ། ཕྱག་གཉིས་པའིའོ། །ཨོཾ་ཛྭ་ལ་ཛྭ་ལ་བྷྱོ་ཧཱུཾ་ཧཱུཾ་ཕཊ་སྭཱཧཱ། ཕྱག་བཞི་པའིའོ། །ཨོཾ་ཀི་ཊི་ཀི་ཊི་བཛྲ་ཧཱུཾ་ཧཱུཾ་ཧཱུཾ་ཕཊ་སྭཱཧཱ། ཕྱག་དྲུག་པའིའོ། །ཨོཾ་ཨ་ཨཱ་ཨྀ་ཨཱྀ་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཧཱུཾ་ཕཊ་སྭཱཧཱ། བདག་མེད་མའི་ཕྲེང་བའི་སྔགས་སོ། །ཨོཾ་ཨཾ་ཧཱུཾ་ཕཊ་སྭཱཧཱ༑ དེའི་སྙིང་པོའོ། །ཨོཾ་ཨཾ་གཾ་ཧཱུཾ་ཕཊ་སྭཱཧཱ། གྃ་གི་གོག་སར། ཙཾ་བཾ་གྷཾ་པཾ་ཤཾ་ལཾ་ཌཾ་ངོ། གྷཽ་རི། ཙཽ་རི། བཻ་ཏཱ་ལི། གྷསྨ་རི། པུཀྐ་སི། ཤ་བ་རི། ཙཎྜ་ལི། ཌོམྦི་ཎི། ལྷ་མོ་རྣམས་ཀྱི་ས་བོན་དང༌། དེ་ཉིད་སྔགས་སུ་བྱས་པ་དང་མིང་རྣམས་སོ། །ཨོཾ་པདྨ་སུ་ཁ་དྷ་ར་མཧཱ་རཱ་ག་སུ་ཁནྟ་ད་ཙ་ཏུ་རཱ་ནནྟ་ཝ་གི་ཤྭ་ཧཱུྃ་ཧཱུྃ་ཧཱུྃ་ཀདྱཾ་ཀུ་རུ་ཥྱ་མེ། ཨོཾ་བཛྲ་མཧཱ་དྷེ་ཥ་ཙ་ཏུ་རཱ་ནན་ཡཱ་ག་ད་ཁ་ཀེ་མུ་ཁེ་ཀ་སོ་ན་ཐ་ཧཱུཾ་ཧཱུཾ་ཧཱུཾ་ཀརྱཾ་ཀུ་རུ་ཥཱ་མེ༑

རྡོ་རྗེ་དང་པདྨ་བྱིན་གྱིས་བརླབས་པའོ། །ཨོཾ་ཨིནྟྲ་ཛ་མ་ཛ་ལ་ཛ་ཀླ་བྷུ་ད་བཧྣི་བ་ཧུ་ད་ཀླ་ཙན་དྷ་པུཛྫ་མཱ་ད་བ་པྤ་ཏ་ལ་པ་ཏ་ལ་ཨཊྠ་སསྤ་སྭཱཧཱ། ཨེ་དཾ་བ་ལིཾ་བྷུ་ཛྫ་ཛིཾ་གྷ་ཕུལླ་དུཔྤ་མཾ་ས་ཛི་གྷ་ཨཾ་བྷ་ཀྐ་ཛྫ་ས་ལ་སྭཱཧཱ། ཁནྟི་ཁུ་ནེ་ཕེ་ཊ་གཱ་ཌ། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ་ཨཱདྱ་ནུདྤན་ན་ཏྭད་ཏ་ཨོཾ་ཨཱཿཧཱུཾ་ཕཊ་སྭཱཧཱ། འབྱུང་པོ་ཐམས་ཅད་ཀྱིའོ། །ཀོ་ལ་ཨི་རི་ཥྛི་ཨ་བཱོ་ལཱ་མུམྨུ་ཎི་རི་ཀི་ཀྐེ་ལ། གྷ་ན་ཀི་པཱི་ཊ་ཧོ་བཛྲ་ཨི་ཀ་རུ་ཎེ་ཀི་ཨ་ཨི་ནཱ་རོ་ལཱ། ཏ་ཧིཾ་བ་ལ་ཁ་ཛྫ་ཨི་གཱ་ཌེ་ལ་ཨ་ཎཱེ་པིཛྫ་ཨི། དྷ་ལེ་ཀ་ལེན་ཛཱ་ར་པ་ཎི་ཨ་ཨཱི། དུ་དྷུ་རུ་བིཛྫ་ཨ་ཨཱི། ཙ་ཨུ་ས་མ་ཀ ཐུ་རི་སི་ལླ་ཀ་པུ་ར་ལ་ཨི་ཨ་ཨེ། མ་ལ་ཨིན་ཏྭ་ནི་ཤ་ལི་ཛྫ་ཏ་ཧིམ་བྷ་རུ་ཁ་ཨི་ཨཱ་ཨི། ཕྲེཾ་ཁ་ནཱ་ཁེཾ་ཌ་ཀ་རནྟེ་ཤུད་དྷ་ཤུད་དྷ་ཎྞེ་མ་ཎི་ཨ་ཨཱི། ནི་རཱི་ཤུ་ཨག་ཙནྟྲ་བི་ཏ་ཧིཾ་བི་ཛ་ས་ར་ས་པ་ཎཱི་ཨ་ཨཱི། མ་ལ་ཨ་ཛེ་ཀུན་ཏུ་རུ་བཊཱ་ཨི་ཌི་ཌཎྜི་མཏ་ཧིཎྞ་བིཛྫ་ཨ་ཨཱི། རྡོ་རྗེའི་གླུའོ།། ཨོཾ་ཛཿཧཱུཾ་བཾ་ཧོཿཁཾ་རཾ་མཆོད་ཡོན་ནོ། །ཨོཾ་ནི་རི་ཏི་ཧཱུཾ་ཁཾ། ཞབས་བསིལ་ལོ། །ཨོཾ་ཌྷཾ་ཌྷཾ་ཞལ་ཟས་ཀྱིའོ། །ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ། ཨོཾ་བཛྲ་དྷུཔྤེ་ཨཱཿཧཱུྃ་སྭཱཧཱ། ཨོཾ་བཛ་དྷི་པེ་ཨཱཿཧཱུཾ་སྭཱཧཱ། ཨོཾ་བཛྲ་གན་དྷེ་ཨཱཿཧཱུཾ་སྭཱཧཱ། ཨོཾ་བཛྲ་ནཻ་བེ་ཏྱ་ཨཱཿཧཱུཾ་སྭཱཧཱ། མེ་ཏོག་ལ་སོགས་པའིའོ། །ཨོཾ་ཨབྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ། དབང་གི་གསོལ་བ་གཏབ་པའོ༑ ༑བྷྲུཾ་ཨཾ་ཛིཾ་ཁཾ་ཧཱུཾ། དེ་བཞིན་གཤེགས་པ་ལྔའི་ས་བོན། ཨོཾ་ཨཱཿཧཱུཾ། སྐུ་གསུང་ཐུགས་བྱིན་གྱིས་བརླབ་པའོ། །ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ས་སྦྱང་བའིའོ།། ཏྭཾ་དྷེ་བྷི་ས་ཀྵི་བྷུ་ཏ་སི། ཧེ་བཛྲ་ཀྲོ་དྷ་པུ་ཛི་ཏེ། ན་ན་རཏྣ། དྷ་རི་དྷ་ཏྲི། ཨེ་མུ་ཀོ་ཧཾ་མཎྜལ་ལཾ་ལི་ཁེཊ། ས་སྦྱང་པའིའོ། །ཨོཾ་ཨགྣེ་མཧཱ་ཏེ་ཛཱ། སརྦ་ཀརྨ་པྲ་པ་དྷ་ཀ་ཀ་རུ་ཎྞེ་ཀྲེ་ཏ་སདྷརྦྦ་ཨསྨིན་སིནྣ་ཧི་ཏོ་བྷོ་ཝ།

མེ་དགུག་པའིའོ། །སྭརྦ་ཎེ་ཝ་པ། རརྠ་ཉྩོ་སྭ་ཧི་རཾ། གཙྪ་ཧཾ་བྷྱ་བྷུ་ཀ ཨ་ཀ་མེ་ཥྱ་སི་ཡ་ཐཱ་ཀ་ལེ་སརྦ་སི་དྷིཾ་ཀུ་རུ་ཥ་མེ། མེ་དགའ་བའོ། །བརྟག་པ་དང་པོའི་ལེའུ་གཉིས་པ་དང་བཞི་པ་དང༌། ཕྱི་མའི་དང་པོ་དང༌༑ ལྔ་པ་དང༌། བཞི་པ་དང༌། བཅུ་གཉིས་པ་ལས་བཟླས་པ་ལ་སོགས་པའི་སྔགས་གསུང་པ་དག་པར་བྱ་བའི་ཕྱིར་བྲིས་པའོ། །ཡང་ལས་ཀྱི་སྔགས་ལ་སོགས་པ་བྲི་བ་ནི། ཨོཾ་ཨ་ཀ་ཙ་ཊ་ཏ་པ་ཡ་ཤ་སྭཱཧཱ། གྲོང་ཁྱེར་དཀྲུག་པའོ། །ཨོཾ་ཀུ་རུ་ཀུལླེ་ཧྲིཿསྭཱཧཱ། ཀུ་རུ་ཀུལླེའིའོ། །ཨོཾ་སྭ་ཧཱུཾ། རེངས་པའིའོ། །ཨོཾ་ཨ་སྭཱཧཱ། དབང་གི ཨོཾ་ཁཾ་སྭཱཧཱ། སྐྲོད་པའིའོ། །ཨོཾ་ཛཱིཾ་སྭཱཧཱ། སྡང་པའི། ཨོཾ་བུཾ་སྭཱཧཱ། མངོན་སྤྱོད་ཀྱི། ཨོཾ་ཧཱུཾ་སྭཱཧཱ། འགུགས་པའི། ཨོཾ་གྷུཿསྭཱཧཱ། བསོད་པའི་སྔགས་ཏེ་དྲག་པོའི་སྔགས་བདུན་ནོ། །ཨཿཕུཿཨོཾ་གྷུ་རུ། གྷུ་ཊུ་གྷུ་ཊུ། གྷུ་ཊ་གྷུ་ཊ་མ་ས་མ་ས། གྷ་ཊ་གྷ་ཊ། གྷོ་ཊ་ཡ་གྷོ་ཊ་ཡ། ཨ་ནནྟ་ཀྵོ་ནྡྷ་ཀཱ་ར་ཡཱ་ནཱ་ག་དྷི་པ་ཏ་ཡེ་ཧེ་ཧེ་རུ་རུ་ཀ་སཔྟ་པཱ་ཏ་ལཾ་གཏཱནཱགཱ་ནཱ་ཀཥྠ་ཡ། བརྵྱ་ཡ། གསྫ་ཡ། གསྗ། ཏསྗ་ཡ་ཕུཿ བརྒྱད་ཧཱུྃ་ཧཱུྃ་ཧཱུྃ་སྭཱཧཱ། ཆར་དབབ་པའོ། །ཨོཾ་ཨདྱ་དྱ་སྨ་ཤཱ་ནཱ་པྲི་ཡཱ་ཡ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། སྤྲིན་བྲལ་བའོ། ཁ་ཌ་ཀི་ཀུ་ཐཱ་ར་ཙྪནྣ། སྔགས་ནི་གོང་དུ་བསྟན་ཏེ་རྡོ་རྗེ་གྲི་གུག་གོ །ཨོཾ་བཛྲ་ཀུ་ཐཱ་རཱི་པ་ཊ་ཡ་པ་ཊ་ཡ་ཧཱུྃ་ཕཊ་སྭཱཧཱ། ལྷ་དགས་པའོ། །ཨོཾ་བཛྲ་ཛ་ར་ཤ་ཏྲུཾ་ན་བྷྲུཾ་ཧཱུཾ་ཧཱུྃ་ཧཱུྃ་ཕཊ་སྭཱཧཱ། ཚ་བའི་ཆོ་གའོ། །ཨོཾ་ཨ་མུ་ཀཱི་མྱེ་ཧྲིཿ བ་སི་བ་བྷན་སྭཱཧཱ། དབང་དུ་བྱ་བའོ༑ ༑ཨོཾ་བཛྲ་ཀ་མ་ཛ་ལ་བྲ་ཏིཥྛ་ཏིཥྛ། ཧེ་བཛྲ་ཡ་ཧཱུཾ་ཧཱུཾ་ཧཱུཾ་ཕཊ་སྭཱཧཱ། ཉི་ཟླ་འཛིན་པའོ༑ ༑ཨོཾ་ན་གྲཱ་ན་གྲཱ་ན། རྐུན་པོ་འཛིན་པའོ། །བ་དྷུ་ཡ་བ་དྷུ་ཡ། མྨཾ་མྨཾ། ཏེ་ལླི་ཡཱ་ཏེ་ལླི་ཡཱ། ཨི་ལི་མི་ལི་ཕུཿཕུཿ སྔགས་ཀྱི་ཚིག་ཐམས་ཅད་ལ་དང་པོར་ཨོཾ་མོ། སྭཱཧཱ་ནི་མཐའ་རུ་སྟེ་ཕཊ་དང་སྤེལ་ལོ། །སྔགས་རྣམས་རིམ་པ་དབྱེ་བའོ།

།དེ་ནས་གཙོ་བོའི་ལེའུ་ལས་གནས་གྱུར་པ་ནི། པི་ཐནྩོར་པ་པི་ཐནྩོ་ཀྵེ་ཏྲོ་པ་ཀྵེ་ཏྲི་མ་ས་ཙེ། ཙན་དྷ་ཧཾ་ཙེ་ས་ཙནྡྷ་ཧཾ། མེ་ལཱ་པ་ཀོ་ས་མེ། ལ་པ་ཀནྡ་ཐ། པི་ལ་ཙོ་པ་པི་ལ་བཾ་ཙོ་པ༑ ཤྨ་ཤྣོ་པ་ཤྨ་ཤ་ན་ཀཾ ཨེ་ཏཱདྷཱ་ད་ཤ་བྷུ་བྷུ་མ་ཡ། ད་ཤ་བྷཱུ་མཱ་ཤྭ་རནྣ་ཐཱ། མེ་བྷ་རི་ནྱེ་རྣ་ཐ་ཀ་ཐྱ་ཏེ། ཧེ་བྷ་ག་ཝན་ཀོ་ཏི་པི་ཐཱ་ར་ཡ། བ་ག་བྷ་ན་ཧཱ། པི་ཐ་ཛ་ལ་བྷྱ་རི་ཁྱཾ་རཾ། ཨ་ཊ་མནྟྲ་ཐེ་བ་ཙ། པི་ཐཾ་པོ་ལླ་གི་རི་ཙ་བ། ཀ་མ་རུ་སནྟྲི། ཐེ་བ་ཙ། ཨུ་པ་པི་ཏཾ་མ་ལ་པྲེ་ཀོ སིན་དུར་ག་ར་མེ་བ་ཙ། ཀྵེ་ཏྲཾ་མུ་མུ་ནི་ཁྱ་རཾ། ཀྵེ་ཏྲཻ་ཀ་ར་ནྱེ་པཱ་ཏཱ་ཀཾ དེ་ཝི་ཀོ་དྷཾ་ཏ་ཐཱ་ཀྵེ་ཏྲན། ཀརྨི་ས་ར་ཏ་ཀཾ ཨུ་པ་ཀྵེ་ཏྲ་ཀུ་ལ་རཱ་པྲཱནྟ། ཨརྣུ་དན་ཙ་ཏ་ཐེ་བ་ཙ། གྷོ་ཏ་ཝ་རཱི་ཧི་མ་ཏི་ཤཱ ཨུ་པ་ཀྵེ་ཏྲཾ་ཧཾ་སཾ་ཀྵི་ཡོ་ཏ། ཙནྟོ། ཧཾ་ཧ་རི་ཀཱེ་ལཱཉྩ། ས་ག་ར་མ་དྷྱ་ཀཾ ལཾ་པ་ཀཾ་ཀིཉྩ་ཀ་ཙེ་བ། སོའུ་རསྟ་ཏྟ་ཕེ་བ་ཙ། ཀ་ལིང་ཀ་མུ་ཙནྟོ་ཧཾ། དྷཱི་པཾ་ཙ་མི་ཀ་རན་དྷི་རི། ཀོ་ཀ་ནཾ་ཙྪོ་ན་ཙནྡོ་ཧཾ། ས་མ་ཡ་པོ་ན་བྷི་བི་ཡ་སྟེ། བི་ལ་བཀྲ་མནྡྷ་ཙཾ། པ་ལ་བན་ན་ག་ར་སྱེ་ཙ། ཙ་རི་ཀྲ་ཀོ་ཤ་ལི་ཙ་བ༑ བན་དྷྱ་ཀཽ་མཱ་ར་པཱུ་རི་ཀཾ ཨུ་པ་པ་ལི་བནྡྷ་ན་སེ་བེ་སཾ། བཛྲ་གརྦྷ་མཧཱ་སྲེ་པ་ཤྨ་ཤཱ་ནཾ་པྲེ་ཏ་པིར་ཧཱ་ཏཾ། ཤྨ་ཤཱ་ནཾ་ཤཱ། རཱི་བི་ཧྣ་སྟྭཾ། ཤྲཱི་ཧེ་རུ་ཀཱ་ཡ། ལེའུ་བདུན་པའི་སྐད་སོར་བཞག་པ་རྣམས་ཀྱི་ཕྱིར་བྲིས་པའོ། །མ་ན་ན་མ་དྱཾ་བ་ལཾ་མཾ་་ས། མ་ལ་ཡ་ཛ་མི་ལྟ་གན་ཏེ་ཐཱ། ག་ཏིཿཁཊཿཤ་བ་ཤྲ་ཡ། ཨཙྪ་བྷ་ར་ཎཾ་ནིསངྴུ་ཀཾ ཨེ་ཀ་ཏི་པྲཱེ་ཊཾ་ཁ་ཎཾ་པྲ་ཛྙཱ། ཀྲ་པི་ཌི་ཌ་མ་རུ་ཀཾ་ཏཾ། ཨ་པ་བྷྱཾ་དུ་རྫུ་རཾ་ཁུ། ཏྃ་བྷ་བྱཾ་ཀ་ལིཉྩ་རཾ་མ་ཏི། ཨསྱ་རྒཾ་ཊི་ཎི་མི་པྲོ་ཀ་སྟཾ། ཀ་པཱ་ལཾ་པད་མ་བཱ་ཛཾ་ནཾ། བྷ་ཀོ་ཀྲེ་བ་ཏི་ཀ་རི་ཛྙེ་ཡཾ། བྱ་ཙ་ནཾ་མ་ལ་ཏིནྡྷ་ནཾ། གུ་ཐིཾ་ཙ་ཌཱུ་པ་མི་པྲོ་ཀཱོ། མུ་ཏྲི་ཀ་སྟུ་རི་ཀཱརྐྲེ་ཏ། སྭཱ་ཡ་བྷུ་སིཧླ་ཀཾ་ཛྙེ་ཡ། ཤུ་ཀྲ་ཀ་པུ་ར་ཀཾ་མ་ཏཾ། མཧཱ་མན་པ་ཤཱ་ལི་ཛཾ་པྲོ་ཀཾ

དྷ་ཡེ་དྷནི་ཡཾ་ཡོ་ཀན་ཏུ་རུ། བཛྲ་མོ་པ་ཀཾ་ཁྱ་ཏཾ་པད་མ་ཀ་ཀོ་ལ་ཀཾ ཕྱི་མའི་ལེའུ་བཞི་པའི་བརྡའི་སྐད་རྣམས་ཀྱི་ཕྱིར་བྲིས་པའོ། །ཨུཌྦྷ་བྷ་ར་ཀྲོ་དྷ་རུ་ཎ་མི་ཎུ་པུ་ཀ་སི་མ་ཧུ་པ་རི་དྷ་ཧ་ཡ། མཧཱ་སུ་ཨ་ཛཱོ་ཨེ་ཀཱ་མ་མ། ཧཱུཾ་ཚནྡྷུ་ཧི་པུ་ཎྞ་ས་མ་ཨུ། དེ་བ་བི་ཧཱུྃ་ཎཻ་མ་རཱ་མི་ཧཱ། ཨུ་ཨཌྦྷཾ་ཧིན་དྷུ་ཧུ་ཧེ་བཛྲ། ཚ་དྷ་ཧི་པུཎ་ས་ཧཱ་བ་ཨུ། ས་པ་རི་ཨ་ཛི་ཛི་ཨུཀ་ཛྫ། ལོ་ཨིཎྞ་མན་ཏི་ཨ་སུ་ར་ཨ་པ་ཧཱུྃ་པུཎྞེ་ཨ་ཚེ་སི་ཀི་སི། ཧ་ཨུ་ཙཎྜ་ལི་བྷི་སི་ཎྞ་མི་མི་ཏ་ཨི་བཎུ་ཨུ་ཧཱ་མྱི་ཎ་བི་ས། ཨིན་ཌི་ཨ་ལི་ཨུ་ཌ་ཐ་ནུ་ཧུ། ཧ་ཨུ་ཛ་ཎ་མི་ནུ་ཧུ་ཙིནྣ། ཨ་མཱེ་ཌོམ་ཎི་ཚེ་ཨ་ཨུ། མ་ཀ་རུ་ཎ་བི་ཚ་ཏེ། ཕྱི་མའི་ལྔ་པའི་གླུས་བསྐུལ་ལོ། །ཀྲེ་པ་མཱ་ལོ་ཙཱ་ཎེ་རཀྵེ། ཀྲེ་ཥྞ་མ་ཏྲ་ཙརྟ་ཏ། སཾ་ཀྲ་ཧཾ་བ་སུ་ཙཎྜ་ཀྵེ་ཎཾ། ཙ་ཏྲ་རོ་ཨརྒཱཾ་པ། སྨྲེཿཏཿ ཨཥྞ་སྱ་བི་མོ་ཀྵ་ཥྟོ། ཤུ་ནྱ་ཏཿ ཥོ་ཌ་བྷུ་ཛཿཤྭེ་ཏྲཿ མ་ཏྲེ་ན་པན་ཛ་བྷུ་དྷཿ སྡུཿ གུ་དྷོ་དུ་ཥྞ་བེ་ནེ་ཡ་ཏ། སནྶེ་ན་སུ་ཀ་སེ་ཀུར་ཕཊ། རཀྵེ་ཤ་བ་རི༑ པྲ་ཀལྤི་ཏ། ཙཎྜ་ལི་ཤུ་ཌ་མི་དྷུ་ཏཾ། མ་བྷ་ཎི་མཛྫ་མེ་ཛ་ཡཱོ། ཙརྨ་བོ་དྷྱི་ག་པ་སཱནྟ༑ ཨརྩི། སརྱ་ཙརྟུ་ཌྜ་ཡཾ། ལེའུ་དགྲ་པའི་དག་པ་རྗེས་སུ་དྲན་པའོ། །ཀུ་ལེ་ཛ་ན་མ་ཨ་ནུནྨ་ཏི། ས་མ་ཧེ་བཛྲ་དེ་ཤ་ཀཿ ཀྲེ་པ་དྷན་ཀུ་རུ་བྷཀྚ་ཤྭ། བྷ་བེ་ཡེཾ་ཛནྨ་ཎི་ཛནྨ་ཎི། བཛྲ་གྷཎྞ་ར་ཎ་ཏ་ཡཱ་ཎི་གམྦྷི་ར་དྷརྨ་སཐ་ཀཿ ཡོ་དིར་ཙུ་ཀྲ་ས་མ་ཧཱ་རི། བྷ་ཝ་ཡཾ། ཛཎྨ་ཎི་ཛནྨ་ཎི། ཕྱི་མའི་ལེའུ་བརྒྱད་པའི་སྨོན་ལམ་མོ། །གླུས་བསྐུལ་བ་ལ་སོགས་པ་གསུམ་ནི་རང་ཉིད་དྲན་པ་ཙམ་གྱི་ཕྱིར་རོ། །དེ་ལྟར་དེ་དག་འབད་པས་བྲིས་པ་ཡང༌། །འགའ་ཞིག་དག་པར་བྱ་བའི་དོན་དུ་སྟེ། །ལ་ལ་ཅུང་ཟད་ཙམ་ཞིག་དགོས་ཕྱིར་དང༌། །གཞན་དག་བདག་ཉིད་དྲན་པའི་དོན་དུའོ། །དགེ་བསྙེན་གྲགས་པ་རྒྱལ་མཚན་གྱིས། །འདི་བྲིས་པ་ཡིས་དུབ་གྱུར་པའི། །དགེ་དེས་འགྲོ་ཀུན་ཐར་པའི་ལམ། །སྒྲུབ་ཅིང་རྡོ་རྗེ་འཆང་ཐོབ་ཤོག

།རྒྱ་གར་གྱི་རྒྱུད་གསུམ་དང་ཡི་གེ་བཏུ་བའི་ལེའུ་ལས་བཟླས་པའི་སྔགས་ལ་སོགས་པ་དག་པར་བྱས་པའི་ཕྱིར་བསོད་ནམས་ཀྱི་འོད་ཀྱིས་བསྐུལ་ནས་བྲིས་པའོ། །འདིས་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །རིགས་བསྡུས་ཀྱི་ཆོ་གའི་སྐབས་གཞན་ཐམས་ཅད་ཀྱེའི་རྡོ་རྗེའི་མངོན་རྟོགས་རྒྱས་པའི་སྐབས་དང་མཐུན་ཞིང༌། བདག་བསྐྱེད་མདུན་བསྐྱེད་གཉིས་མཁའ་འགྲོ་ལྔའི་བསྒྲུབ་ཐབས་ཀྱི་རྗེས་སུ་ཕོ་བྲང་ལྔའི་ལྷ་རྣམས་མངོན་བྱང་ལྔ་ལས་བསྐྱེད་པའོ། །དཀྱིལ་འཁོར་ཕོ་བྲང་ལྔ་པ་བསྒྲུབ་ཐབས་དང་མཐུན་པར་བྱས་ལ། དབང་གི་དུས་ཀྱི་ཡེ་ཤེས་འབེབས་པ་དབང་ཆུ་དང་མཐུན་པ་ལ། ཁྱད་པར་མཁའ་འགྲོ་ལྔའི་ལྷ་རྣམས་ཀྱི་ཐུགས་ཀ་ནས་འོད་ཟེར་ཁ་དོག་ལྔ་འཕྲོས་པ། སློབ་མའི་སྙིང་ཀ། ལྟེ་བ། སྤྱི་བོ། མགྲིན་པ། གསང་གནས་རྣམས་སུ་སྔོན་པོ། སེར་པོ། དཀར་པོ། དམར་པོ། ལྗང་ཁུ་རྣམས་འཕྲོས་པས། སློབ་མའི་ལུས་ཀྱི་ནང་ཐམས་ཅད་འོད་ཟེར་ཁ་དོག་ལྔས་གང་བ་ལ། མཁའ་འགྲོ་ལྔའི་ལྷ་རྣམས་ཆར་བབ་པ་ལྟར། སློབ་མའི་ལུས་ལ་བསྟིམ་པའོ།། རིག་པའི་དབང་ལྔ་བསྐུར་བ་ལ་སོགས་པ། རྡོ་རྗེ་མཁའ་འགྲོ་ཕྱག་བཅུ་དྲུག་པའམ་ཕྱག་གཉིས་པར་བསྐྱེད་པ་གང་བདེ་བ་བྱས་པས་འགྲུབ་གསུངས། གཞན་ཐམས་ཅད་མངོན་རྟོགས་རྒྱས་པ་དང་དབང་ཆུ་ལྟར་བྱའོ། ཁྱད་པར་མེད་གསུངས། དཀྱིལ་འཁོར་གྱི་བྲི་ཐིག་ལ་སོགས་པ་བརྒྱུད་པ་ལས་ཤེས་པར་བྱའོ།། དགེའོ༑༑ ༑༑ ༼ ཞ་ལུའི་དཔེ་ལས་ཆོས་རྗེ་རིན་པོ་ཆེའི་གསུང་གི་ནང་ཡོད་པས་འདིར་བཞག་ལ་དོན་དུ་འདི་རྗེ་བཙུན་ཆེན་པོའི་གསུང་ཡིན་འདུག་ལ་རྒྱུད་སྡེའི་སྡོམ་བུ་བརྒྱ་བཅུ་གསུམ་ཞེས་པའི་ནང་ལ་འདི་དང་ཅུང་ཟད་འདྲ་བ་ཞིག་ཀྱང་ཡོད་དོ། ། ༽ ༄༅། །དཔལ་འཁོར་ལོ་བདེ་མཆོག་གི་དུས་ཐ་མའི་ཆོ་ག་བཞུགས། ། ༄༅། །རྗེ་བཙུན་བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ༑ ༑འདིར་སློབ་དཔོན་རྡོ་རྗེ་དྲིལ་བུ་པས། རྟེན་ཅིང་འབྲེལ་བར་འབྱུང་ཆོས་ཅན༑༑སེམས་ཅན་སྒྱུ་མའི་རང་བཞིན་ནོ།

ཁམས་གསུམ་དེ་ལྟར་ཤེས་ནས་ནི།། སེམས་ཅན་དོན་ནི་མཉམ་མེད་བྱོས། །ཅེས་སེམས་ཅན་གྱི་དོན་བྱ་བར་གསུངས་པ་ནི་ཚུལ་གཉིས་ཏེ། ཚེ་དང་ལྡན་པའི་དོན་བྱ་བ་དང༌། ཚེ་འདས་པའི་དོན་བྱའོ།། དང་པོ་ནི། གཞན་དུ་ཤེས་པར་བྱའོ། །གཉིས་པ་ནི། འཕགས་པ་མཁའ་འགྲོ་མ་རྡོ་རྗེ་གུར་ལེའུ་བཅོ་ལྔ་པ་ལས། མགོ་བོར་གཙུག་ཏོར་བསྟན་ནས་ནི། །རྡོ་རྗེའི་སྡོམ་པ་བྱིན་ནས་ཀྱང༌། །བུམ་པའི་དབང་ནི་བསྐུར་བར་བྱ། །མིག་ལ་སོགས་པ་གཏི་མུག་སོགས། །རྡོ་རྗེ་གསུམ་ནི་གནས་གསུམ་མགོད། །རྡོ་རྗེ་ཐབ་ཁུང་རབ་སྦྱོར་བས། །སྦྱིན་སྲེག་རིམ་པས་སྦྱང་བར་བྱ། །ཉི་མ་དག་ནི་གསུམ་པ་ལ། །རུས་པའི་ཕྲེང་བ་བསྡུ་བྱ་སྟེ། །འོ་མ་དྲི་བཟང་བསང་གཏོར་ནས། །དེ་ཡི་མཆོད་རྟེན་ཡང་དག་བརྩམ། །ཞེས་བྱུང་བ། རྣལ་འབྱོར་བླ་ན་མེད་པའི་ཆོ་གས་ཚེ་འདས་པའི་དོན་བྱ་བ་སྟོན་པའི་གཞུང་སྟེ། དེ་ལ་གསུམ། དབང་བསྐུར་ཏེ་སྡིག་པ་སྦྱང་བ༑ རོ་བསྲེགས་ཏེ་སྡིག་པ་སྦྱང་བ། མཆོད་རྟེན་བྱས་ཏེ་སྡིག་པ་སྦྱང་བའོ། །དང་པོ་ལ་གསུམ། རྒྱས་པར་བྱ་བ། འབྲིང་དུ་བྱ་བ། མདོར་བསྡུས་ཏེ་བྱའོ། །དང་པོ་ལ་བཞི། བསྙེན་པ། ས་ཆོག སྟ་གོན། དངོས་གཞིའོ། །དང་པོ་ནི། དཀྱིལ་འཁོར་གྱི་ཆོ་ག་ལྟར། རྡོ་རྗེ་སློབ་དཔོན་གྲངས་སམ་མཚན་མའི་བསྙེན་པ་སྔོན་དུ་སོང་བས༑ རིན་ཆེན་འབར་བ་ལས། རང་གི་ལྷའི་སྦྱོར་ལྡན་པས། །བདུད་རྩི་འཁྱིལ་བ་བཟླས་པ་ཡིས། དྲི་ཞིམ་ཆུ་ཡིས་དང་པོར་བཀྲུ། །རྣམ་སྣང་མཛད་དུ་དེ་བསམས་ལ། །ཞེས་གསུངས་པ་ལྟར། རང་གི་ལྷའི་རྣལ་འབྱོར་སྔོན་དུ་འགྲོ་བས། ལས་བུམ་བསྒྲུབས་ཏེ། ལེགས་པར་རོ་དེ་བཀྲུས་ཏེ། རྩ་སྔགས་དང་ཨོཾ་སྤྱི་བོར། སྙིང་པོ་དང་ཨཱཿམགྲིན་པར། ཉེ་སྙིང་དང༌། ཧཱུྃ་ལས་རྣལ་འབྱོར་མ་བཅུ་གཉིས་ཀྱི་སྔགས་སྙིང་ཁ། སྤྱི་བོ་ལ་སོགས་པར། པུྃ། ཛྃ། ཨུྃ། ཨྃ་ལ་སོགས་པ་ཀླད་ཀོར་ཅན༑ ཡུམ་གྱི་གོ་ཆ་རང་གི་གནས་སུ། སྦྲང་རྩི་ལ་སོགས་པས་ཤ་ལ་སྦྱོར་བའམ། རོ་དེ་ཉིད་རབ་བྱུང་ཡིན་ན་ཆོས་གོས་སམ།

སྐྱ་བོ་ཡིན་ན་རས་གཙང་མ་ལ་དྲིལ་ཏེ༑ ཐད་ཀ་ཐད་ཀ་རམ། སྲད་བུ་འདོགས་པ་གང་མོས་སུ་བྱས་ཏེ། སྒམ་ལ་སོགས་པར་བཞུགས་པའམ། མ་བཅུག་ཀྱང་རུང་ཏེ། ཆོ་ག་གང་ཡང་རུང་བས། རྣམ་སྣང་འཁོར་ལོ་སྡོམ་པར་བསྐྱེད་ནས་རོ་གཅིག་དུ་བྱས་ཏེ། དབང་བསྐུར་ཞིང༌། རྣམ་པར་སྣང་མཛད་ཀྱིས་དབུ་བརྒྱན་པ་ལ་མཆོད་ཅིང་བསྟོད་ནས། སྙིང་ཁར་གཟུངས་ཐག་གཏད་དེ། རྩ་སྔགས་གཉིས་ལ་ཨོཾ་ཨཱཿཧཱུཾ་སྤེལ་བ་ཅི་ནུས་སུ་བཟླས་ནས༑ སླར་ཡང་མཆོད་ཅིང་བསྟོད་དེ། བཟོད་པར་གསོལ་ནས། ཡེ་ཤེས་པ་གཤེགས། དམ་ཚིག་པ་བསྡུའོ། །སྡིག་པ་ཅན་ནམ། ཉམས་པ་ལ་སོགས་པ་རྟེན་དམན་པ་ལ་ནི་རོ་དེ་ཉིད་ལྷར་མི་བསྒོམ་གྱི། དཔྲལ་བར་ཆུའི་དཀྱིལ་འཁོར་དང༌། ཟླ་བ་ལ་བཅོམ་ལྡན་འདས་བསྐྱེད། སྐུ་ལས་བདུད་རྩིའི་རྒྱུན་འཛགས་པས་སྡིག་སྒྲིབ་སྦྱང་བར་སྒོམས་ཞེས་གསུང་ངོ༌། །བསྙེན་པའོ། །དེ་ནས་ས་ཆོག་དགོས་པའི་སར་སའི་ཆོ་ག་དང༌། སའི་ལྷ་མོ་དང༌། ལྷ་དང༌། བུམ་པའི་སྟ་གོན་རྣམས་དཀྱིལ་འཁོར་གྱི་ཆོ་གར་བཤད་པ་ལྟར་ཚེ་དང་ལྡན་པ་ལ་བྱ་བའི་ཆོ་ག་དང་ཁྱད་མེད་པར་བྱའོ༑ ༑སློབ་མ་སྟ་གོན་གྱི་སྔོན་དུ་རོའམ་རུས་པའམ། གོས་སམ། གཟུགས་བརྙན་ནམ། མིང་བྱང་ངམ། རྟེན་གང་ཡང་རུང་བ་དཀྱིལ་འཁོར་གྱི་ལྷོར་འཁོར་ལོ་རྩིབས་བརྒྱད་པའི་དབུས་སུ་པདྨ་འདབ་མ་བཞི་པ་བྲིས་པའི་སྟན་ལ་བཞག་པ་ལ་རྣམ་ཤེས་དཀུག་ནས། བགེགས་དང་སྡིག་པ་སྦྱང་བའི་ཆོ་ག་བྱ་སྟེ། དང་པོར་ལས་བུམ་ནས་གཏོར་ཞིང༌། སུམྦྷས་བསངས། སྭ་བྷ་ཝས་སྦྱངས། སྟོང་པའི་ངང་ལས་པཾ་ལས་པདྨ། ཨ་ལས་ཟླ་བའི་སྟེང་དུ་ཇི་ལྟ་བ་བཞིན་གྱི་གསོན་ལུས་ཕུང་ཁམས་སྐྱེ་མཆེད་ཡོངས་སུ་རྫོགས་པར་བསྐྱེད་ནས་ལུས་ཀྱི་འདོད་པའི་རྒྱལ་པོའི་ཕྱག་རྒྱ་དང༌། ངག་དུ་བདེན་པའི་སྟོབས་བརྗོད། སེམས་ཀྱི་ཐུགས་ཁ་ནས་བྱམས་པའི་རང་བཞིན་གྱི་འོད་ཟེར་ལྕགས་ཀྱུའི་རྣམ་པ་ཅན་དཔག་དུ་མེད་པ་སྤྲོས་པས་དེའི་རྣམ་པར་ཤེས་པ་ཨ་ཐུང་གི་གཟུགས་ཀྱིས་བཀུག་ནས། རྟེན་དེའི་སྤྱི་བོ་ནས་སྟིམས་པས་སྙིང་ཁར་སླེབ་པ་དང༌།

སྲོག་རྙེད་པར་བསམས་ལ། གཏོར་མ་བྱིན་ལ་བདེན་པ་བདར་བ་ཞི་བ་དང༌། ཏིང་ལོ་དང་ཆང་བུ་བྱིན་ལ། སུམྦྷ་ས་བསྐྲད་པ་ཕྱེ་མ་དང༌། གུ་གུལ་གྱི་བདུགས། ཡུངས་དཀར་གྱིས་གྲབ། ཁྲོ་བོའི་སྔགས་བཟླས་པ་དྲག་པོའི་སྦྱང་བ་སྟཻ། བགེགས་སྦྱང་བ་དང༌། འབྱོར་ན་ཞི་བའི་སྦྱིན་སྲེག་བྱ་ཞིང༌། མ་འབྱོར་ན་མཁའ་འགྲོའི་རྒྱུད་ནས་གསུངས་པ་ལྟར་རྫས་གཅིག་པའི་སྦྱིན་སྲེག་བྱ་བ། སྦྱིན་སྲེག་གིས་སྡིག་པ་སྦྱང་བ་དང༌། ལས་ཐམས་ཅད་པའི་བུམ་པ་ནས་རོའམ་རུས་པ་དངོས་སུ་སྒོམས། གཟུགས་བརྙན་མེ་ལོང་ལ་ཤར་བར་བྱས་ལ། རིགས་ལྔ་དང་ཕར་ཕྱིན་དྲུག་ལ་སོགས་པའི་ཚིགས་བཅད་སྔགས་དང་བཅས་པས་ཁྲུས་བྱ་བ་ཁྲུས་ཀྱི་སྦྱང་བ་དང༌། རྩ་སྔགས་དང༌། སྙིང་པོ་དང༌། ཉེ་སྙིང་དང༌། འཁོར་གྱི་ཕྲེང་སྔགས་མང་དུ་བཟླས་པའི་མཐར་ཧེ་རུ་ཀའི་ཡི་གེ་བརྒྱ་པ་བཟླས་པའི་མཐར་བྱེ་མའམ་ཡུངས་དཀར་ལ་སོགས་པས་བྲབས་པས་སྔགས་བཟླས་པས་སྦྱང་བ་སྟེ། སྡིག་པ་སྦྱངས་ནས་བླ་མ་དང་དཀྱིལ་འཁོར་གྱི་ལྷ་ཚོགས་རྣམས་ལ་ཕྱག་དང་མཆོད་པ་མཎྜལ་སྔོན་དུ་འགྲོ་བས། སྙིང་ཐག་པ་ནས་སྐྱབས་སུ་འགྲོ་བ་སྦྱིན་ལ། སྡིག་པ་བྲལ་བའི་སྔགས་དང༌། ཕྱག་རྒྱས་སྡིག་པ་བྲལ༑ ཡབ་ཡུམ་གྱི་སྙིང་པོ་གཉིས་དང༌། ཨོཾ་སརྦ་པ་པཱཾ་དྷ་ཧཱ་ན་བཛྲ་ས་ཏྭ་སེ་སརྦ་པཱ་པཾ་དྷ་ཧཱ་ན་ཤནྟིང་ཀུ་རུ་ཡེ་སྭཱ་ཧཱ། ཞེས་པ་སྒྲིབ་པ་སྦྱངས་ལ་རྟེན་དམན་པ་རྒྱ་མཚོར་དོར་བར་བསམས་ཏེ། རྣམ་པར་ཤེས་པ་བཾ་ལས་ཆུའི་དཀྱིལ་འཁོར་དང༌། པཾ་ལས་པདྨ། ཨ་ལས་ཟླ་བའི་སྟེང་དུ་ཕོ་རྣམས་རྣམ་སྣང༌། མོ་རྣམས་སྤྱན་མར་བསྐྱེད་ནས་གོ་ཆ་བཅིངས། བཛྲ་ཨ་ཏི་ཏིཥྟ་དང་ཧེ་རུ་ཀའི་ཡི་གེ་བརྒྱ་པས་བརྟན་པར་བྱས་ལ། སློབ་མ་སྟ་གོན་དུ་གནས་པའི་ཆོ་ག་ཚེ་དང་ལྡན་པ་དང་ཁྱད་མེད་པར་བྱའོ། །དེ་ནས་ཚོགས་ཀྱི་ཡོ་བྱད་བྱིན་གྱིས་བརླབས་ཏེ་ཕུད་བླ་མ་དཀོན་མཆོག་ལ་ཕུལ་ནས་ཚིམས་པར་སྤྱོད་རྟེན་དེའང་ལྷར་བསྐྱེད་ཡོད་པས་དམ་རྫས་དྲངས་ལ་འདོད་ཡོན་ལྔའི་ཚིགས་སུ་བཅད་པས་བསྔོའོ།

།དེའི་སྐབས་གཅིག་ལ་ལམ་སྦྱང་བསྟན་བྱ་སྟེ། འདི་སྐད། ཚོགས་ལམ་སྨིག་སྒྱུ་ལྟ་བུ་སྟེ། །གཉིས་པ་དུ་བ་ལྟ་བུ་ཡིན། །གསུམ་པ་གློག་དུ་ཁྱོད་ཀྱིས་མཐོང༌། །བཞི་པ་མར་མེ་ལྟ་བུ་སྟེ། །ལྔ་པ་ཐམས་ཅད་སྟོང་པ་ཡིན། །སངས་རྒྱས་པ་ནི་འདི་ཉིད་དེ། །སྲིད་པ་བར་དོ་འདི་ཉིད་དུ། ཁྱོད་ཀྱི་ལམ་ལྔ་མཐར་ཕྱིན་ཤོག །ཅེས་ལམ་སྦྱངས་ལ་ལམ་བསྟན་པ་ནི། ཁྱོད་ཀྱིས་ལམ་ལྔ་མཐར་ཕྱིན་པས། །ཕུང་པོ་ལྔ་ནི་སངས་རྒྱས་ལྔ། །ཉོན་མོངས་ལྔ་ནི་མཁའ་འགྲོ་ལྔ། །རྣམ་ཤེས་བརྒྱད་ནི་ཡེ་ཤེས་ལྔ། །འབྱུང་བ་བཞི་ནི་ལྷ་མོ་བཞི༑ ༑སྲིད་པའི་འཁོར་ལོ་རྒྱུན་བཅད་ནས། །ཆོས་ཀྱི་འཁོར་ལོ་ཡོངས་བསྐོར་ཏེ༑༑འཁོར་བ་མྱ་ངན་འདས་པར་འགྱུར། །ཞེས་བརྗོད། དེ་དག་ནི་དྲ་བ་སྡོམ་པའི་རྒྱུད་རྒྱས་པ་ལས་འབྱུང་ངོ་ཞེས་སློབ་དཔོན་བྲམ་ཟེ་ནག་པོ་ཞབས་ཀྱི་གཞུང་ལས་གསུངས་སོ། །དེ་ནས་ལྷག་མའི་ཆོ་ག་ལ་སོགས་པ་ཚོགས་ཀྱི་འཁོར་ལོའི་མཇུག་གི་ཆོ་ག་རྣམས་བྱས་ལ་ཚེ་འདས་པའི་དོན་དུ་བསྔོ་བ་སྨོན་ལམ་བྱའོ། །དཀྱིལ་འཁོར་བཏེག་ལ་རང་དང་རྟེན་གྱི་གནས་གསུམ་བསྲུང་བ་དང་གོ་ཆ་བཀོད་ལ། སུམྦྷ་ལ་སོགས་པས་ཕྱོགས་མཚམས་བཅིངས་ཏེ་ཉལ་བའི་རྣལ་འབྱོར་གྱིས་ཉལ་ལོ༑ ༑སྟ་གོན་ནོ། །དངོས་གཞི་ནི། ནངས་པར་ལྡང་བའི་རྣལ་འབྱོར་གྱིས་ལངས་ཏེ༑ དཀྱིལ་འཁོར་ཐིག་གིས་བྲི་བའམ། ཚོན་གྱིས་བྲི་བའམ། རས་བྲིས་ཀྱི་དཀྱིལ་འཁོར་གང་རུང་སྟེ། མཆོད་གཏོར་དང་བཅས་པ་བཤམས་ལ། སྔོན་འགྲོའི་གཏོར་མ་བྱིན་ནས་གནས་དང་ཡོ་བྱད་བྱིན་གྱིས་བརླབས་ཏེ། ལས་ཀྱི་སློབ་མས་ཞུ་འབུལ་ནས་བརྩམས་ཏེ། བདག་བསྐྱེད་བཟླས་པ་དང་བཅས་པ་ཚར་ནས༑ མདུན་བསྐྱེད་ཀྱི་དཀྱིལ་འཁོར་བསྒྲུབས་ཅིང་མཆོད་པ། གཏོར་མའི་བར་དུ་བྱས་ཏེ། སློབ་དཔོན་བདག་ཉིད་འཇུག་པར་བྱ། དེ་ནས་རྟེན་བསྐྱེད་ཅིང་དགུག་པ་ནས་སྡིག་པ་བྲལ་ཞིང་ལྷར་བསྐྱེད་པའི་བར་དུ་སྔར་བཞིན་བྱས་ལ། བུམ་པའི་དབང་བདུན། རྗེས་གནང༌། ལུང་བསྟན། དབུགས་དབྱུང༌།

གཟེངས་བསྟོད་རྣམས་དཀྱིལ་འཁོར་གྱི་ཆོ་ག་ལྟར་བྱས་ནས་ཚོགས་ཀྱི་འཁོར་ལོ་ལ་ལོངས་སྤྱོད། སྔར་བཞིན་ལམ་སྦྱང་བསྟན་བྱས་ནས། ལྷག་མ་ཚོགས་ཀྱི་འཁོར་ལོའི་མཇུག་གི་ཆོ་ག་རྣམས་བྱའོ། །དེའང་ཚེ་འདས་པ་དེ་ལམ་བསྒོམ་པའི་སྒྲུབ་པ་པོ་དམ་ཚིག་ཐོབ་ལ་མ་ཉམས་པའི་གང་ཟག་ཡིན་ན་དངོས་གཞིའི་ནུབ་མོ་ནས་དབང་བཞི་རྫོགས་པར་བསྐུར། དམ་ཚིག་མ་ཐོབ་པའམ་མ་དག་པའི་རྟེན་ལའང་ཞག་གཉིས་སམ་གསུམ་མན་ཆོད་དབང་བཞི་རྫོགས་པར་བསྐུར་ན་བསོད་ནམས་ཆེ་གསུང༌། གང་ལྟར་ཡང་བུམ་དབང་གི་སྣོད་དུ་རུང་བའི་གང་ཟག་རྣམས་ལ་ལན་ཅིག་ཅེས་ཀྱང་དབང་བཞི་རྫོགས་པར་བསྐུར་རོ། །དེ་ལྟ་བུའི་རྡོ་རྗེ་ཐེག་པའི་ཆོ་ག་ཟབ་མོ་སློབ་དཔོན་དགོངས་པ་ཅན་གྱིས་བདུན་ཕྲག་གིས་མཚམས་དང་སྦྱར་ནས་སྒྲུབ་པ་ནི་བདུན་ཚིགས་ཏེ། ཤི་མ་ཐག་སྟ་གོན་ནུབ་གཅིག དངོས་གཞི་ནུབ་དྲུག་སྟེ། ཞག་བདུན་ནས་དཀྱིལ་འཁོར་བསྡུ་བ་དང༌། རྡུལ་ཚོན་ཆུ་བོར་དོར་བ་ལ་སོགས་པ་བྱ་སྟེ། བདུན་ཕྲག་བདུན་ལ་སོགས་པར་བསྒྲུབ་ནའང༌། བདུན་ཕྲག་རེའི་མགོར་སྟ་གོན་ནུབ་རེ་དངོས་གཞི་ནུབ་དྲུག་གི་མཐར་དཀྱིལ་འཁོར་གཤེགས་གསོལ་མཇུག་གི་ཆོ་ག་རེ་བྱའོ། །དེའང་བར་དོའི་ཚེ་ཚད་ཞག་བདུན་ཡིན་པས་དེའི་ཚེ་འཕོ་བ་དང་ཆོ་གའི་རྣམ་པར་ཤེས་པ་སྤར་བ་འཇུག་པ་བསྟུན་པ་ཡིན་གསུང་ངོ༌། །དེ་ནས་བྱང་བུ་བསྒྲལ་བར་འདོད་ན་སྦྱང་གཞི་ལ་བུད་ཤིང༌། སྦྱོང་བྱེད་ལ་མེ། སྦྱངས་འབྲས་ལ་སྤར་བ་ཞེས་པའི་གདམ་ངག་ཤེས་ནས་དཀྱིལ་འཁོར་གྱི་བྱང་ཤར་དུ་བྱང་བུ་ལ་མེ་སྦར་ཏེ། ཧཱུཾ། བསོན་ཅིག་དགོངས་ཅིག་རིགས་ཀྱི་བུ། །ཕུང་པོ་ལྔ་ཡི་བུད་ཤིང་ལ། །རྒྱལ་བ་ལྔའི་མེ་སྦར་རོ། །ཉོན་མོངས་ལྔའི་བུད་ཤིང་ལ། །མཁའ་འགྲོ་ལྔ་ཡི་མེ་སྤར་རོ། །རྣམ་ཤེས་བརྒྱད་ཀྱི་བུད་ཤིང་ལ།། ཡེ་ཤེས་ལྔ་ཡི་མེ་སྦར་རོ། །འབྱུང་བ་ལྔའི་བུད་ཤིང་ལ། །ལྷ་མོ་ལྔ་ཡི་མེ་སྤར་རོ།། ལུས་ངག་ཡིད་གསུམ་བུད་ཤིང་ལ། །རྒྱལ་བའི་སྐུ་གསུམ་མེ་སྦར་རོ།

།སྐུ་གསུམ་ཡེ་ཤེས་ལྔ་ལྡན་དུ། །འགྲོ་བའི་དོན་དུ་འགྱུར་བར་ཤོག །ཨོཾ་ཨགྣེ་ཡེ་ཛྭ་ལ་རཾ། ཞེས་བརྗོད། དཀྱིལ་འཁོར་གྱི་གཙོ་བོའི་ཐུགས་གཉིས་སུ་མེད་པའི་ཡེ་ཤེས་དང༌། སྒྲུབ་པ་པོའི་ཐུགས་རྗེ་དང༌། ཚེ་འདས་པའི་མྱོང་རིག་གི་རྒྱུན་གསུམ་གཅིག་དུ་བསྲེ་ལ་གནས་གསུམ་སྤྲོས་བྲལ་གྱི་ངང་དུ་ལྷོད་ཀྱི་ཀློད་ལ་བཞག་གོ །དེ་ནས་དེའི་ཐོག་དུ་ཅུང་མི་གནས་ན། སྟོང་པ་ཉིད་ཀྱི་འདྲེས་གདོན། སྔར་བཞིན་ལམ་སྦྱང་བསྟན་བྱས་ཏེ། ལྷག་མ་ལ་སོགས་པ་ཚོགས་ཀྱི་འཁོར་ལོའི་མཇུག་གི་ཆོ་ག་རྣམས་བྱའོ། །རྒྱས་པར་བྱ་བའི་ཆོ་གའོ། །དེ་ཙམ་མི་ནུས་ན། བསྙེན་པ་དང་ས་ཆོག་དོར། སློབ་དཔོན་རྡོ་རྗེ་དྲིལ་བུ་པའི་དབང་གི་བྱ་བ་མདོར་བསྡུས་པ་ལྟར་ལུས་ཀྱི་དཀྱིལ་འཁོར་དུ་འཇུག་པའི་ཆོ་ག་རྣམས་རྫོགས་པར་བྱ། འབྲིང་དུ་བྱ་བའི་རྒྱུད་ཐུན་མོང་དུ་གྱུར་པའི་སྦྱང་བའི་ཐབས་མང་དུ་མཐོང་མོད། འདིར་ཡི་གེ་མངས་པས་འཇིགས་པས་མ་བྲིས་པས། དྲི་མ་མེད་པའི་རྒྱུད་སྡེ་རྣམས་དང༌། དེ་དག་གི་འགྲེལ་པ་རྣམས་སུ་རྟོགས་པར་བྱའོ། །དེ་ལྟར་ཆོ་གའི་རིམ་པ་གང་བྱེད་ཀྱང༌༑ གཞན་དོན་དུ་འགྱུར་ཞིང་རང་ལ་ཉེས་པ་མི་འབྱུང་བར་ཉམས་སུ་བླང་བར་བྱའོ། །དཔལ་འཁོར་ལོ་སྡོམ་པའི་དཀྱིལ་འཁོར་དུ་ཚེ་འདས་པ་བཅུག་སྟེ། སྡིག་པ་སྦྱང་བའི་ཆོ་ག དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བའོ།། །།ཤུབྷཾ།། །།

༼ ལུ་ཕུའི་དཔེ་ལས་བྱུང༌། ༽ ༄༅། །ཞེན་པ་བཞི་བྲལ་གྱི་མན་ངག་བཞུགས། །༄༅། །ན་མོ་གུ་རུ། རྗེ་བཙུན་ས་སྐྱ་པ་ཆེན་པོའི་ཞལ་ནས། མྱ་ངན་ལས་འདས་པའི་བདེ་བ་མཆོག་དོན་དུ་གཉེར་བ་འདོད་པ་རྣམས་ཀྱིས། ཞེན་པ་བཞི་དང་བྲལ་དགོས་ཏེ། དེ་ལ་ཞེན་པ་བཞི་ནི། ཚེ་འདི་ལ་ཞེན་པ། ཁམས་གསུམ་འཁོར་བ་ལ་ཞེན་པ། བདག་གི་དོན་ལ་ཞེན་པ། དངོས་པོ་དང་མཚན་མ་ལ་ཞེན་པའོ༑ ༑དེའི་གཉེན་པོའང་བཞི་ཏེ། ཞེན་པ་དང་པོའི་གཉེན་པོར་འཆི་བ་མི་རྟག་པ་བསྒོམ། གཉིས་པའི་གཉེན་པོར་འཁོར་བའི་ཉེས་དམིགས་དྲན་པ། གསུམ་པའི་གཉེན་པོར་བྱང་ཆུབ་ཀྱི་སེམས་དྲན་པ། བཞི་པའི་གཉེན་པོར་ཆོས་ཐམས་ཅད་རྨི་ལམ་སྒྱུ་མ་ལྟ་བུར་བདག་མེད་པ་དྲན་པ། དེ་ལྟར་དྲན་ཞིང་གོམས་པར་བྱས་པས་འབྲས་བུ་བཞི་འབྱུང་སྟེ། ཆོས་ཆོས་སུ་འགྲོ་བ། ཆོས་ལམ་དུ་འགྲོ་བ། ལམ་འཁྲུལ་པ་སེལ་བ། དེ་ལྟར་ཤེས་ཤིང་གོམས་པའི་འབྲས་བུས་འཁྲུལ་པ་ཡེ་ཤེས་སུ་འཆར། སྐུ་དང་ཡེ་ཤེས་ཕུན་སུམ་ཚོགས་པའི་སངས་རྒྱས་འབྱུང་ངོ༌། །དེ་ལ་དང་པོ་ཚེ་འདི་ལ་ཞེན་པའི་གཉེན་པོར་འཆི་བ་མི་རྟག་པ་དྲན་པ་ནི། ནམ་འཆི་ཆ་མེད་པ་བསམ། འཆི་རྐྱེན་མང་བར་བསམ། འཆི་བ་ལ་ཅིས་ཀྱང་མི་ཕན་པ་གསུམ་རྒྱས་པར་བསམ་མོ། །དེ་ལྟར་བསམ་པ་ཞིག་སྐྱེས་ནས། སྙིང་ནས་ཀྱི་ཆོས་གཅིག་འདོད་འོང་སྟེ། དེ་དུས་ན་ཆོས་ཆོས་སུ་འགྲོ་བ་ཡིན་ནོ། །དེ་ནས་ཁམས་གསུམ་འཁོར་བ་ལ་ཞེན་པའི་གཉེན་པོར་འཁོར་བའི་ཉེས་དམིགས་དྲན་པ་ནི། དེ་ལྟར་ཚེ་འདི་ལ་ཉེས་པ་དེ་ལྟར་འདུག་ཀྱང༌། གཞན་འཁོར་ལོས་བསྒྱུར་བ་དང༌། ཚངས་པ་དང༌། བརྒྱ་བྱིན་ལ་སོགས་པ་ཀུན་བདེ་བ་མཆོག་ཡིན་ནམ་སྙམ་ན་མ་ཡིན་ཏེ། དེ་རྣམས་ཀྱང་སྡུག་བསྔལ་གྱི་རང་བཞིན་ལས་མ་འདས་ཏེ། དེ་རྣམས་ཀྱི་ཚེ་དང་ལོངས་སྤྱོད་བསྐལ་པ་དུ་མར་གནས་ཤིང་རྒྱས་ཀྱང༌། མཐར་འཆི་ཞིང་འཇིག་ཏེ། མནར་མེད་པའི་སེམས་ཅན་དམྱལ་བར་སྐྱེ་བའི་ཉེན་ཡོད་པས་ན། དེ་ཐམས་ཅད་ཀྱང་སྡུག་བསྔལ་གྱི་རང་བཞིན་ལས་མ་འདས་སྙམ་དུ་བསམ་ཞིང་གོམས་པ་ན་ཆོས་ལམ་དུ་འགྲོ་བ་གཅིག་འོང་སྟེ།

ཁམས་གསུམ་སྡུག་བསྔལ་གྱི་རང་བཞིན་ལས་མ་འདས་པར་འདུག་པས། མྱ་ངན་ལས་འདས་པའི་བདེ་བ་གཅིག་རང་དགོས་སྙམ་པའི་བློ་སྐྱེ་ཞིང་ལམ་ཐམས་ཅད་དེའི་དོན་འགྲུབ་པ་ཞིག་འོང་ངོ༌། །དེ་ལྟར་རྒྱུད་ལ་སྐྱེས་ཀྱང་བྱང་ཆུབ་ཀྱི་སེམས་དང་མི་ལྡན་པར་བདག་གཅིག་པུ་བདེ་བ་དོན་དུ་གཉེར་ན། དགྲ་བཅོམ་པའམ་རང་སངས་རྒྱས་སུ་འགྱུར་བས་བདག་གི་དོན་ལ་ཞེན་པའི་གཉེན་པོར། བྱང་ཆུབ་ཀྱི་སེམས་དྲན་པ་ནི། དེ་ལྟར་ཁམས་གསུམ་སྡུག་བསྔལ་གྱི་རང་བཞིན་འདི་ལས་བདག་གཅིག་པུ་གྲོལ་བས་མི་ཕན་ཏེ། སེམས་ཅན་འདི་རྣམས་རེ་རེས་ཀྱང་བདག་གི་ཕ་དང་མ་མ་བྱས་པ་མེད་པས་འདི་རྣམས་ཀྱི་མྱ་ངན་ལས་འདས་པའི་བདེ་བ་མཆོག་ཐོབ་ན། བདག་བསྐལ་པ་ནས་བསྐལ་པའི་བར་དུ་དམྱལ་བའི་སེམས་ཅན་དུ་སྐྱེས་ཀྱང་བླའི་སྙམ་པའི་བློ་གོམས་ཤིང་སྐྱེས་ཙམ་ན་ལམ་གྱི་འཁྲུལ་པ་དང་པོ་བདག་གི་དོན་ལ་ཞེན་པ་སེལ་བ་ཡིན་ནོ། །དེ་ལྟར་སྐྱེས་ཤིང་གོམས་ཀྱང་བདེན་འཛིན་དང་བཅས་པར་གྱུར་ན་ཐམས་ཅད་མཁྱེན་པ་མི་ཐོབ་པས་དངོས་པོ་དང་མཚན་མར་ཞེན་པའི་གཉེན་པོར་ཆོས་ཐམས་ཅད་བདག་མེད་པ་དྲན་དགོས་ཏེ། དེ་རང་ཆོས་ཐམས་ཅད་ཅིར་ཡང་མ་གྲུབ་པའི་རང་བཞིན་ཡིན་པ་ལ་བདེན་འཛིན་བྱུང་ན་རྟག་ལྟ་ཡིན་ལ༑ སྟོང་པར་ཞེན་ན་ཆད་ལྷ་ཡིན་པས་ཆོས་ཐམས་ཅད་རྨི་ལམ་སྒྱུ་མ་ལྟ་བུར་ཡིད་ལ་བྱ་སྟེ། དེ་ཡང་བདག་གི་རྨི་ལམ་དང་སྣང་བ་བསྲེ་ཞིང་བསྒོམས་པས་སྣང་ཡང་མི་བདེན། མི་བདེན་བཞིན་དུ་སྣང་བ་ཡིན་སྙམ་དུ་ཡང་ཡང་དྲན་ཞིང་གོམས་པ་ན་ལམ་གྱི་འཁྲུལ་པ་གཉིས་པ་དངོས་པོ་དང་མཚན་མར་ཞེན་པ་སེལ་བ་ཡིན་ནོ༑ ༑དེ་ལྟར་འཁྲུལ་པ་ཐམས་ཅད་བསམ་ཞིང་མཐར་ཕྱིན་པ་ན། འཁྲུལ་པ་ཡེ་ཤེས་སུ་འཆར་བ་ཡིན་ཞེས་བྱ་བ། འབྲས་བུ་རྫོགས་པའི་སངས་རྒྱས་ཀྱི་སྐུ་དང་ཡེ་ཤེས་ལ་སོགས་པ་ཡོན་ཏན་བསམ་གྱིས་མི་ཁྱབ་པའི་བདེ་བའི་མཆོག་འབྱུང་བར་འགྱུར་རོ། །ཞེས་རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་གྱིས་གསུངས་སོ༑

༑ཞེན་པ་བཞི་བྲལ་གྱི་གདམས་པ་ཨྠིྀ།། །། ༼ འདི་ལུ་ཕུའི་དཔེ་རྗ་བཙུན་གྲགས་པའི་གསུང་གི་གཤམ་ལས་བྱུང་བས་འདིར་བཞག ༽ ༄༅། །ཌཱ་ཀི་མའི་སྤོགས་ཆོག་བཞུགས། ། ༼ ཆོས་རྗེ་ས་པཎ་གསུང་ཡིན། ༽ ༄༅། །སྒྲུབ་པ་པོས་སྣོད་བཅུད་དབང་དུ་བྱ་བར་འདོད་པས། ཐོག་མར་དཀོན་མཆོག་ལ་མཆོད་པ་ཅི་འབྱོར་པ་ཕུལ་ལ་འདོད་དོན་འགྲུབ་པར་གསོལ་བ་གདབ༑ ཚེས་ཉི་ཤུ་གསུམ་ལ་འཁོར་ལོ་བྲི་བའི་མགོ་གཟུགས། ཉི་ཤུ་ལྔ་ལ་རབ་གནས་བྱ། གཟའ་སྐར་བཟང་པོ་ལ་རྫས་རྣམས་བསག འཁོར་ལོའི་གཞི་མ་གྲོ་གའམ༑ དར་རཾ། ཤོག་དམར་མཛུབ་གང་གྲུ་བཞི་ལ་བྱ། རང་གོས་དམར་པོ་གོན། དར་རམ་མེ་ཏོག་དམར་པོས་ཐོད་བཅིངས། སྟན་དམར་པོའི་སྟེང་དུ་ཁ་ནུབ་ཏུ་ལྟས་ལ། འགྲོ་བ་ཐམས་ཅད་དབང་དུ་བསྡུ་བའི་བསམ་པས། སྔགས་རིང་ཚར་གསུམ་བཟླས་པས་བྲི་གཞིའི་སྟེང་དུ་འོད་ཟེར་གྱི་འཁོར་ལོ་བྱུང་བ་བསམ། གུར་གུམ་བཟང་པོ་ལྷད་མེད་པ་དང༌། ཙནྡ་དམར་པོ་དང༌། རྒྱ་སྐྱེགས་དང་གསུམ་དར་དམར་པོ་ལ་བཏུམས་ལ། ལག་པ་བཀྲུས་པའི་འཐེབ་སྲིན་གྱིས་ཟངས་མའི་སྣོད་དུ་བརྩིར་བའི་ཁུ་བས་བྲི། ཟངས་ཀྱི་སྨྱུ་གུས་འཁོར་ལོ་མུ་ཁྱུད་བཞི་པའི་ལྟེ་བར་གྲུ་བཞི་བསྣོལ་མའི་ཟུར་བརྒྱད་ལ་རྡོ་རྗེ་ཕྱེད་པས་མཚན་པ་བྲིས་པ་ནི་རི་རབ་ཟུར་བརྒྱད་པའོ། །ཆེ་གེ་མོ་ཝ་ཤང་ཀུ་རུ་ཧོ། མི་ནོར་བཅས་པ་ཨ་ཀར་ཥ་ཡ་ཛ་ཞེས་པས་བསྐོར། རྡོ་རྗེའི་རྭ་བ་དྲུག་པ། དང་པོའི་སྔགས་གསུམ་ཕྱེད་ཕྱེད་དུ་བགོས་ལ་ཡི་གེ་མགོ་ཕྱིར་བསྟན་པ་གཡོན་བསྐོར་དུ་བྲི། རྡོ་རྗེའི་བར་གཉིས་སྟོང་པར་བཞག རྡོ་རྗེའི་ཟུར་བརྒྱད་ལ་ཧཱུཾ་བརྒྱད། རྡོ་རྗེའི་རྭ་བརྒྱད་ལ་ཛ་བརྒྱད། མུ་ཁྱུད་གསུམ་ལ་ཨོཾ་གྲེ་མོ་མན་ཆད་ཚོ་གསུམ་དུ་བགོས་ལ་བྲི། ང་ཉ་གཉིས་རང་ལ་ལྡོག་པས་ཡ། མ་དབང་ལ་མི་བྱ། ཎ་སྲོག་ལ་མི་བྱ། འགུགས་པ་ལ་ཎ་ནི་གཞུག།བར་སྟོང་དང་གཉིས་ལྡབ་མེད་པར་ཡི་གེ་མང་ཉུང་མཉམ་ལ་འགྲིག་པར་བྱ། ཕྱིའི་ཟུར་བཞི་ལ་ཝ་ཤཾ་ཀུ་རུ་ཧཱུཾ། ཡོ་ཏ་བཾ། གྷན་ཌ་ཧོ།

སིདྷི་ཧྲི། ཞེས་བྲི། འཁོར་ལོ་ལྟེ་བཤག་ཁ་སྦྱོར་བར་དུ་ལྷ་འདྲེ་མི་གསུམ་གྱི་བླ་རྡོ་གཞུག དེ་ནས་ཕོ་མོ་འཁོར་ལོ་དང༌༑ ཉི་ཟླ་འཁོར་ལོ་དཔེ་ཆུང་ལྟར་བྲིས་ལ། ཚེས་གྲངས་དེ་ཉིད་ཀྱི་ཉིན་པར་རབ་གནས་བྱ་སྟེ། མཎྜ་པ་མདའ་གང་པ་ལ་པད་མ་དམར་པོ་འདབ་བརྒྱད། རེ་ཁ་དཀར་པོ་ཟླ་གམ་སྒོ་ནུབ་ཏུ་བསྟན་པའི་ནང་དུ་ལྕགས་ཀྱུའི་ཡུ་བ་རྡོ་རྗེས་མཚན་པ་ཕྱི་ནས་ནང་དུ་བཀུག་གསུམ་བྲི། པད་འདབ་རེ་ལ་ལྕགས་ཀྱུ་རེ་རེ་བྲི། མེ་ཏོག་དམར་པོས་ཚོམ་བུ་དགུ་བཀོད། ལྟེ་བར་མན་ཛིའི་ཁར་གཞོང་ནང་འཁོར་ལོའི་དབུ་རང་ལ་བསྟན་ལ་བཞག མཆོད་གཏོར་འབྲུ་དམར་པོ་བཤམ། ཆུ་གཙང་དྲི་ཞིམ་པོས་བཏབ་ལ་སྔགས་ཉེར་གཅིག་གམ། བརྒྱ་རྩ་བརྒྱད་བཟླས་ལ་བཤམ། མཆོད་པ་ལྔ་དང་གཏོར་མ་ལྔ་བཤམ། རང་ལྷའི་ང་རྒྱལ་དང་ལྡན་པ་འཁོར་ལོ། གུ་གུལ་དུད་པས་བདུགས། ཡུངས་དཀར་ལ་ཁྲོ་བོའི་སྔགས་བཟླས་པ་འཁོར་ལོ་ལ་བྲབས་པས་བགེགས་བསྐྲད། འཁོར་ལོ་མེ་ལོང་ལ་འཆར་བར་བྱས་ལ་བུམ་ཆུས་ཁྲུས་གསོལ། བདུན་རྣམ་དག་དང་སེམས་བསྐྱེད་བྱས་ནས་ཡི་དམ་ལྷ་ཡི་བསྒོམ་བཟླས་ཚར་བར་བྱ། དེ་ཁྲོ་བོ་འདོད་རྒྱལ་དུ་གནས་གྱུར་བསྒོམ། གཏོར་མ་གསུམ་པོ་ཡི་དམ་ལྷ་དང་འདོད་རྒྱལ་དང༌། ཆོས་སྐྱོང་ལ་ཕུལ་བས་འགྲུབ་པར་གསོལ་བ་གདབ། སུམ་བྷ་ནིས་འཁོར་ལོ། སྭ་བྷ་ཝས་སྦྱངས། འཁོར་ལོ་བྲིས་པ་ལྷར་བསྐྱེད། རང་གི་སྙིང་ཁའི་འོད་ཟེར་གྱིས་ཡེ་ཤེས་ཀྱི་འཁོར་ལོ་དེ་འདྲ་བ་མང་པོ་སྤྱན་དྲངས་ལ་བསྟིམ། ཡེ་དྷརྨས་མེ་ཏོག་གཏོར། མཆོད་པ་ལྔ་དབུལ། འཁོར་ལོ་རི་རབ་ཀྱི་ཁོང་སེང་དུ་ཎི་ལས་བསྒྲུབ་བྱ་ཇི་ལྟ་བ་བཞིན་བསྐྱེད་ལ། རང་གི་སྙིང་ཁའི་ས་བོན་ལས་འདོད་རྒྱལ་དམར་པོ་ཞགས་པ་དང་ལྕགས་ཀྱུ་ཐོགས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་གང་བ་སྤྲོས་ལ་སྒྲུབ་བྱ་གང་ཡིན་བཀུག་ལ་འཁོར་ལོའི་མིང་གི་ནྲི་ལ་བསྟིམ། རྟེན་འབྲེལ་ཉེར་གཅིག་བཟླས་པའི་མེ་ཏོག་གཏོར་རོ། །དེ་ནས་སྐུ་གསུང་ཐུགས་ཀྱི་རབ་གནས་བྱ།

དེ་ནས་འཁོར་ལོའི་སྟེང་དུ་འདོད་རྒྱལ་ཡབ་ཡུམ་གསལ་བར་བསྐྱེད། ཐུགས་ཁའི་ས་བོན་གྱི་འོད་ཟེར་གྱིས་སྤྱན་དྲངས་ལ་ཛཿ ཧཱུཾ་བཾ་ཧོས་སྟིམས། རྟེན་འབྲེལ་ཉེར་གཅིག་གིས་མེ་ཏོག་དོར། རྡོ་རྗེ་བརྒྱད་ཀྱིས་ཛ་བརྒྱད་རྣམ་ཤེས་ཚོགས་བརྒྱད་དགུག་པའི་ལྕགས་ཀྱུ་བརྒྱད་དོ། །ཧཱུཾ་བརྒྱད་འདོད་རྒྱལ་བརྒྱད་དུ་བསྐྱེད། རང་གི་མཐེབ་ཆུང་ཁྲོ་བོ་འདོད་རྒྱལ་དུ་གསལ་བ་དང༌། འདོད་རྒྱལ་ཡབ་ཡུམ་ལས་འོད་ཟེར་འཕྲོས་པས་རང་འདྲ་བ་དཔག་ཏུ་མེད་པ་ལ་འཕྲོས་ལ། འོད་ཟེར་གྱི་ཕྱི་ལོགས་པ་འོད་དུ་ཞུ༑ ནང་བཅུད་ལ་འདུས། དེ་འོད་དུ་ཞུ་བསྒྲུབ་བྱ་ལ་འདུས། བསྒྲུབ་བྱ་དེ་རང་དབང་མེད་པར་ཁོ་བོ་རྣམ་པར་སྣང་མཛད་གང་བ་མཐུ་སྟོབས་བསམ་གྱིས་མི་ཁྱབ་པ་རྣམས་ཀྱིས་ཞགས་པས་སྐེ་ནས་བཅིངས། ལྕགས་ཀྱུས་སྙིང་ནས་དྲངས། ལིང་ཁ་ལ་ཐིམས་བསྒྲུབ་བྱ་དངོས་སུ་བསམ། ལྷ་རྣམས་འོད་དུ་ཞུ། ཡིག་འབྲུར་གྱུར༑ འཁོར་ལོའི་ངོ་བོར་བསམ། རྟེན་འབྲེལ་མེ་ཏོག་དོར། བཟོད་པར་གསོལ། ཡི་གེ་བརྒྱ་པས་ལྷག་ཆད་ཁ་བསྐངས། དེ་ནས་འཁོར་ལོའི་ལྟེ་བ་ལྟབ་ཚིགས་མེད་པ་མན་ངག་ལྟར་ལྟབ། དེ་ནས་ཕོ་འཁོར་མོ་འཁོར་གྱི་བར་དུ་གཞུག དེ་ཉི་ཟླའི་འཁོར་ལོའི་བར་དུ་གཞུག ཕོ་འཁོར་དང་ཟླ་བ་སྟེང༌། མོ་འཁོར་དང་ཉི་མ་འོག བར་དུ་འཁོར་ལོ་གཞུག་མོ་འཁོར་ཉི་མ་བར་གྱིས་ནཱི་ཛ་གསུམ་པོ་མགོ་ཕྱོགས་གཅིག་མ་ནོར་བར་ཡོང་པ་གཅེས། དེ་དར་དམར་པོས་དྲིལ་ལ། བུ་མོ་གྲོང་པའི་ཆོས་ཀྱིས་མ་གོས་པས་བཀལ་བའི་སྐུད་པ་དམར་པོ་སུམ་སྒྲིལ་གྱིས་གཡོན་བསྐོར་དུ་འཁོར་ལོ་ནུབ་ནུབ་དུ་རྒྱ་གྲམ་དུ་དཀྲི། སྐུད་པ་སིན་དྷུ་རའི་ཆུ་ནས་གདོན༑ སྔགས་རིང་མིང་སྤེལ་དང་བཅས་པ་དར་དམར་པོ་ལ་བྲིས་པས་རྒྱ་གྲམ་དུ་བཅིངས། དེ་ཁྲུ་མ་དམར་པོས་བཏུམས་ལ་རྫའམ་ཟངས་ཀྱི་གའུ་སོར་བཅུ་དྲུག་པར་གཞུག གའུའི་ནང་ལ་སྟེང་འོག་དུ་ཟླ་གམ་བྲི། ཟླ་གམ་འོག་མའི་དབུས་སུ་ཧཱུཾ་བྲི༑ ཟླ་གམ་སྟེང་མའི་དབུས་འོག་གི་ཧཱུཾ་དང་ཁ་སྤྲོད་དུ་ཧཱུཾ་ཕྱིར་མགོ་བྲི།

མཐའ་མར་ཆེ་གེ་མོའི་ངག་ཨཾ་གུ་ཤ་ཛ་བྲི། འཁོར་ལོའི་རྒྱབ་ལ་ཆེ་གེ་མོའི་ཡིད་ཨཾ་གུ་ཤ་ཛ༑ གའུ་འོག་མའི་ཧཱུཾ་གི་མཐར་ཆེ་གེ་མོའི་ལུས་ཨཾ་གུ་ཤ་ཛ་ཅེས་པས་བསྐོར། དེ་ལ་བསྒྲུབ་བྱའི་ལུས་ངག་ཡིད་གསུམ་སོ་སོར་སྟིམས་པར་འགྱུར་བའི་དགོས་པ་ཡོད༑ གའུའི་ནང་དུ་མར་དང་སྦྲང་རྩིས་ནུབ་པར་བྱུགས། དེ་རང་གི་མལ་འོག་ཏུ་ཡིག་མགོ་རང་ལ་བསྟན་ལ་དོང་ཟླ་གམ་དུ་གཞུག ནངས་པར་སྐྱ་རེང་ཤར་བ་དང༌༑ ཐོ་རངས་ཀྱི་ཆ། བྱ་ཁྭ་ད་སྐད་མི་གྲག་བར་དུ་གའུ་དོང་ནས་བཏོན་ལ་དེ་རྐང་པ་གཡས་པའི་མཐེབ་ཆེན་འདོད་རྒྱལ་དུ་གསལ་བ་དེས་མནན་ལ། རང་ཡི་དམ་དུ་གསལ་བའི་ཐུགས་ཀའི་ས་བོན་གྱི་འོད་ཀྱི་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་དབང་གི་ནུས་པ་ཕུན་སུམ་ཚོགས་པ་ཐམས་ཅད་ལ་བཀུག་ནས་རང་ལ་ཐིམས་པས་ནུས་པ་ཕུན་སུམ་ཚོགས་པར་བསམ། ཡང་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས། བདུན་རྣམ་དག་དང་སེམས་བསྐྱེད་བྱ། སེམས་ཅན་མ་རུངས་པ་འདི་དག་བདག་གིས་དབང་དུ་བསྡུས་ཏེ་བླ་ན་མེད་པའི་བྱང་ཆུབ་ལ་འགོད་སྙམ་པ། བླ་མ་དང་ཡི་དམ་ཆོས་སྐྱོང་ལ། ཆེ་གེ་མོ་འདི་བདག་གིས་དབང་དུ་འགྱུར་བར་གསོལ་བ་གདབ། རང་དོན་ཁོ་ནས་མ་ཡིན་སྙམ་པ་བྱ། རང་ཡི་དམ་གྱི་བསྒོམ་བཟླས་ཚར་བར་བྱས་ལ༑ རྗེས་སྟོང་པ་ཉིད་ལ་ཡུན་ཅི་རིང་བ་གཅིག་བསྒོམ། དེའི་ངང་ལས་ཧྲཱིཿལས་དབང་གི་ལྷ་མོ་བདེ་བ་རྒྱས་བྱེད་མ་ཞེས་བྱ་བ་དམར་མོ་གཡས་ལྕགས་ཀྱུ་དང༌། གཡོན་བུམ་པ་དངོས་གྲུབ་ཀྱིས་བཀང་བ་སྐུར་བརྟེན་པ། རིན་པོ་ཆེས་བརྒྱན་པ། པདྨ་དང་ཉི་མའི་གདན་ལ་བཞུགས་པ་བསྐྱེད་པའི་ཐུགས་ཁའི་ཧྲཱིཿཡིག་འོད་ཟེར་གྱིས་ཡེ་ཤེས་པ་སྟིམས། དབང་བསྐུར་འོད་དཔག་མེད་ཀྱིས་རྒྱས་གདབ། སྐུ་གསུང་ཐུགས་བྱིན་གྱིས་བརླབ། ཐུགས་ཁའི་ཧྲཱིཿདམར་པོ་ལས་འོད་ལྕགས་ཀྱུའི་རྣམ་པ་ལྟ་བུ་འཕྲོས། བསྒྲུབ་བྱའི་སྙིང་ཁ་ནས་ཡི་གེ་ཎི་གནས་པ་ལ་ཕོག་ཚུར་བཀུག་ནས། འཁོར་ལོའི་མིང་ཡི་གེ་སྟེང་དུ་དམར་ལྟེམ་ཞུ་ནས་ཐིམས་པར་བསམས་པ་ལན་གསུམ་བྱ།

སྟོང་པའི་ངང་ལས་རང་ལུས་ཧཱུྃ་དམར་པོ་རི་རབ་ཙམ་ཞིག་ཏུ་བསམ། དེའི་འོད་ཟེར་དམར་པོ་བསྒྲུབ་བྱ་ལ་ཕོག་པས། འཁོར་ལོའི་ལྟེ་བར་བསྒྲུབ་བྱ་ནོར་རྫས་དང་ཡུལ་དང་བཅས་པ་བཀུག་ནས་མིང་ཡི་གེ་སྟེང་དུ་དམར་ལྟེམ་ཞུ་ནས་ཐིམ་པར་བསམ། དེ་ལ་གསལ་བར་དལ་ཅིག་ལྟ། དེའི་ངང་ལས་ཧཱུཾ་འོད་དུ་ཞུ་བ་ལས་རང་ཉིད་ཁྲོ་བོ་འདོད་པའི་རྒྱལ་པོ་སྐུ་མདོག་དམར་པོ་ཞལ་གཅིག་ཕྱག་གཉིས་པ་གཡས་ལྕགས་ཀྱུ་དམར་པོ། གཡོན་བསྡིགས་འཛུབ་ཀྱིས་བྱི་རུ་ལྟ་བུའི་ཞགས་པ་དམར་པོ་འཛིན་པ་སྐུ་ལ་རིན་པོ་ཆེ་དང༌། རུས་པ་དང༌། སྦྲུལ་གྱིས་བརྒྱན་པ། གཡས་སྐུམ་གཡོན་རྐྱང་ཞི་མ་ཁྲོ་པདྨ་དང་ཉི་མའི་གདན་ལ་བཞུགས་པ། ཡུམ་བདེ་བ་རྒྱས་བྱེད་མ། རང་དང་འདྲ་བ་གཡས་ལྕགས་ཀྱུ་ཡབ་ལ་འཁྱུད་པ། གཡོན་བུམ་པ་བསྣམས་ནས། སྒྲུབ་པ་པོ་ལ་སིདྷིའི་ཆར་འབེབས་པར་བསམ། གཉིས་ཀའི་ཐུགས་ཁ་ལ་ཧཱུཾ་དམར་པོ་ལ་སྔགས་གཡོན་བསྐོར་དུ་འཁོར་བ་བྲིས་པ་ལྟར་བསམ། ཡེ་ཤེས་པ་སྟིམ། དབང་བསྐུར་རྒྱས་གདབ༑ སྐུ་གསུང་ཐུགས་བྱིན་གྱིས་བརླབ། ཐུགས་ཀའི་འོད་དང་ཡབ་ཡུམ་གཉིས་ཀྱི་བ་སྤུའི་བུ་ག་ནས། ཕྱག་མཚན་གྱི་འོད་ཟེར་དང༌། རྐང་པ་གཡས་པའི་འཐེབ་ཆེན་ཁྲོ་བོ་འདོད་རྒྱལ་དུ་གསལ་བའི་འོད་ཟེར་དང༌། སྔགས་དྲག་ལ་ཐུང་བར་བཟླས་པའི་འོད་ཟེར་དམར་པོ་དཔག་ཏུ་མེད་པ་འཕྲོས་པ་ལས། ཁྲོ་བོ་འདོད་རྒྱལ་ཡབ་ཡུམ་འདྲ་བ་དཔག་ཏུ་མེད་པ་འཕྲོས་པས་ཁྱད་པར་ཐུགས་ཁའི་འོད་ཟེར་དང༌། རང་གི་མཐེབ་ཆེན་འདོད་རྒྱལ་དུ་གསལ་བ་ལས་འོད་ཟེར་དཔག་ཏུ་མེད་པ་འཕྲོས། ཕྱི་སྣོད་ལ་ཕོག འོད་དུ་ཞུ། ནང་བཅུད་ཀྱི་སེམས་ཅན་ལ་འདུས། དེ་ཞུ་བ་བསྒྲུབ་བྱ་གང་ཡིན་ལ་འདུས། དེའི་སྐཻ་ནས་ཁྲོ་བོ་ཕོ་མོ་རྣམས་ཀྱིས་ཞགས་པས་བཅིངས། ལྕགས་ཀྱུས་སྙིང་ལ་བཏབ་སྟེ། རང་དབང་མེད་པར་བཀུག་ནས། འཁོར་ལོའི་ལྟེ་བའི་མིང༌། ཡི་གེ་སྟེང་དུ་བསྒྲུབ་བྱའི་ལྷ་དང་ལོངས་སྤྱོད་དང་བཅས་པ་དམར་ལྟེམ་ཞུ་ནས་མིང་ཡིག་ལ་ཐིམ། དེ་བསྒྲུབ་བྱ་དངོས་སུ་བསམ༑

ལྕགས་ཀྱུ་དེ། གདུང་བར་འདོད་ན་སྙིང་ལ་གདབ། སྨྲ་བར་འདོད་ན་ལྕེ་ལ་གདབ། ཆགས་པར་འདོད་ན་གསང་བར་གདབ། རང་གི་མདུན་དུ་ཐལ་མོ་སྦྱར་ནས་གུས་པའི་ཚུལ་གྱིས་འདུག་པའི་སྙིང་ཁའི་ནྲི་ལས་འོད་ཟེར་ཕོག་པས་དམར་ལམ་མེ་འོད་དུ་ཞུ་ལ་ཁད་སོང་བར་བསམ། དེའི་བཀྲག་དང་གཟི་མདངས་ཚེ་དང་དཔལ་འབྱོར། གྲགས་པ། སྙན་པ། ཟས་ནོར། ལོང་སྤྱོད་ཐམས་ཅད་རང་ལ་འདུས་ཤིང་ཐིམས་པས་བསྒྲུབ་བྱ་དེ་འདུད་པ་རིད་པ་ནུས་པ་ཆུང་བ་རང་གི་མཐེབ་འོག་ན་མནན་ཅིང༌། རང་བཀྲག་དང་གཟིམ་མདངས་དང་ལྡན་པར་བསམ༑ ཡང་འོད་ཟེར་དཀར་དམར་དཔག་ཏུ་མེད་པ་འཕྲོས། སྟེང་ལྷ། འོག་ཀླུ། བར་མི་ཐམས་ཅད་དད་ཅིང་གུས་པས་དབང་དུ་འདུས་པར་བསམ་མོ། །རི་དང༌། ཤིང་དང༌། རྡོ་དང༌། བདུད་རྩི། རིན་པོ་ཆེ་ལ་སོགས་པ་ཐམས་ཅད་བསྡུས་ཏེ་སིདྷི་ཆར་བཞིན་འབབ་པར་བསམ། གླང་པོ། རྟ། ཟས་གོས་ཐམས་ཅད་འདུས་པར་བསམ༑ ལྷ་དང་མི་ཐམས་ཅད་ཀྱང་བཀའ་ཉན་དངོས་གྲུབ་གཏེར་དགོས་འདོད་བསྒྲུབ་པར་བསམ། དགོས་ཡུམ་གྱི་སྦྱོར་མཚམས་ནས་འོད་ཟེར་འཕྲོས་ཕོག་པས་དམར་མྱོས་མྱོས་སོང་བར་བསམ། བསྒྲུབ་བྱ་དགུག་གཞུག་ཡང་ཡང་བྱ། དམིགས་པ་དེ་དང་མ་བྲལ་བར་སྔགས་ཉེར་གཅིག་བཟླས། མཇུག་རྒྱལ་པོ་དེ་དགེ་བཤེས་སོགས་བསྒྲུབ་བྱ་གཙོར་བྱས་པའི་ཚེ་དང་དཔལ་འབྱོར་སྦྱིན་པ་སོགས་དྲུག་པོ་དང༌། ཏིང་ངེ་འཛིན་ཡོན་ཏན་འབྱོར་པ་ཕུན་ཚོགས་པ་ཐམས་ཅད་བསྡུས་ལ་རང་གི་སྙིང་ཁའི་ས་བོན་དང་ཞབས་འོག་དུ་གཞུག རང་ཉིད་དཔལ་འབྱོར་ཕུན་སུམ་ཚོགས་པ་རྒྱས་པར་བསམ། དེ་རྣམས་ལྕགས་ཀྱུ་དང༌། ཞགས་པས་བཟུང་པས་དད་ཅིང་གུས་པར་བསམ། ཡང་རང་གི་འོད་དེ་རང་གི་རླུང་ཅུང་ཟད་བསྒྲུབ་བྱ་ལ་ཕོག་པས་འོད་དུ་དམར་ནུར་ཞུ། རླུང་ཚུར་རྔུབས་པས་སྣ་བུག་གཡོན་པར་ཞུགས། དབུ་མར་བབས། ཐུགས་ཀའི་ས་བོན་དང་འདྲེས་ཏེ། བདེ་བ་དང་མི་རྟོག་པའི་ཉམས་སྐྱེས་པར་བསམ། མཇུག་ཏུ་ཤིས་པ་བརྗོད། མ་འགྲུབ་ན་དེ་ལྟར་བྱ། རབ་ཟླ་བ་གཅིག་ན་འགྲུབ། འབྲིང་གཉིས།

ཐ་མ་གསུམ་ན་འགྲུབ༑ ཟླ་བ་བཞི་ན་ངེས་པར་འགྲུབ། དམིགས་པ་ཆེན་པོ་འདི། རྒྱལ་པོ་དང༌། དགེ་བཤེས་དང༌། ཡུལ་ཁམས་དབང་དུ་བསྡུད་པ་ལ་དགོས། ཕོ་རྐྱང་ལ་ལྷ་མོའི་དམིགས་པས་ཆོག དགོས་རྡོ་རྗེ་དང་པདྨའི་འོད་དམར་པོ་བསྒྲུབ་བྱ་ལ་ཕོག དམར་མྱོས་མྱོས་སོང་བར་བསམ། འདོད་ཆགས་ཀྱིས་མྱོས་པར་བསམ། གྲུབ་ནས་གའུ་དབེན་པར་བཞག འདིའི་གནད། སྔོན་ལ་མི་བསོད་ནམས་ཆུང་བ་གཅིག་ལ་བྱས་པས་མྱུར་བར་འོང༌། ཕྱིས་སུ་ལ་བྱས་ཀྱང་འགྲུབ་པའི་རྟེན་འབྲེལ་ཡིན༑ འདིའི་ཕྲེང་བ་པདྨའི་ཟེ་འབྲུའམ། སུན་བུར་རམ། ལུང་ཐང་ངམ། འོལ་མ་སེའམ༑ ཙནྡ་དམར་པོ་ལ་སོགས་པ་དམར་པོའི་རིགས་གང་རུང་ལ་བྱས་ལ་སྔགས་མི་བཟློས་རྩ་ན་ཁུག་མར་བཅུག་ལ་མིས་མ་མཐོང་བ་བྱ། མཐོང་ན་ཞུད་ནས་འགྲོ། གའུ་མིས་མཐོང་ན་ཞུད་ནས་མི་འགྲུབ། མི་མཐོང་སར་སྦ། བསྒྲུབ་བྱ་ཉུང་ན་འགྲུབ་ཉེ། དེས་ངེས་པར་ཟླ་བ་གསུམ་ན་འགྲུབ་ངེས། བསྒྲུབ་པའི་བར་ལ་འདོད་རྒྱལ་ལ་གཏོར་མ་དཀར་གསུམ་མངར་གསུམ་གྱིས་བརྒྱན་པ་མ་ཆག་པར་དབུལ༑ ལས་འདི་འགྲུབ་པར་གསོལ་བ་གདབ། གཟུགས་དང་མིང་བྱང་སྤྲ་ཚིལ་ལ་བྱས་པ་གཏོར་མར་གདབ་གཏོར་མ་ལ་ལིང་ག་དབུལ། སྔར་བསྒྲུབས་ནས་འགྲུབ་པའི་འཁོར་ལོ་ལ་ཡིག་འབྲུ་མ་ཡལ་ཞིང་མིས་མ་མཐོང་ན། བསྒྲུབ་བྱ་གསར་པའི་མིང་སྤོས་པ་ཙམ་གྱིས་འགྲུབ། ཡུལ་ཁམས་དབང་དུ་བསྡུ་ན་ཡུལ་ནོར་དེ་རང་ལ་དགུག་གཞུག་བྱ། ནོར་སྤེལ་ན་ནོར་ལ་འོད་ཟེར་གྱི་སྤྲོ་བསྡུ་བྱ། མི་གཅིག་ལ་བྱེད་ན་དེའི་ཁང་པ་དང༌། ཟས་ནོར་སོགས་ཐམས་ཅད་ལ་བྱ། བསྒྲུབ་བྱ་རང་གི་ཡུལ་དུ་བྱས་ན་མྱུར། རྡོ་རྗེ་རྣལ་འབྱོར་མའི་བསྙེན་པ་བསྐྱལ་བས་བྱས་ན་ཤིན་ཏུ་མྱུར། མི་གཅིག་ལ་བྱས་ན་མྱུར། རྒྱལ་པོ་བས་དམངས་སླ། དེ་བས་བུད་མེད་སླ། གྲུབ་པའི་རྟགས་རྨི་ལམ་དུ་བུད་མེད་རྒྱན་ཆ་ཅན་མང་པོ་དང༌། ནོར་ཁུར་བ་མང་པོ་དང༌། མི་ཆེན་མང་པོ་འདུ་བ་དང༌། ནོར་བུ་རིན་པོ་ཆེ་རྙེད་པ་དང༌། ཉི་ཟླ་ཤར་བ་དང༌། ཉི་ཟླ་ལ་ཞོན་པ་དང༌།

རྒྱལ་ཁམས་ཀྱི་ཁ་ལོ་བསྒྱུར་བ་དང༌། རང་ཉིད་ཟས་བཟང་བཟུང་པ་རྣམས་སོ། གཡག་རོག་པོ་དང༌། ཆུ་དང༌། རླུང་དམར་དང༌། ངོ་མི་ཤེས་པའི་ལབ་ལོབ་དང་བཅས་པ་རྨི་ན་མི་འགྲུབ། བུད་མེད་བཅེར་བུ་དང་ཡུགས་ས་མོ་དང༌། སྤྲང་མོ་རྨི་ན་ཞུད་པའོ། །རང་ལུས་བྱིང་བ་དང༌། ལྕི་ཞིང་འཐིབས་པ་དང༌། དྲན་པ་ཉམས་པ་ནི་ཡི་གེ་ཟུབས་པ་ཡིན། ཚིག་པ་ཟ་བ་དང༌༑ ངུ་སྙིང་འདོད་པ་དང༌། སྔགས་བཟློས་སྙིང་མི་འདོད་པ་ནི་དམ་ཚིག་ཉམས་པ་ཡིན། མཛེ་ཡུགས་དང༌། རྨེ་ཅན་དང༌། རྣག་ཁྲག་དང༌། ཉམས་མི་གསལ་ན་གྲིབ་ཡིན། རྣམ་འཇོམས་རྨེ་བརྩེགས་ཉམས་སུ་བླངས། དེ་ལྟར་བསྒྲུབས་པས་གང་དམིགས་དབང་དུ་འགྱུར། གློ་བུར་གྱི་རྒྱལ་པོར་འགྱུར། མི་ཆེན་ཕོ་མོ་ཐམས་ཅད་དང་ཁྲོམ་གྱི་ཁ་ལོ་བསྒྱུར། ཟས་ནོར་ལོངས་སྤྱོད་དཔག་ཏུ་མེད་པ་འབྱུང༌། གདམས་པ་འདི་བླ་མ་རྡོ་རྗེ་གདན་པས་བ་རི་ལོཙྪ་བ་རིན་ཆེན་གྲགས་པ་ལ་གནང༌༑ དེས་ས་ཆེན། བསོད་རྩེ། རྗེ་བཙུན་པས། ས་སྐྱ་པཎ་ཆེན་ལ་གནང༌། གཞན་ཡང༌། སློབ་དཔོན་འགའ་ལ་ཞལ་སྒྲིགས་སུ་སྒྲིགས་པ་ཉམས་སུ་བླང་བདེ་བ་སྙིང་དྭངས་པའི་ཁྲག་ལྟ་བུ། གཞུང་དང་འགལ་བ་མེད་པ་ལེགས་པར་སྡེབས་ལ་འདི། ས་སྐྱ་པཎ་ཌི་ཏ་ཀུན་དགའ་རྒྱལ་མཚན་དཔལ་བཟང་པོས་སྦྱར་བའོ།། བ་རི་བ། སག་ཐང་པ། སློབ་དཔོན་མང་པོ་ལ་ཞུས་ནས་ཉམས་སུ་བླངས་པས་འགྲུབ་ཅིང༌། མངའ་བརྙེས་ནས་ཞལ་གདམས་ཡི་གེའི་རིས་སུ་བྲིས་པའོ། །འཛམ་གླིང་གསེར་གྱིས་བཀང་བས་དགའོ། །འདི་རང་འདོད་པ་བཞིན་མ་གྲུབ་ན། མཁའ་འགྲོ་མའི་སྤོགས་ཆོག་གིས་དབང་དུ་བྱ་བའི་མན་ངག་ནི། ཡང་དམར་རས་སམ་ཤོག་བུ་མཛུབ་གང་ཡན་ཆད་ལ། གཞོན་ནུ་མར་ཟགས་པའི་རཀྟ་དང༌། ལི་ཁྲི་དམར་པོ་གུར་གུམ་དང་སྦྱར་བའི་སྣག་ཚ་སྔར་བཞིན་ཕོ་མོའི་འཁོར་ལོ་ཚད་ལྡན་བྲིས་ལ། དཀྱིལ་དུ་གང་དམིགས་པའི་མིང་སྤེལ་སྔགས་དང་བཅས་པ་བྲིས་ཏེ་ཨོཾ་བཛྲ་ཧྲིཿཛཿནྲི་མར་ཏ་ན་པྲ་མ་ར་ན་མཻ་ཧྲིཾ་ཧྲིཾ། ཀུ་རུ་ཧཱུཾ་ཛཿ ཅེས་པ་བྲི་ཞིང༌། འཁོར་ལོའི་མུ་ཁྱུད་ལ།

ཨོཾ་བཛྲ་མཧཱ་ཡོ་གི་ཚང་བར་བྲི། དེ་ཡང་ཕོ་མོ་སྦྲག་མ་ལ་བྱེད་ན། ནང་ལ་མོའི་སྔགས་གཡོན་བསྐོར་དུ་བྲི་ཞིང༌། ཕྱི་ལ་ཕོའི་སྔགས་གཡས་བསྐོར་དུ་བྲིས་ལ། སྔགས་ཀྱི་འཁོར་ལོ་དང་གཉིས་ལྟོ་སྦྱར་ལ་དར་དམར་པོས་ལེགས་པར་གྲིལ་ནས་ཟངས་སམ་བསེའི་གའུ་ཁ་སྦྱར་དུ་བཅུག་ལ། ཕོ་ལ་མོ་ཐོད། མོ་ལ་ཕོ་ཐོད་ཀྱི་ཐོད་པ་མཚན་ལྡན་གྱི་ནང་དུ་བཅུག་ལ་མེ་ཏོག་དམར་པོས་བཀང་ནས་མེ་ལོང་གི་དཀྱིལ་དུ། ཕོ་དབང་དུ་བྱེད་ན་མོའི་གཟུགས་ཀྱི་ལྟོ་བར་འཁོར་ལོ་རྩིབས་བརྒྱད། མོ་དབང་དུ་བྱེད་ན་མོའི་གཟུགས་ཀྱི་ལྟོ་བར་པདྨ་འདབ་བརྒྱད་བྲིས་ལ་ཁ་བཅད། དར་དམར། རས་དམར་པོས་གྲིལ་ཏེ། སྟེགས་བུའི་སྟེང་དུ་བཞག སྐབས་སུ་ཐོད་པ་ལ་ཨ་རུ་ར་དང༌། ཤ་ཆེན་གྱི་དུད་པས་བདུག་ཅིང༌། རང་གི་མི་བསྐྱོད་པ་ལ་ཙནྡ་དམར་པོ་སྦངས་པས་ཁྲུས་བྱ། དེ་ནས་རང་ཉིད་སྔར་བཞིན་ཁྭ་ཏའི་སྐད་མི་གྲགས་པའི་དུས་སུ་ལངས་ལ། རྐང་པ་གཡས་པའི་མཐེ་བོང་གི་འཁོར་ལོས་པད་མའི་ལྟེ་བ་ལ་རེག་པར་བྱས་ལ། བསྒྲུབ་བྱ་དབང་དུ་བྱ་བའི་བསམ་པས། རང་ཉིད་ཡི་དམ་ལྷར་བསྒོམས་པའི་ཐུགས་ཀར་ཁྲོ་བོ་འདོད་རྒྱལ་དང༌། པང་དུ་ཡུམ་བདེ་བ་རྒྱས་བྱེད་མ་བསྒོམས་ལ། འོལ་མ་སེའམ་པད་མ་དམར་པོའི་འབྲས་བུའི་ཕྲེང་བ་དང་ལྡན་པ་སྔགས་ཉེར་གཅིག་བར་མ་ཆད་དུ་བསྒྲུབ་པའི་བཟླས་པ་ཟླ་གཅིག་བྱས་ན་གང་དབང་དུ་བྱ་བ་དེ་ཐེ་ཚོམ་མེད་པར་འོང་སྟེ། འདི་ཡང་སྔར་གྱི་ལས་མ་བསྒྲུབས་ན་སྤོགས་ཆོག་ཡིན་གྱིས། དང་པོ་ནས་བྱས་ན་ཅུང་གཉན་པས་བྱ་མི་དགོས་གསུང༌། ཌཱ་ཀི་མའི་སྤོགས་ཆོག་ཐོད་པ་ལ་བརྟེན་ནས་གནད་ལ་དབབ་པ་ས་སྐྱ་པཎྜི་ཏས་སྦྱར་བའོ།། །།

༼ ལུ་ཕུའི་དཔེ་ལས་བྱུང༌། ༽ ༄༅། །བིར་བསྲུང་ས་པཎ་གྱིས་མཛད་པ་བཞུགས། །༄༅། །ན་མོ་གུ་རུ་བྷྱཿ སྤྱིར་རྣལ་འབྱོར་དབང་ཕྱུག་ཆེན་པོ་འདིས།། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་ཐབས་མང་དུ་གསུངས་ཤིང༌། བྱེ་བྲག་དུ་འདི་ཉིད་སྒྲུབ་པར་འདོད་པས། ཐོག་མར་སྟན་བདེ་བ་ལ་འདུག་ ནས་མཆོད་གཏོར་དང་སྦྱོར་དངོས་རྗེས་ཀྱི་ཚུལ་བླ་མའི་རྣལ་འབྱོར་བཞིན་བྱ། དེ་ནས་རང་ཉིད་ སྟེ༑ བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་ཡུན་རིང་དུ་བསྒོམ་ཞིང༌། རང་གི་མདུན་གྱི་ནམ་མཁར་རིན་པོ་ཆེའི་ཁྲི་དང་པད་མ་དང་ཉི་མའི་སྟེང་དུ་ཀྲིཥྞ་ས་རི་དང་བཅས་པའི་གདན་ལ་རྣལ་འབྱོར་དབང་ཕྱུག་བིར་ཝ་པ་སེམས་དཔའི་སྐྱིལ་ཀྲུང་གིས་བཞུགས་ཤིང་རུས་པའི་རྒྱན་དྲུག་གིས་བརྒྱན་པ། ཕྱག་གཡས་ཉི་ཟླ་སྟོད་ལ་གནོན་པའི་ཕྱག་རྒྱ་མཛད་པ། སྐུ་མདོག་དམར་སྨུག་དཔལ་དང་གཟི་བརྗིད་འབར་བའི་རྣམ་པར་བསྒོམས་པ་ལ། པུས་འཁྱུད། རྟེན་འབོལ་དང་བཅས་ཤིང་གཡོན་ནས་རིག་མས་གདུགས་འཛིན་པས་བརྟེན་ཅིང༌། གཡས་སུ་གསེར་གྱི་བུམ་པ་དཔག་བསམ་གྱི་ཤིང་གིས་ཁ་བརྒྱན་པའི་སྟེང་དུ། ཀ་པཱ་ལ་ཁྲག་གིས་བཀང་བ་འཛིན་པ། དེའི་མདུན་དུ་ཏྲི་ཤུ་ལ་རྩེ་གསུམ་པའི་མགུལ་དུ་ཌ་མ་རུ་བཏགས་ནས་ཡོད་པའོ། །དེ་ལ་མོས་གུས་དྲག་པོ་བྱས་པས་སྐུ་གསུང་ཐུགས་ ཡང་ན་མཉམ་གཞག་གི་ཕྱག་རྒྱའམ། ཆོས་འཆད་ཀྱི་ཕྱག་རྒྱ་གང་རུང་གསུང༌། ཡེ་ཤེས་པ་དགུག་གཞུག་བྱ་བ་དང་དབང་ཞུ་བའི་དམིགས་པ་བྱའོ།། བྱིན་གྱིས་བརླབ་པར་བསམས་ལ། དེའི་ངང་ལས་བླ་མ་སྒྲུབ་པའི་སྔགས། རྡོ་རྗེ་སོར་མོ་ ཨོཾ་བཛྲ་ཨཾ་གུ་ལི། རྡོ་རྗེ་ཉིན་མོ་ བཛྲ་དྷཱི་ན། བྷ་དྷུ་ བྷ་དྷུའམ་རྩིབས་ ཨ་རཿ བཛྲ་པི་ཨཾ་ རྡོ་རྗེ་འཐུང་ཨཾ། ཧཱུཾ་རྒྱུ་བར་འགྲོ། ཧཱུཾ་ཙཾ་གེ ས་ར་ སྙིང་པོ་འབྱེད་ བྷེ་ཏ་ནི། ཁ་ག་ ལ་འགྲོ་ཨེ་ ཨེ། འགྲོ་ ཨཾ་གེ རྒྱུ་ལེགས་ མི་ལི་ལེག་སར་ཏ་ འཁོར་བ་དེ། ཏ་ དེའི་རྩ་བ་ཉིད་ཞགས་

ཨཱུ་ལི་ཏ་པ་ཌཱ། ཚིག་མི་བཟང་རོ་རྣམས་ ཨོ་བི་རུ་པཱ་ས་ར་ཎཾ། མོ་བྷེ་དྷ་ནི་ཝ་ ཨོཾ་ཁྱེད་སོ་སྐྱ་རྣམས་ ར་ཎཿ ཨོཾ་ཨཱ་ཧཱུྃ་གུ་རུ་བི་རུ་སིདྡྷི་སྭཱཧཱ། ཞེས་ཉེར་བདུན་ནམ་ཉེར་གཅིག་ལ་སོགས་པ་བཟླས་ལ། མཐར་རང་ཉིད་ལ་བསྡུས་པས་སློབ་དཔོན་ཉིད་དང་ནུས་པ་མཉམ་པར་བསམ། འདི་ནི་བྱིན་བརླབས་ཤིན་ཏུ་ཆེ་ཞིང་བིར་ཝ་པ་ཉིད་དང་ནུས་པ་ལ་སོགས་པ་མཚུངས་པའི་རྟེན་འབྲེལ་ཡོད་གསུངས། ཡང་བིར་ཝ་པ་དུས་རྒྱུན་པའི་བསྲུང་བ་བྱེད་ན། ཆུ་གཙང་ཁྱོར་བ་གཡོན་པར་བླུག་ལ། གཡས་པའི་མཐེབ་སྲིན་གྱིས་དཀྲུག་ཅིང་སྔགས་དེ་ཉིད་ཅི་ནུས་པར་བཟླས་ལ། མཐེབ་སྲིན་གྱིས་གནས་གསུམ་དུ་ཐིག་ལེ་བྱས་ན། བར་ཆད་ཐམས་ཅད་ཀྱིས་མི་ཚུགས་པའི་རྟེན་འབྲེལ་ཡོད་གསུངས། ཡང་འགོ་བའི་ཡམས་ནད་དམ། གདོན་གྱི་གནོད་པའམ། བར་ཆད་ཤིན་ཏུ་ཆེ་བར་བྱུང་གིས་དོགས་པའི་གནས་སུ་འགྲོ་བའམ། སྡོད་ན་རང་གི་ཁྱོར་བ་གཡོན་པར་མི་བསྐྱོད་པ་བླུག་ལ་མཐེབ་སྲིན་གྱིས་དཀྲུག་ཅིང༌། སྔགས་དེ་ཉིད་བདུན་ནམ་ཉེར་གཅིག་ལ་སོགས་པ་བཟླས་ཤིང༌། མིག་གིས་མི་ལྟ་བར་སྲིན་ལག་གཡས་པས་ཆུ་དེ་བླངས་ལ། ཕྲག་གོང་ན་ཡར་བསྐོར་ཞིང་ཁྱེར་ནས་ཡས་རིམ་ཀྱིས་དཔྲལ་བ། ལྕེ་རྩེ། སྙིང་ཁ། ལྟེ་བ་རྣམས་སུ་རེག་སྟཻ། ཆུ་ལྷག་མ་སྣ་བུག་གཡོན་ནས་འཐུངས་ན་བར་ཆད་གང་གིས་ཀྱང་མི་ཚུགས་ཏེ། འདི་ནི་ནམ་དགོས་པའི་དུས་སུ་བྱེད་པ་ཡིན་པས་བིར་ཝ་པའི་མན་ངག་དམ་པ་ཤིན་ཏུ་ཟབ་པའི་གནད་ཡིན་ནོ། །གསུངས་སོ། །རྣལ་འབྱོར་གྱི་དབང་ཕྱུག་བིར་ཝ་པའི་མན་ངག་བསྲུང་བ་དང་བཅས་པའི་དོན། བླ་མའི་གསུང་ངག་རིན་པོ་ཆེ་ལས་བརྒྱུད་པ་བཞིན་དུ། ས་སྐྱ་པཎྜི་ཏས་ཡི་གེར་བཀོད་པ་རྫོགས་སོ།། །། ༼ ཞ་ལུའི་དཔེ་ལས་བྱུང༌། ༽ ༄༅། ཁྱད་པར་འཕགས་བསྟོད་ཀྱི་འགྲེལ་པའི་ཁ་སྐོང་བཞུགས། ། ༄༅། །ཨོཾ་ན་མོ་བུད་དྷཱ་ཡ། སྐྱེམ་བྱེད་དབང་པོ་ཉེ་དབང་པོ། །ཞེས་པ་ལ་སོགས་པ་ལ། སྐྱེམ་བྱེད་ནི་སྨིན་དྲུག་གི་བུའོ། །དབང་པོ་ནི་བརྒྱ་བྱིན་ནོ།

།ཉེ་དབང་ནི་ནོར་ལྷའི་བུའོ། །དྲག་པོ་ནི་དབང་ཕྱུག་ཆེན་པོའོ། །སོགས་ཀྱི་སྒྲས་ནི་འདོད་པའི་ལྷ་དང་ཚོགས་ཀྱི་བདག་པོ་ལ་སོགས་པ་བཟུང་ངོ༌། །འཇིགས་པ་ནི་བདག་ཉིད་སྐྲག་པའོ། །སྡིགས་པ་ནི་ཕ་རོལ་ལ་འཚེ་བ་སྟེ། དེ་དག་གི་ཕྱིར་ལག་ན་མཚོན་ཆ་རྟག་ཏུ་ཐོགས་པ་སྟེ། འདི་ལྟར་སྐྱེམ་བྱེད་ནི་མདུང་ཐུང༌། དབང་པོ་ནི་རྡོ་རྗེ། ཉེ་དབང་ནི་འཁོར་ལོ། དྲག་པོ་ནི་རྩེ་གསུམ། འདོད་པའི་ལྷ་ནི་མདའ་གཞུ་ཚོགས་ཀྱི་བདག་པོ་ནི་དགྲ་སྟྭ་འཛིན་པ་ལ་སོགས་པའོ། །དེ་དག་འཇིགས་པ་དང་སྡིགས་པའི་ལོ་རྒྱུས་ཀྱང་གོང་དུ། རྒན་པོས་ཁྱབ་འཇུག་མདའ་ཡིས་བསྣུན། །ལྷ་ཆེན་འདོད་པ་ཅན་གྱི་མཚན། །ཞེས་བྱ་བ་དང༌། རྣ་ཅན་འཐབ་དཀའ་ལ་སོགས་པ༑ ༑ཞེས་བྱ་བ་དང༌། ཁྱབ་འཇུག་གིས་ནི་ནག་བཀྲོལ་བས། །ཞེས་པ་ལ་སོགས་པ་དང༌། འོག་ནས་ཀྱང༌། གཞོན་ནུས་རང་གི་ཞང་པོ་ལ། །ཞེས་བྱ་བ་དང༌། རྒན་པོས་སྦྱར་བའི་འཇིགས་ཤེས་ནས། །ཞེས་བྱ་བ་དང༌། ཁྱབ་འཇུག་གིས་ནི་གཉེན་འདུན་དབང་ཞེས་པ་ལ་སོགས་པའི་སྐབས་སུ་བཤད་པ་ཉིད་ཡིན་ནོ། །དཔའ་བོ་ཆེན་པོ་ཁྱོད་ནི་བསྙེངས་པ་དང་བྲལ་བ་སྟེ། བདག་ཉིད་ལ་དོ་ཟླ་མེད་པར་མཁྱེན་པས་འཇིགས་པ་དང་བྲལ་ལ། བསྡིགས་པར་མི་མཛད་པ་ནི་ཐུགས་རྗེ་ཆེན་པོས་རྒྱུད་གང་བས་གཞན་ལ་གནོད་པ་མི་མཛད་པ་སྟེ། སྐྱེས་པའི་རབས་སྣ་ཚོགས་ལས་ཇི་ལྟར་བྱུང་བ་ཉིད་འདིར་སྦྱར་བར་བྱའོ། ཁྱོད་ནི་སུས་ཀྱང་མི་བསྙེངས་ལ།། ཞེས་བྱ་བ་ལ་སོགས་པས་ནི་དེ་ཉིད་བཤད་པ་ཡིན་ཏེ། ཁྱོད་ནི་ཞེས་བྱ་བ་ནི། བདེ་བར་གཤེགས་པའོ། །མི་བསྙེངས་པ་ནི་འཇིགས་པ་དང་བག་ཚ་བ་མེད་པའོ། ། གང་གིས་མི་འཇིགས་ཞེ་ན། སུས་ཀྱང་སྟེ། འཇིག་རྟེན་ན་མངོན་པར་མཐོ་བར་རློམ་པ་དགེ་སྦྱོང་དང་བྲམ་ཟེ་དང་བདུད་དང་ཚངས་པ་ལ་སོགས་པས་འཇིགས་པར་མི་འགྱུར་བ་སྟེ། འཇིགས་པའི་རྒྱུ་མ་ལུས་པ་སྤངས་པའི་ཕྱིར་རོ། །གལ་ཏེ་རང་ཉིད་ལ་གནོད་པ་མེད་ཅིང་ཁ་གཙན་པ་དག་ཕལ་ཆེར་གཞན་ལ་གནོད་ཅིང་གདུང་བ་སྐྱེད་པ་ཡིན་པར་འཇིག་རྟེན་ན་མཐོང་ངོ་སྙམ་ནས།

ཁོ་བོ་ཅག་གི་སྟོན་པ་འདི་ལ་དེ་ལྟ་བུ་མི་མངའ་འོ་ཞེས་སྟོན་པ་ནི། སུ་ལའང་སྡིགས་པར་མི་འཛད་པས་ཞེས་པ་སྟེ། དེའི་ཕྱིར་བདེ་བར་གཤེགས་པ་ཁྱོད་ཉིད་གཅིག་བུ་རྩེ་གསུམ་ལ་སོགས་པའི་མཚོན་ཆ་རྣམས་མི་བསྣམས་པས་དབང་ཕྱུག་ལ་སོགས་པའི་འགྲོ་བ་རྣམས་ལས་ཁྱད་པར་དུ་འཕགས་སོ། །ཞེས་བྱ་བའི་དོན་ཏོ། །འདིར་སྨྲས་པ་གལ་ཏེ་དབང་ཕྱུག་ལ་སོགས་པ་དག་ཀྱང་མཚོན་ཆ་ཐམས་ཅད་སྤངས་ཏེ་དགོན་པར་དཀའ་ཐུབ་སྤྱོད་པ་དག་ཀྱང་ཐོས་ལ། བདེ་བར་གཤེགས་པ་ཉིད་ཀྱང་རེས་འགའ་གནོད་སྦྱིན་དང་སྲིན་པོའི་ཆ་བྱད་དུ་བསྒྱུར་ནས་མཚོན་ཆ་བསྲེལ་ཞིང་གཞན་དག་ཚར་གཅོད་པ་ཐོས་པས་དེ་དག་མཚུངས་པ་མ་ཡིན་ནམ་ཞེ་ན། མི་མཚུངས་ཏེ་དབང་ཕྱུག་དང་ཁྱབ་འཇུག་ལ་སོགས་པ་དག་ནི་རང་བཞིན་གྱིས་ལུས་ལ་ཉོན་མོངས་པ་སྤངས་པར་མ་ནུས་པའི་སྤྱོད་པ་ཡིན་པར་ཁོ་རང་གི་ཚད་མར་ཁས་བླངས་པའི་རིག་བྱེད་ཀྱི་ཆ་དག་ལས་འབྱུང་ལ། སངས་རྒྱས་བཅོམ་ལྡན་འདས་དག་ནི་གཞན་འདུལ་བའི་ཕྱིར། སྤྲུལ་པའི་ལུས་ལ་སྙིང་རྗེའི་སྟོབས་ཀྱིས་བཅོས་ཏེ༑ ཞེ་སྡང་ལ་སོགས་པ་དང་འབྲེལ་བའི་སྤྱོད་པ་ལྟ་བུར་སྟོན་པ་ཡིན་པས་ག་ལ་མཚུངས། གལ་ཏེ་དབང་ཕྱུག་ལ་སོགས་པའང་སྤྲུལ་པའི་ལུས་ཀྱི་ཉོན་མོངས་པ་དང་འབྲེལ་བ་ལྟ་བུར་སྟོན་པ་ཡིན་གྱི། རང་བཞིན་གྱི་ལུས་ནི་ཉོན་མོངས་པ་ཞི་བ་ཉིད་ཡིན་ནོ་སྙམ་ན། དེ་ལྟ་ཡིན་ན་མི་བརྩད་མོད་ཀྱི་འོན་ཀྱང་ཁྱེད་རང་གི་གཞུང་ལས༑ དབང་ཕྱུག་ཆེན་པོའི་རང་བཞིན་གྱིས་ལུས་ཉིད་ཀྱིས་ཚངས་པ་གསད་པ་དང༌༑ ཁྱབ་འཇུག་གིས་ཞེ་སྡང་གི་བསམ་པས་དགྲ་ངན་བརླག་པར་བྱས་སོ། ། ཞེས་འབྱུང་བ་ལ་སོགས་པ་དང་འགལ་བར་འགྱུར་རོ། །སྨྲ་བ་པོ་ཉོན་མོངས་བཅས་པའི་ཚིག །ཅེས་པ་ལ་སོགས་པ་ལ་སྨྲ་པོ་ནི་བརྗོད་པར་བྱེད་པ་པོའོ། །དེ་ཉིད་ཉོན་མོངས་བཅས་པ་སྟེ། རང་གི་ཕྱོགས་ལ་མངོན་པར་ཞེན་ཅིང༌། གཞན་གྱི་ཕྱོགས་ལ་ཞེ་སྡང་ལ། ཐམས་ཅད་བདག་དུ་འཛིན་པས་བཟིར་བའི་ཉོན་མོངས་པ་གསུམ་དང་རྗེས་སུ་འབྲེལ་བ་གང་ཡིན་པའོ།

།དེས་བྱས་པའི་ངག་ནི་དེའི་ཚིག་སྟེ་རིག་བྱེད་ལ་སོགས་པའོ། །དེ་ཉིད་རིག་བྱེད་ལ་སོགས་པའང་ཡིན་ལ་ཚིག་ཀྱང་ཡིན་པས་རིགས་བྱེད་ལ་སོགས་པའི་ཚིག་སྟེ་ངེས་བརྗོད་ལ་སོགས་པའི་རིག་བྱེད་དོ༑ ༑སོགས་ཀྱིས་སྒྲས་རྒྱས་པར་སྦྱར་བའི་སྐྱ་སེང་གི་རབས་དང༌། གྲོག་མཁར་གྱི་སྦྱར་བའི་དགའ་བྱེད་ཀྱི་འཇུག་པ་ལ་སོགས་བཟུང་ངོ༌། །གལ་ཏེ་སྐྱ་སེང་གི་རབས་ལ་སོགས་པ་དག་སྐྱེས་བུས་བྱས་པའི་ཚིག་ཡིན་དུ་ཆུག་ཀྱང༌། རིག་བྱེད་ནི་ངེས་པ་ཐམས་ཅད་ཀྱི་རྒྱུ་སྐྱེས་བུས་མ་བྱས་པས་སྐྱེས་བུའི་ཚིག་ག་ལ་ཡིན་སྙམ་ན། འདིས་ནི་ཆེས་མ་འབྲེལ་ཏེ། འདི་ལྟར་རིག་བྱེད་ཀྱང་སྐྱེས་བུའི་ཚིག་ཡིན་ཏེ། སྐྱེས་བུའི་འདུ་བྱེད་པ་ལས་བྱུང་བའི་ཕྱིར། དཔེར་ན་དགའ་བྱེད་ཀྱི་འཇུག་པ་བཞིན་ཞེས་པ་ལ་སོགས་པས་ཤེས་པར་ནུས་ཏེ། འདིའི་སྤྲོས་པ་རེ་ཞིག་བཞག་གོ། ཕལ་ཆེར་ལྟག་འོག་འགལ་བ་ལགས། །ཞེས་བྱ་བ་ལ་ཕལ་ཆེར་ནི་མང་པོ་ཞིག་གོ། ལྟག་འོག་འགལ་བ་ནི། གོང་འོག་གི་ཚིག་ཕན་ཚུན་གནོད་པ་མེད་པ་སྟེ། དེའི་རྒྱུ་འཆད་པ་པོ་ཉོན་མོངས་དང་བཅས་པ་ཡིན་པར་དགོངས་སོ། ཁྱོད་ཀྱི་ཚིག་ལ་འགལ་བ་མེད་དོ་ཞེས་བར་གྱི་ཚིག་མི་མངོན་པའི་བསྡུ་བར་བྱ་སྟེ། དཔེར་ན་ཞོའི་བུམ་པ་ཞེས་བྱ་བ་ལྟ་བུའོ། །འགལ་བ་མེད་པ་ཅིས་མངོན་ཞེ་ན། ཐམས་ཅད་མཁྱེན་པའི་གསུང་ཞེས་སྨོས་ཏེ། ཉོན་མོངས་པ་དང་ཤེས་བྱའི་སྒྲིབ་པ་ཟད་པས་ཤེས་བྱ་ཐམས་ཅད་ལ་དབང་འབྱོར་བ་བརྙེས་པའི་གསུང་ཡིན་པའི་ཕྱིར་རོ་ཞེས་པའི་དོན་ཏོ། །གཞན་གྱི་བསྟན་བཅོས་གཞན་དག་ནི། ཞེས་བྱ་བ་ལ། གཞན་གྱི་བསྟན་བཅོས་ནི། སེར་སྐྱ་དང་གཟེགས་ཟན་ལ་སོགས་པའི་བཤད་པའི་གྲངས་ཅན་དང་རིགས་པ་ཅན་ལ་སོགས་པའོ། །གཞན་དག་ནི་གཞན་ཇི་སྙེད་པ་དེ་ཐམས་ཅད་ཅེས་པའི་དོན་ཏོ། །ཕལ་ཆེར་སྔ་ཕྱི་འགལ་བ་ལགས། །ཞེས་བྱ་བ་ནི། འདི་ལྟར་གཙོ་བོ་རྟག་པར་ཡང་འདོད་ལ་དེ་ཉིད་ཐམས་ཅད་ཀྱི་རྒྱུར་ཡང་འདོད་པ་ལྟ་བུ་སྟེ། རྟག་པ་རྒྱུར་འགྱུར་བ་ཤིན་ཏུ་འགལ་བ་དང༌།

རིགས་པ་ཅན་ནི་བདག་བེམས་པོ་ཡང་ཡིན་ལ། ཡུལ་ལ་ལོངས་སྤྱོད་པ་པོའང་ཡིན་ནོ། །ཞེས་ཟེར་བ་དང༌༑ རིག་བྱེད་པ་ནི་རིག་བྱེད་དག་གིས་འདུ་བྱེད་པ་ཡང་ཡིན་ལ། སྐྱེས་བུས་མ་བྱས་པ་ཡང་ཡིན་ནོ། །ཞེས་འདོད་པ་དང༌། གཞན་ཡང༌། ཁྱབ་འཇུག་དང་དབང་ཕྱུག་ཆེན་པོ་ལ་སོགས་པའི་ལྷ་ཆེན་པོ་དེ་དག་ནི་ཐམས་ཅད་མཁྱེན་པར་འདོད་བཞིན་དུ་ཕུང་ཁྲོལ་དཔག་ཏུ་མེད་པ་ལ་ཞུགས་ནས་ཕྱིས་འགྱོད་བཞིན་དུ་དེ་སེལ་བའི་ཐབས་ལ་འཇུག་པར་འདོད་པ་སྟེ། བདེ་བར་གཤེགས་པ་དག་གིས་མཐོང་ན་གཞད་གད་དུ་འགྱུར་བ་དུ་མས་སྨྲ་བ་ཡིན་ནོ། ཁྱོད་ཉིད་ཀྱིས་ནི་གཞུང་ལུགས་དག ༑ཅེས་བྱ་བ་ནི། བདེ་བར་གཤེགས་པ་ཁྱོད་ཉིད་ཀྱིས་གསུངས་པའི་གཞུང་ལུགས་སྡེ་སྣོད་གསུམ་གྱི་བདག་ཉིད་ཅན་གང་ཡིན་པ་དེ་ནི། ཐོག་མ་བར་མཐར་སྐྱོན་མ་མཆིས། །ཞེས་སྦྱར་ཏེ། ཐོག་མར་གསུངས་པའི་ཚིག་དེ་ལ་བར་དང་མཐའ་མར་གསུངས་པའི་ཚིག་གིས་མི་གནོད་ཅིང་དེ་བཞིན་དུ་སྦྱར་ཏེ། བར་མ་དང་ཐ་མར་གསུངས་པ་གང་ཡིན་པ་དེ་ལ་ཡང་སྔ་ཕྱི་དང་གོང་མ་དག་གིས་མི་གནོད་པ་ཡིན་ལ་རང་གི་ངོ་བོ་ཚིག་གང་ཡིན་པ་དེ་ལའང་རིགས་པས་གནོད་པ་འགའ་ཡང་ཡོད་པ་མ་ཡིན་ནོ། །ཡང་ན་ཐོག་མ་བར་མཐའ་ནི་ཐོས་པ་དང་བསམ་པ་དང་སྒོམ་པ་དག་གི་དུས་ན་རིགས་པ་དག་གིས་མི་གནོད་པའི་ཕྱིར་སྐྱོན་མེད་པ་ཡིན་ནོ། །ཞེས་ཀྱང་སྦྱར་ཏེ། ཧ་ཅང་ཡི་གེའི་དོན་མ་ཡིན་ནོ། །ཆོས་འདོད་པ་དག་དམངས་རིགས་ལ། །ཞེས་བྱ་བ་ལ་སོགས་པ་ལ། ཆོས་སྨྲ་བར་འདོད་པའི་གང་ཟག་རྒྱལ་དཔོག་ལ་སོགས་པ་དག་དམངས་རིགས་ལ་བློ་གྲོས་ཏེ་ཕྱིན་ཅི་མ་ལོག་པ་དེ་ཁོ་ན་ཉིད་སྦྱིན་པར་བྱ་བ་མིན་ཏེ། བཤད་པར་བྱ་བ་མ་ཡིན་ནོ་ཞེས་ཟེར་ཏེ། འདི་ལྟར་དམངས་རིགས་རིག་བྱེད་འདོན་ན་དམྱལ་བར་ལྟུང་ངོ༌། །ཞེས་འཆད་དོ༑༑དེ་ལྟར་འཆད་པའི་རྒྱུ་ཡང་དམངས་རིགས་ལ་སོགས་པ་ཐམས་ཅད་ཀྱི་ཐུན་མོང་དུ་གྱུར་ན། བྲམ་ཟེ་རྣམས་ལ་གཞན་དག་གུས་པར་མི་འགྱུར་བས་དེས་ན་ཕྲག་དོག་གིས་དེ་སྐད་སྦྱར་བ་ཡིན་ནོ།

ཁྱོད་ནི་གདོལ་པ་རྣམས་ལ་ཡང༌། །ཞེས་བྱ་བ་ནི། བདེ་བར་གཤེགས་པ་ཁྱོད་ནིའོ། །གདོལ་བ་ནི་ཉེ་བར་མཚོན་པས་ཏེ་ལྷམ་མཁན་དང་ཉ་པ་སོགས་པ་རིགས་མེད་ ༼ དམན་ ༽ པ་རྣམས་བཟུང་ངོ༌། །ཡང་གི་སྒྲས་ནི་རྒྱལ་རིགས་ལ་སོགས་པ་རྣམས་བསྡུའོ། །ཐུགས་རྗེས་དམ་ཆོས་སྟོན་པར་མཛད་ཅེས་པ་ནི། ཐུགས་རྗེ་ཁོ་ནས་ཞེས་བྱ་བ་སྟེ། ཐུགས་རྗེ་ཁོ་ནས་དམ་ཆོས་སྟོན་གྱི། གྲགས་པ་དང་ཁེའི་ཕྱིར་མ་ཡིན་ནོ་ཞེས་པའི་དོན་ཏེ། འདི་ལྟར་ན་བའི་བུ་ལ་ཁྱད་པར་དུ། །མ་ནི་སྡུག་བསྔལ་སྐྱེས་པ་ལྟར། །དེ་བཞིན་བྱང་ཆུབ་སེམས་དཔའ་ཡང༌། །དམ་པ་མིན་ལ་ཁྱད་པར་བརྩེ། །ཞེས་བཤད་པ་ལྟ་བུའོ། །ལྗོན་ཤིང་བཟང་པོ་ཞེས་བྱ་བ་ལ་སོགས་པ་ལ་ལྗོན་ཤིང་ཡང་ཡིན་ལ་བཟང་པོ་ཡང་ཡིན་པས་ལྗོན་ཤིང་བཟང་པོ་སྟེ། ལོ་མ་དང་མེ་ཏོག་དང་འབྲས་བུ་ཕུན་སུམ་ཚོགས་པ་གང་ཡིན་པའོ། །དེ་སྤངས་ནས་ཞེས་བྱ་བ་ནི་དོར་ནས་ཞེས་བྱ་བའི་དོན་ཏོ༑ ༑ངན་པ་ཞེས་བྱ་བ་ནི་ཤིང་ཨེ་རན་ཌ་ལ་སོགས་པ་སྟེ། དེ་ལ་ནི་སུ་ཞིག་བརྟེན་ཞེས་བྱ་སྟེ། དཔྱོད་པ་དང་ལྡན་པ་སུ་ཞིག་ལེན་པར་བྱེད་དེ་མི་བྱེད་དོ། །དེ་ཉིད་དོན་ལ་སྦྱར་བ་ནི། འདོད་ཆགས་བྲལ་བརྙེས། ཞེས་བྱ་བ་ནི་མཚོན་པ་སྟེ། ཉོན་མོངས་པ་མཐའ་དག་དང་བྲལ་བའི་ཆོས་ཐོབ་ཉིད་བཟུང་ངོ༌། །དེ་གང་ལ་ཡོད་པའི་བདེ་བར་གཤེགས་པ་ཁྱོད་བཞུགས་བཞིན་དུ་མཁས་པ་སུ་ཞིག་ཉོན་མོངས་པའི་འདམ་དུ་བྱིང་བ་སེར་སྐྱ་དང་གཟེགས་ཟན་ལ་སོགས་པའི་སྟོན་པ་གཞན་ལ་འདུད་ཅིང་ཕྱག་འཚལ་བར་བྱེད་དེ་མི་བྱེད་དོ། །ཞེས་བྱ་བའི་དོན་ཏོ།། སེར་སྐྱ་ཡུལ་རྣམས་ལ་སྤྱོད་བཞིན། །ཞེས་བྱ་བ་ལ་སེར་སྐྱ་ནི་གྲངས་ཅན་གྱི་སྟོན་པའོ༑ ༑ཡུལ་རྣམས་ལ་སྤྱོད་པ་ནི། ཡུལ་གཟུགས་ལ་སོགས་པ་འདོད་པའི་བདེ་བར་ལོངས་སྤྱོད་བཞིན་དུ་ཡེ་ཤེས་ཏེ་ཡང་དག་པའི་དེ་ཁོ་ན་ཉིད་མཐོང་བར་འགྱུར་བའོ། །འདི་ཡང་གོང་དུ་སེར་སྐྱས་བདག་གི་མཚན་ཉིད་ནི་ཞེས་བྱ་བའི་སྐབས་སུ་བཤད་པ་ལྟར་རོ། །འཆི་ཞེས་བྱ་བ་ནི་དེ་སྐད་གྲག་ཅེས་བྱ་བའི་དོན་སྟེ།

མ་རངས་པའི་ཚིག་གོ །སྡིག་བྲལ་བ་ཞེས་བྱ་བ་ནི་བོད་པ་སྟེ། མི་དགེ་བ་ཐམས་ཅད་ཟད་པའི་དེ་བཞིན་གཤེགས་པ་ཁྱོད་ཀྱིས་སོ། །ཀུན་ནས་ཉོན་མོངས་པ་ལ། ཐར་པ་ག་ལ་ཡོད་ཅེས་གསུངས་ཞེས་བྱ་བ། སེམས་ཅན་གང་ལ་ཀུན་ནས་ཉོན་མོངས་པ་ཡོད་པ་ཞེས་འབྲུ་མང་པོ་བའི་བསྡུ་བ་སྦྱར་རོ། །ཐར་པ་ནི་སྡུག་བསྔལ་ཐམས་ཅད་ལས་གྲོལ་བའི་མྱ་ངན་ལས་འདས་པའོ། །ག་ལ་ཡོད་ཅེས་པ་ནི་སྤོང་བའི་ཚིག་སྟེ་མེད་ཅེས་བྱ་བའི་དོན་ཏོ། །གསུངས་པ་ནི་བཀའ་བསྩལ་པ་སྟེ། མདོ་སྡེ་དག་ལས་ཇི་སྐད་དུ། འདོད་པའི་ཡོན་ལྔ་ལ་བརྟེན་ན་བར་དུ་གཅོད་པའི་ཆོས་སུ་འགྱུར་རོ་ཞེས་འབྱུང་བ་ལྟ་བུའོ། །བསོད་ནམས་བྱས་པའི་ཚོགས་དག་ནི།། ཞེས་པ་ལ་སོགས་པ་ལ། བསོད་ནམས་ནི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་ལ་སོགས་པ། བྱས་པ་ནི་ལུས་དང་ངག་དང་ཡིད་ཀྱིས་མངོན་པར་འདུས་བྱས་པ་གང་ཡིན་པའོ། །ཚོགས་པ་ནི་མང་དུ་བསྒྲུབས་པའོ། །དེ་དག་སེམས་ཅན་རྣམས་ལ་ཡོངས་སུ་བསྔོ་བར་བཅོམ་ལྡན་འདས་ཀྱིས་གང་གསུངས་པ་ནི། ཇི་སྐད་དུ་དུས་གསུམ་དང་རྗེས་སུ་འབྲེལ་བའི་དགེ་བའི་རྩ་བ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་བསྔོ་བར་བྱའོ། །ཞེས་བྱ་བ་ལ་སོགས་པ་རྒྱ་ཆེར་འབྱུང་བ་དེ་ནི༑ གཞན་སེར་སྐྱ་དང་གཟེགས་ཟན་ལ་སོགས་པའི་གཞུང་ལུགས་ཀྱི་བསྟན་བཅོས་རྣམས་ལས་ཆ་ཙམ་ཡང་མ་བཤད་དོ། །ལྷ་རྟེན་དང་ནི་མཆོད་སྦྱིན་ལ༑ ༑ཞེས་པ་ལ་སོགས་པ་ལ། ཨུ་མ་ལ་སོགས་པའི་གཟུགས་བརྙན་ནོ། །མཆོད་སྦྱིན་ནི་མི་བསད་དང་རྟ་བསད་ལ་སོགས་པའི་མཆོད་སྦྱིན་ནོ། །ལ་ཞེས་བྱ་བ་ནི་བདུན་པའི་སྒྲ་སྟེ། གཉིས་ཀའི་མཐར་སྦྱར་ལ། དེ་ཡང་ལྷ་རྟེན་ལ་སེམས་ཅན་རྣམས་བསོད་པ་ཞེས་སྦྱར་ན་ཡུལ་གྱི་བདུན་པར་འགྱུར་ལ། མཆོད་སྦྱིན་ལ་སེམས་ཅན་བསོད་པ་ཞེས་སྦྱར་ན་དུས་ཀྱི་བདུན་པར་འགྱུར་རོ། །བསོད་པའི་ཚུལ་ཡང་རིག་བྱེད་ཀྱི་གཞུང་ལས་བར་གྱི་དུས་ལ་བབ་པ་ན།

།བྱོལ་སོང་དྲུག་གམ་བདུན་སྦྱར་བྱ། །རྟ་ཡི་གཙང་མའི་རིགས་ཡིན་ཏེ། །མིན་ན་བྱོལ་སོང་གསུམ་གྱིས་སོ། །རེ་རེ་ལ་ཡང་གྲོང་གི་མི། །བྱོལ་སོང་བཅུ་དྲུག་བཅུ་དྲུག་སྦྱིན། །ཆོ་ག་བཞིན་དུ་མཆོད་སྡོང་གཟུགས། །བར་དུ་བཅུ་དང་བདུན་སྦྱིན་བྱ། །ཞེས་བྱ་བ་དང༌༑ བྲམ་ཟེ་ལ་ནི་བྲམ་ཟེ་བསད། རྒྱལ་རིགས་ལ་ནི་རྒྱལ་རིགས་བསད། །མ་རུང་དག་ལ་རྗེ་རིགས་ཏེ།། བཀའ་ཐུབ་དག་ལ་དམངས་རིགས་སོ། །ཞེས་བྱ་བ་ལ་སོགས་པའི་གཞུང་འཇིག་རྟེན་ལ་ཆོས་སུ་འཚལ་ནི་འདོད་པའོ། ཁྱོད་ཀྱི་བསྟན་ལ་དེ་སྨད་ལགས། །ཞེས་བྱ་བ་ནི་བདེ་བར་གཤེགས་པ་ཁྱོད་ཀྱི་བསྟན་པ་ལ་དེ་སྐད་སྨད་པ་ནི་ཇི་སྐད་དུ། སྲོག་བཅོད་པའི་ལས་ཀྱི་རྣམ་པར་སྨིན་པ་ནི་སེམས་ཅན་དམྱལ་བ་དང་ཞེས་བྱ་བ་ལ་སོགས་པ་རྒྱ་ཆེར་འབྱུང་བ་ལྟ་བུའོ། །དེ་ལ་འདི་སྙམ་དུ་སྲོག་གཅོད་པ་སྤྱི་ཙམ་ཆོས་མ་ཡིན་མོད། མཆོད་སྦྱིན་གྱི་དུས་སུ་རིག་བྱེད་ལས་བྱུང་པའི་ཆོ་ག་ཕུན་ཚོགས་པས་གསད་པ་ནི་ཆོས་ཡིན་ནོ་སྙམ་ན་མ་ཡིན་ཏེ། ཆོས་གང་གིས་སྲོག་ཆགས་ལ་རྟག་དུ་གནོད་པ་གང་ཡིན་པ་དེ་ནི་རིག་བྱེད་ལས་འབྱུང་ངམ་དྲང་སྲོང་གིས་བཤད་དམ་མཆོད་སྦྱིན་གྱིས་དུས་སུ་ཡང་རུང་སྟེ། དེ་ལྟ་བུའི་ཚུལ་དེ་ལ་ཆོས་ཉིད་ག་ལ་ཡོད་དེ་མེད་དོ། །ཅིའི་ཕྱིར་ཞེ་ན། ཆོས་ནི་ངན་སོང་དུ་ལྟུང་བ་ལས་འཛིན་པའམ། འཕོས་ནས་བདེ་བ་སྟེར་བའི་དོན་གྱིས་ན་དྷརྨ་ཞེས་བྱ་བ་ཡིན་ལ། མི་གསད་པའི་མཆོད་སྦྱིན་ལ་སོགས་པ་ནི་དེ་ལས་བཟློག་པའི་ཕྱིར་རོ། །ཅི་ལྟར་ཞེ་ན། གཞན་ལ་གནོད་པ་ཡིན་པའི་ཕྱིར་ཏེ། དཔེར་ན་གདོལ་པའི་བྱ་བ་བཞིན་ནོ། །དེ་ལྟར་ཡང་དྲང་སྲོང་རྒྱས་པས་མཆོད་སྦྱིན་གྱི་བསྔགས་པ་སྨྲས་པ་ན། དེའི་བུ་ནེ་ཙོས་སྨྲ྄ས་པ་མཆོད་སྡོང་གཙུགས་ཏེ་ཕྱུགས་བསད་ནས། ཁྲག་གི་འདམ་ནི་བྱས་གྱུར་པ། །དེས་ཀྱང་མཐོ་རིས་འགྱུར་ན་ཀོ །དམྱལ་བར་གང་གིས་འགྱུར་བར་གསུངས། །ཞེས་སྨྲས་པ་གྲག་གོ །དེའི་ཕྱིར་གཙོ་བོ་ཁྱོད་ཀྱིས་ནི་གཞན་ལ་གནོད་པ་ལྟ་ཞོག་གིས།

རང་ཉིད་ཀྱི་སྲོག་གིས་སེམས་ཅན་རྣམས་ལེགས་པར་བསྲུངས་ཏེ། གླང་པོ་ཆེའི་སྐྱེས་པའི་རབས་ལ་སོགས་པ་དཔེར་བརྗོད་པར་བྱའོ།།འོ་ན་མཆོད་སྦྱིན་གྱི་ཆོ་གས་ཆོས་སུ་མི་རུང་ན། ཕྱིན་ཅི་མ་ལོག་པའི་ཆོས་དེ་གང་ཡིན་པ་སྨྲོས་ཤིག་ཅེས་ན། སྨྲས་པ། ཤཱཀྱའི་རིགས་འཁྲུངས་ཁྱོད་ཀྱི་ཞེས་པ་ལ་སོགས་པ་སྟེ། ཤཱཀྱ་ནི་ཁྱིམ་པའི་ཕྱོགས་ཀྱི་རིགས་རྣམས་ཀྱི་བླ་མར་སྨོས་པའོ། །དེ་ཡང་རྒྱལ་པོ་མང་པོས་བཀུར་བ་ཞེས་བྱ་བ་ནས་བརྩམས་ཏེ། རྒྱལ་རབས་ས་ཡ་ཕྲག་གཅིག་དང༌། ཁྲི་ཕྲག་གཅིག་དང༌། དགུ་སྟོང་དང༌། བཞི་བརྒྱ་དང༌༑ བརྒྱད་ཅུ་རྩ་དགུ་འདས་པ་ན་གྲོང་ཁྱེར་གྲུ་འཛིན་ཞེས་བྱ་བར་རྒྱལ་པོ་བུ་རམ་ཤིང་པ་འཕགས་སྐྱེས་པོ་ཞེས་བྱ་བ་འབྱུང་ངོ༌། །དེ་ལ་བུ་ལྔ་སྟེ། སྐར་མདའ་གདོང༌༑ ལག་སྣ། གླང་པོ་ཆེ་འདུལ། རྐང་གདུབ་ཅན། རྒྱལ་སྲིད་དགའོ། །དེའི་ཆེ་བ་བཞིས་གྲོང་ཁྱེར་སེར་སྐྱ་བཟུང་ནས་ཤིན་ཏུ་བདེ་བ་ཆེ་བས་ཤཀྱ་ཞེས་གྲགས་སོ། །དེའི་བརྒྱུད་ཡིན་པས་ན་ཤཀྱའི་རིགས་ཡིན་ནོ། །དེར་འཁྲུངས་པ་ནི་བསམས་བཞིན་དུ་སྐྱེ་བ་གཞེས་པའོ། །བདེན་པ་ནི་རང་གི་ངོ་བོ་ཕྱིན་ཅི་མ་ལོག་པའོ༑ ༑མི་བསླུ་བ་ནི་ཞུགས་པ་ན་ཡིད་ཆེས་པ་སྐྱེད་པའོ། །ཚངས་པར་སྤྱོད་པ་ནི་དབང་པོའི་སྒོ་བསྡམ་པའོ། །དུལ་བ་ནི་མཚན་མ་དང་རྣམ་པར་རྟོག་པ་ཞི་བའོ།། བརྩེ་ལྡན་ནི་ཕ་རོལ་ལ་ཕན་པར་སྦྱར་བ་སྟེ། ཚུལ་དེ་ལྟ་བུ་ནི་ཁྱོད་ཀྱིས་དམ་པའི་ཆོས་ལེགས་པར་དགོངས་ཀྱི། ཉེ་བར་འཚེ་བ་ནི་མ་ཡིན་ནོ། །ཞེས་བྱ་བའི་དོན་ཏོ༑༑རིག་བྱེད་མཐའ་ལ་འཇམ་པས་ཀྱང༌། །ཞེས་བྱ་བ་ལ་སོགས་པ་ལ། གང་དག་རིག་བྱེད་མཐའ་དག་ཁ་འཇམས་པར་ཤེས་པ་ནི་རྒྱས་པ་ལ་སོགས་པ་སྟེ། དེ་དག་ཀུན་གཡུལ་ངོ་སྟེ་འཐབ་པར་དགྲ་འོངས་ན་བསད་པར་བྱའོ། །ཞེས་དྲང་སྲོང་རྒྱས་པ་ལ་སོགས་པ་འཇིག་རྟེན་པ་རྣམས་སྨྲ་ཏེ། དེ་ཡང་གོང་དུ་ཁྲོས་པ་གཡུལ་དོར་བསད་ན་ནི། །ཞེས་བཤད་པ་ལྟ་བུའོ། །བདེ་བར་གཤེགས་པ་ཁྱོད་ཀྱི་ནི་དགྲ་ལའང་སྙིང་རྗེ་ཁོ་ན་བྱ་བར་གསུངས་ཏེ།

འདིར་བཟོད་པར་སྨྲ་བའི་སྐྱེས་རབས་དཔེར་སྦྱར་བར་བྱའོ། །ཡིད་བསྲུབ་ཟླ་བའི་གཙུག་དང་གོས་སེར་ཅན༑ ༑རིག་བྱེད་བྱེད་པོ་དགའ་བྱེད་གྲོག་མཁར་བ། །རྒྱས་པ་རྒྱལ་དཔོག་པ་དང་སའི་བུ། །ཐུབ་པ་རྐང་མིག་ཕུར་བུ་ལྷ་མིན་རྗེས། །སྐྱོབ་པ་ཉིན་མོར་བྱེད་པའི་བརྒྱུད་འཁྲུངས་པ། །སྲིད་གསུམ་བླ་མ་ཤཀྱའི་རྒྱལ་པོ་དེའི། །རྣམ་པར་ཐར་པ་བསྐྲུན་མིན་དེར་བསྟོད་པ། །དེ་ཡི་འབྲེལ་བ་དེ་འདིར་རྫོགས་པར་བྱས། །དགེ་དེ་ཡིས་སྲིད་པའི་ལྗོངས་རྒྱུ་བས། །བདག་དུ་འཛིན་པའི་ཐིབས་པོར་འཁྱམས་གྱུར་པ༑ ༑མུ་སྟེགས་བྱེད་ཀྱི་མུན་པ་འཇོམས་བྱེད་པའི། །རྒྱལ་བ་ཉིན་མོར་བྱེད་པར་བདག་གྱུར་ཅིག ཁྱད་པར་དུ་འཕགས་པར་བསྟོད་པའི་རྒྱ་ཆེར་བཤད་པ། སློབ་དཔོན་ཤེས་རབ་གོ་ཆས་མཛད་པ་ལས། བར་སྐབས་ཀྱི་ཚིགས་སུ་བཅད་པ་བཅུ་གཉིས་ཀྱི་འགྲེལ་པའི་རྒྱ་དཔེ་མ་རྙེད་ནས་དུས་ཕྱིས་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས་ས་སྐྱའི་དགོན་པར་སྦྱར་བ་རྫོགས་སོ།། འདིས་འགྲོ་བ་དཔག་དུ་མེད་པ་ལ་ཕན་ཐོགས་པར་གྱུར་ཅིག།།།དགེའོ།། 

༼ ཞ་ལུའི་དཔེ་ལས་བྱུང༌། ༽ ༄༅། །བུམ་པ་བཅའ་ཐབས་བཞུགས། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །དཀྱིལ་འཁོར་གྱི་ཆོ་ག་གང་བྱེད་ཀྱང༌། སྤྱིའི་བུམ་པ་སྔོན་དུ་འགྲོ་བའི་བུམ་པ་བཅའ་ཐབས་ནི། རཏྣའམ། རྫའི་བུམ་པ་གས་ཆག་མེད་པ་མཚན་ཉིད་དང་ལྡན་པས། སྤོས་ཆུས་དག་པར་བྱས་ལ། དབྱངས་དང་བཅས་པས། དུས་གསུམ་རྒྱལ་བའི་ཐུགས་ཐུད་ཅིང༌༑ ༑ཡེ་ནས་སྤྲོས་བྲལ་དེ་བཞིན་ཉིད། །ཆོས་ཉིད་རྣམ་དག་རང་བཞིན་གྱིས།། དྲི་མ་ཐམས་ཅད་གསང་བར་བྱ། །ཞེས་བརྗོད་ལ་བཀྲུའོ། །དེ་ནས་མགུལ་པ་བཅིངས་པ་ནི། ཀ་རྩ་ལི་ཏ་ལ་སོགས་པའི། །འཇམ་ཞིང་རེག་ན་བདེ་བ་ཡི། ཁ་ཚར་མ་ཉམས་རས་དག་གིས། །བུམ་པའི་མགུལ་པ་བཅིང་བར་བྱ། །ཨོཾ་ཀ་རྩ་ལི་ཏ་ཨ་བྷི་ཥིཉྩ་ཨ་ཧཱུཾ། ལྷ་རྫས་ཀྱི་གོས་ཀྱིས་མགུལ་པ་བརྒྱན་པས། སེམས་ཅན་ཐམས་ཅད་ཀྱིས་ལྷའི་ན་བཟའ་པཉྩ་ལི་ཀའི་དངོས་གྲུབ་ཐོབ་པར་གྱུར་ཅིག །ཅེས་དར་རམ་རས་གཙང་མས་མགུལ་པ་བརྒྱན། དེ་ནས་བདེན་པ་བདར་ལ། བཀྲ་ཤིས་བུམ་པ་བཅའ་ཞིང་ལྷའི་གཞལ་ཡས་ཁང་དུ་བསྐྱེད་པ་ལ། བར་དུ་གཅོད་པའི་གདོན་དང་བགེགས་རིགས་སྟོང་ཕྲག་བརྒྱད་ཅུ་འཁོར་དང་བཅས་པ་ཐམས་ཅད་འདིར་མ་གནས་པར། དཔག་ཚད་བྱེ་བའི་ཕ་རོལ་ཏུ་སོང་ཤིག དྲི་མ་ཐམས་ཅད་བསང་པའི་ཕྱིར། རྫས་ཀྱིས་རབ་ཏུ་བདུག་པར་བྱེད་ཅེས་གུ་གུལ་གྱིས་བདུག་པར་བྱེད་ཅིང༌། ཉུངས་དཀར་གྱི་ཕྱི་ནང་བྲབས་ལ། དགྲ་དགེགས་དྲག་པོའི་སྔགས་ལན་གསུམ་གྱིས་བཀྲོད། དེ་ནས་དར་རམ་རང་གཙང་མའི་ཁར་མེ་ཏོག་གི་སྟེང་དུ་བཞག་ལ། ཨོཾ་པྲ་ཛྙཱ་པ་ར་སུ་ཀ་སི་ཏི་ཨཱཿཧཱུཾ་ཀུན་གྱིས་འབྲས་བུ་དང་བཅས་པའི། འབྲས་བུ་ལྔ་པོ་འདི་དག་གིས། །རིན་ཆེན་བུམ་པ་འདི་བཀང་བས༑ ༑མུ་གེའི་བསྐལ་པ་ཞི་གྱུར་ཅིག །ཨོཾ་པྲ་ཛྙ་ཡད་ཏེ་པནྩ་སིདྡྷི་ཨཱཿཧཱུཾ། བུམ་པར་འབྲུ་ལྔ་ཕུལ་བས་འགྲོ་བ་སེམས་ཅན་གྱི་མུ་གེ་དང་བཀྲེས་པའི་སྡུག་བསྔལ་ལས་གྲོལ་ཞིང་ཐར་པར་གྱུར་ཅིག་ཅེས་པས་འབྲས་བུ་བླུག དུག་རྣམས་རབ་ཏུ་འཇོམས་མཛད་ཅིང༌།

།སྨན་སྣ་ལྔ་པོ་འདི་དག་གིས། །རིན་ཆེན་བུམ་པ་འདི་བཀང་བས། །ནད་ཀྱི་བསྐལ་པ་ཞི་གྱུར་ཅིག །ཨོཾ་ཨ་མྲྀ་ཏ་པནྩ་སིདྷི་ཨཱཿཧཱུཾ། སྨན་རྣམ་པ་ལྔ་ཕུལ་བས། འགྲོ་བ་སེམས་ཅན་ཐམས་ཅད་ཀྱི་ནད་བཞི་རྒྱ་རྩ་བཞི་ཞི་བར་གྱུར་ཅིག །ཅེས་དྲི་བཟང་བླུགས། དགོས་འདོད་རེ་བ་རྫོགས་མཛད་པའི།། རིན་ཆེན་རྣམ་ལྔ་འདི་དང་འདིས། །རིན་ཆེན་བུམ་པ་འདི་བཀང་བས། །མཚོན་གྱི་བསྐལ་པ་ཞི་གྱུར་ཅིག །ཨོཾ་རཏྣ་པཉྩ་སིདྷི་ཨཱཿཧཱུཾ། རིན་པོ་ཆེ་རྣམ་པ་ལྔ་ཕུལ་བས། སེམས་ཅན་ཐམས་ཅད་ཀྱི་དགོས་འདོད་ཐམས་ཅད་བསམ་པ་ཙམ་གྱིས་ཡིད་བཞིན་དུ་འགྲུབ་པར་གྱུར་ཅིག ཅེས་རཏྣ་ལྔ་གཞུག དྲི་བསུང་རྣམ་དག་དང་ལྡན་ཞིང༌༑ ༑དྲི་ཞིམ་ལྔ་པོ་འདི་དག་གིས། །རིན་ཆེན་བུམ་པ་འདི་བསྐང་བས། །ཚུལ་ཁྲིམས་རྣམ་པར་དག་གྱུར་ཅིག །ཨོཾ་གྷན་དྷ་པཉྩ་སིདྷི་ཨཱཿཧཱུཾ། བུམ་པར་དྲི་ལྔ་ཕུལ་བས༑ སེམས་ཅན་ཐམས་ཅད་ཀྱི་ཚུལ་ཁྲིམས་འཆལ་བ་རྣམ་པར་དག་ནས། ཚུལ་ཁྲིམས་ཀྱི་དྲི་ཞིམ་པོ་དང་ལྡན་པར་གྱུར་ཅིག ཀུན་གྱི་སྙིང་པོར་གྱུར་པ་ཡིས།། སྙིང་པོ་རྣམ་ལྔ་འདི་དག་གིས། །རིན་ཆེན་བུམ་པ་འདི་བཀང་ནས། །དགོས་འདོད་ཐམས་ཅད་འགྲུབ་གྱུར་ཅིག །ཨོཾ་གར་པ་པཉྩ་སིདྷི་ཨཱཿཧཱུཾ། བུམ་པར་སྙིང་པོ་རྣམ་པ་ལྔ་ཕུལ་བས། སེམས་ཅན་ཐམས་ཅད་འདོད་པའི་ཡོན་ཏན་ལ་ལོངས་སྤྱོད་པར་གྱུར་ཅིགཅེས་པས་སྙིང་པོ་ལྔ་གཞུག ཆུ་གཙང་སྙོག་མེད་ཡིད་འོང་ཞིང༌། །ཉི་ཤུ་རྩ་ལྔའི་བཅུད་དང་ལྡན། །རིན་ཆེན་བུམ་པ་འདི་བཀང་བས། །ཆོས་ཀྱི་དབྱིངས་ཀྱི་དོན་རྟོགས་ཤོག །ཨོཾ་སརྦ་སིདྷི་ཨཱཿཧཱུཾ། བུམ་པར་ཆུ་གཙང་མ་བླུག་པས༑ སེམས་ཅན་ཐམས་ཅད་ཀྱིས་བརྙོག་པ་མེད་པ་ཆོས་ཀྱི་དབྱིངས་ཀྱི་ཡེ་ཤེས་རྟོགས་པར་གྱུར་ཅིག ཅེས་པས་ཆུ་སྲོག་ཆགས་མེད་པས། སུམ་གཉིས་བཀང༌། ལོ་མ་མེ་ཏོག་འབུར་ལྡན། །མངར་བའི་རོ་དང་ལྡན་པ་ཡིས། །དཔག་བསམ་ཤིང་ལྗོན་དག་གིས་ནི། །བུམ་པའི་ཁ་ནི་བརྒྱན་པར་བྱ། །ཨོཾ་ཀ་ལ་ཤ་ཀལ་པ་ཨ་བྷི་ཥིཉྩ་ཨཱཿཧཱུཾ། བུམ་པའི་ཁ་བརྒྱན་དཔག་བསམ་ཤིང་ཕུལ་བས།

སེམས་ཅན་ཐམས་ཅད་ཀྱི་ཚེ་དང་བསོད་ནམས་རྒྱས་པར་གྱུར་ཅིག ཅེས་པས་འབྲས་བུ་ཅན་གྱི་ཤིང་གི་ཁ་བརྒྱན། ཐུགས་རྗེའི་གཟུངས་ཐག་ཡེ་ཤེས་ལྔ། །སངས་རྒྱས་ལྔའི་རང་བཞིན་ཏེ། །དམ་ཚིག་གཟུངས་ཀྱི་ཐག་པ་འདི། །བུམ་པའི་མགུལ་ནས་གདགས་པར་བྱ། །ཨོཾ་ཛྙ་ན་བཛྲ་ཨ་བྷི་ཥིཉྩ་ཨཱཿཧཱུཾ། ཅེས་ལན་བདུན་བརྗོད། ལྷ་གང་ཡིན་གྱི་རྩ་སྔགས་ཀྱིས་མཇུག་ལ། ས་མ་ཡ་ཏིཥྛ་བཛྲས་བརྟན་པར་བཞུགས་སུ་གསོལ། ཨོཾ་བཛྲ་ཙཀྲ་ཧཱུཾ། བརྒྱ་རྩ་བཟླས་ལ་བྱིན་གྱིས་བརླབ། གཟུངས་ཐག་འདིས་བླ་ན་མེད་པའི་བྱང་ཆུབ་ཀྱི་ལམ་གྱི་འགྲོ་བའི་ངོ་བོ་ཡིན་པས་བདག་གིས་ཐོག་དྲང་བའི་སེམས་ཅན་ཐམས་ཅད་ཀྱིས་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་གྱུར་ཅིག བུམ་པ་ལ་བརྟེན་ནས་བདག་དང་ཡོན་གྱི་བདག་པོ་རྣམས༑ འཇིག་རྟེན་འདི་ཉིད་དུ། ཚེ་རིང་བ་དང༌། ནད་མེད་པ་དང༌། འཁོར་དང་ལོངས་སྤྱོད་འཕེལ་བ་དང༌། དབང་ཕྱུག་དང་ཆབ་སྲིད་དར་ཞིང་རྒྱས་པར་གྱུར་ཅིག ཐབས་དང་ཤེས་རབ་གཉིས་སུ་མེད་པའི་ལྷ་ཚོགས་རྣམས་ལ་བུམ་པ་གཞལ་ཡས་ཁང་དུ་བྱིན་གྱིས་བརླབས་ཏེ་ཕུལ་བས། བདག་དང་ཡོན་གྱི་བདག་པོས་སྐྱེ་འཆི་མེད་པའི་དོན་རྟོགས་ནས། བྱང་ཆུབ་སེམས་ཀྱི་འབྲས་བུ་ཐོབ་པར་གྱུར་ཅིག ཅེས་སྨོན་ལམ་དང༌། བཀྲ་ཤིས་བརྗོད་ལ། བུམ་པ་རྣམས་ལྷའི་གནས་སུ་བཀོད་ལ། རང་རང་གི་ཆོ་གའི་གཞུང་ལ་འཇུག་པར་བྱའོ། །དཀྱིལ་འཁོར་སྤྱིའི་བུམ་པ་བཤམ་ཐབས་ཀྱི་ཆོ་ག སྔོན་དུ་འགྲོ་བའི་རིམ་པ། རིན་ཆེན་ཕྲེང་བ་ཞེས་བྱ་བ། སློབ་དཔོན་སངས་རྒྱས་གསང་བས་མཛད་པའི་དཀྱིལ་འཁོར་ཆོ་ག་ལས་གསུངས་པ་བཞིན་དུ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོས་ཆུ་མོ་གླང་གི་ལོ་དབྱར་ཟླ་འབྲིང་པོའི་ཡར་ཚེས་ལ་དཔལ་ལྡན་ས་སྐྱའི་ཆོས་གྲྭ་ཆེན་པོར་སྦྱར་བ་འདི་རེ་ཞིག་རྫོགས་སོ། །དགེའོ།། །། ༼ ཞ་ལུའི་དཔེ་ལས་བྱུང༌༑ ༽ ༄༅། །འཁོན་གྱིས་གདུང་རབས་བཞུགས། ། ༼ གདུང་རབས་འདི་དང་འོག་གི་རིག་པ་འཛིན་མའི་རྡོ་རྗེ་རྣལ་འབྱོར་མའི་སྒྲུབ་ཐབས་དང་གུར་གྱི་དོན་བསྡུས་དེ་རྣམས་ཞ་ལུའི་ཆོས་རྗེ་རིན་པོ་ཆེའི་གསུང་གི་རྗེས་ལ་བྱུང་བས་འདིར་བཞག

༽ ༄༅། །ཨོཾ་སྭ་སྟི་སིདྡྷཾ། སློབ་དཔོན་བོ་དྷི་སྭ་ཏྭའི་སློབ་མ། རྒྱལ་པོ་ཁྲི་སྲོང་ལྡེའུ་བཙན་གྱི་མཆོད་གནས། འཁོན་ཀླུའི་དབང་པོ་བསྲུང་བ་ཞེས་པ་ནི་སད་མི་མི་བདུན་གྱི་ཡ་གཅིག་ལགས། དེའི་བཅུང་འཁོན་རྡོ་རྗེ་རིན་པོ་ཆེ། སློབ་དཔོན་པདྨ་འབྱུང་གནས་ཀྱི་སློབ་མ་རྟེན་སྔགས་པར་བཞུགས་པ་ཡིན། དེའི་སྲས་རྡོ་རྗེ་གཙུག་ཏོར༑ དེ་ནས་བརྒྱུད་པའི་སྔགས་པ་ཡོན་ཏན་དང་ལྡན་པའི་དགེ་བའི་བཤེས་གཉེན་གྲུབ་པ་སྣ་རེ་མཉེས་པ་གདུང་རབས་བཅུ་ཐམ་པ་བརྒྱུད་པའི་སྲས་ཤེས་རབ་གཙུག་ཏོར། དེའི་སྲས་གཉིས་ཀྱི་གཅེན་པོ་ཤེས་རབ་ཚུལ་ཁྲིམས་གསང་སྔགས་སྔ་འགྱུར་ལ་གྲུབ་པ་བརྙེས་ནས་ལྷ་སྲིན་བྲན་དུ་འཁོལ་ཞིང་རྔ་ལ་ཞོན་ཞིང་མཁའ་ལ་འགྲོ་བ། ཡི་དམ་ལྷའི་ཞལ་གཟིགས་པ་ལ་སོགས་ཡོན་ཏན་དུ་མ་དང་ལྡན་པ་ལགས། དེའི་གཅུང་པོ་འཁོན་དཀོན་མཆོག་རྒྱལ་པོ་ཞེས་པ། བླ་མ་འབྲོག་མི་དང༌། འགོས་དང༌། ཁ་ཆེ་པཎྜི་ཏ་ཆེན་པོ་ལ་སོགས་པ་སྔགས་གསར་མའི་སྒོར་ཞུགས་ནས་རྒྱུད་སྡེ་དུ་མའི་བདག་པོར་གྱུར་པ་ཡིན་ནོ། །དེའི་སྲས་བླ་མ་ཆེན་པོ་ས་སྐྱ་པ། དེའི་སྲས་གཅེན་སློབ་དཔོན་རིན་པོ་ཆེ་བསོད་ནམས་རྩེ་མོ། དཔལ་ཆེན་དོན་གྲུབ། བླ་མ་རྗེ་བཙུན་རིན་པོ་ཆེ། གཅུང་སློབ་དཔོན་དཔལ་ཆེན་འོད། དེ་ལ་སྲས་གཉིས། བླ་མ་ཆོས་རྗེ་པཎྜི་ཏ། སློབ་དཔོན་བསོད་ནམས་རྒྱལ་མཚན། དེ་ལ་བླ་མ་ཆོས་རྒྱལ། སློབ་དཔོན་ཕྱག་ན་རྡོ་རྗེ། དེའི་སྲས་སློབ་དཔོན་དྷརྨ་པཱ་ལ་རཀྵི་ཏའོ༑ ༑ཤབྷཾ།། །། ༼ རྗེ་བཙུན་རིན་པོ་ཆེའི་གསུང་འདྲ་བར་མངོན ༽ ༄༅། །དེ་ནས་ཡང་དག་བཤད་བྱ་སྟེ། འབུམ་ཕྲག་གསུམ་པ་ལས་བྱུང་པའི་སྒྱུ་འཕྲུལ་དྲ་བ་ཆེན་མོ་རལ་པ་གྱེན་དུ་བརྫེས་པའི་རྒྱུད་ལས། སྒྱུ་མ་ཆེན་མོ་ཞེས་བྱ་སྟེ། སྙིང་ཁ་ནས་སྤྲོས་པས་རྨི་ལམ་ལྟ་བུའི་ལུས་དང་ལོངས་སྤྱོད་དག་པའི་བདེ་བ་དང་གཉིས་སུ་མེད་པར་གྱུར་པ་དང༌། འདིར་དེའི་སྟེང་དུ་མ་ནིང་གི་ས་བོན་ལྟ་བུ་སྟེ། ས་བོན་དེ་ཡོངས་སུ་གྱུར་པ་ལས་དམར་མོ་ཞལ་སྟེང་དུ་ཕྱོགས་ཅིང་གྱེན་དུ་གཟིགས་པ།

ཞབས་གཡོན་པ་ལ་འཁྱུད་པའི་ཐོད་པ་དང་མེ་ཏོག་གི་ཕྲེང་བ་བཅིངས་པའི་ཕྱག་ཅན་མ། མེ་ཏོག་གི་ཞགས་པ་གཡོན་པའི་ཕྱག་ནའོ། ། ཞབས་གཡས་པའི་རྟིང་པ་ལ་རེག་པའི་གཡས་པ་ནི། རྡོ་རྗེ་ཕྱག་ཅན་མ། རྒྱན་ཐམས་ཅད་སྤངས་བ་མོ། རིག་པ་འཛིན་མའི་རིམ་པའི་སྦྱོར་བ་ཅན་མ། སྤྲོ་ཞིང་ཀུན་ཏུ་བསྡུས་པའི་ལུས་ཅན་མ། མན་དྷ་ར་བ་དང༌། མྱ་ངན་མེད་པ་དང་ཡོངས་འདུ་རྣམས་སྐྱེ་བར་གྱུར་པའི་རིན་པོ་ཆེ་བརྩེགས་པའི་ཁང་པར་རབ་ཏུ་འཇུག་པའི་བདག་ཉིད་བསྒོམ་པར་བྱའོ། །ཨོཾ་བཾ་རྡོ་རྗེ་ཕག་མོའོ། །ཧཾ་ཡོཾ་གཤིན་རྗེ་མའོ། །ཧྲིཾ་མོཾ་རྨོངས་བྱེད་མའོ། །ཧྲིཾ་ཧྲིཾ་ཀུན་ཏུ་བསྐྱོད་བྱེད་མའོ། །ཧཱུྃ་ཧཱུྃ་ཀུན་ཏུ་སྐྲག་མའོ།། ཕཊ་ཕཊ་གཏུམ་མོ་ཡན་ལག་ཐམས་ཅད་ལ་མཚོན་ཆའོ། །ལྟེ་བ་དང༌། སྙིང་ཁ་དང༌༑ དེ་བཞིན་དུ་ཁ་དང༌། མགོ་བོ་དང༌། སྤྱི་བོ་སྟེ། འདི་མཚོན་ཆའོ། །རྣལ་འབྱོར་མ་ལྔ་པོ་འདི་རྣམས་རྡོ་རྗེ་སེམས་དཔར་བཤད་དོ། །རྡོ་རྗེ་མཁའ་འགྲོ་མའི་གོ་ཆ་བགོས་ལ། རང་བཞིན་གྱིས་བསྐྱོད་པའི་གཏོར་མ་སྦྱིན་པར་བྱའོ། །ཨོཾ་ཤྲཱི་ཧེ་རུ་ཀ་མ་ཧཱ་བཛྲ་ཀརྡྷ་ཡ། པྲ་བེ་ཤ་ཡ་པྲ་བེ་ཤ་ཡ། ཏོ་ཥ་ཡ་ཏོ་ཥ་ཡ་སརྦ་ཌཱ་ཀི་ནི་ནཾ་ཧྲི་ད་ཡཾ་ཧཱུྃ་ཕཊ། ཨོཾ་སརྦ་བུད་དྷ་ཌཱ་ཀི་ནི་པྲ་ཏིཙྪ་མཾ་བ་ལིང་ཧཱུཾ་ཨོཾ། ཨོཾ་བཛྲ་ཌཱ་ཀི་ནི་པྲ་ཏིཙྪ་མཾ་བྷ་ལིང་ཧཱུཾ་ཧཱུཾ། ཨོཾ་རཏྣ་ཌཱ་ཀཱི་ནཱི་པྲ་ཏིཙྪ་མཾ་བྷ་ལིང་ཧཱུཾ་ཏྲཾ། ཨོཾ་པད་མ་ཌཱ་ཀི་ནི་པྲ་ཏཱིཙྪ་མཾ་བྷ་ལིང་ཧཱུྃ་ཧྲི། ཨོཾ་བི་ཤྭ་ཌཱ་ཀི་ནཱི་པྲ་ཏིཙྪ་མཾ་བྷ་ལིང་ཧཱུཾ་ཨཿ ཨོཾ་སརྦ་ཡོ་གི་ནཱི་པྲ་ཏིཙྪ་མཾ་བྷ་ལིང་ཧཱུཾ་ཧཱུྃ། ཧ་ཧ་ཧི་ཧི། ཛཿཧཱུཾ་བཾ་ཧོཿ ཨོཾ་བཛྲ་ཡོ་གི་ནྱ་ས་མ་སྟྭཾ། ཏྲི་ཤ་རཀྵ་རཀྵ་ཧོཿ རིག་པ་འཛིན་མའི་རྡོ་རྗེ་རྣལ་འབྱོར་མའི་སྒྲུབ་ཐབས་སོ། །རྒྱ་གར་གྱི་མཁས་པ་ཆེན་པོ་ཛ་ཡ་སེ་ནའི་ཞབས་དང༌། བཙུན་པ་དར་མ་ཡོན་ཏན་གྱིས་བསྒྱུར་བའོ། །ལས་དང་པོ་པ་ཡིན་ཞིང་སྤྲོས་པ་ལ་དགའ་ན། ཨོཾ་ཤྲཱི་ཧེ་རུ་ཀ་ཞེས་བྱ་བ་ནས།

ཧྲི་ད་ཡཾ་ཞེས་པ་ཡན་ཆད་ཀྱི་སྔགས་ཀྱང་བཟླས། ཆང་དང་ཤ་དང་ཟན་ལ་སོགས་པའི་གཏོར་མ་ཡང་བཤམས་ལ། ལག་པ་གཡོན་པས་རེག་ལ་ཡི་གེ་གསུམ་ཇི་ལྟར་འདོད་པ་བཟླས་པས་བདུད་རྩིར་བསམས་ལ། མཁའ་འགྲོ་རྣམས་མངོན་སུམ་དུ་དམིགས་ལ་སྔགས་རྣམས་ཀྱིས་དབུལ། གཞན་དུ་ན་མི་དགོས་སོ། །གོ་ཆ་ཡང་དེ་དང་དེའི་གནས་སུ་རེག་ཅིང་བརྗོད་པའམ། ཡང་ན་བརྗོད་པ་ཙམ་མོ། མཻ་ཏྲི་བ། མ་ལ་བའི་པཎྜི་ཏ་དང༌། བླ་མ་ཨ་ཤཱཀྱ་རཀྵཱི་ཏ། ཀ་ན་ཀ་ཤྲཱི། ཛ་ཡ་སེ་ན། ཕྱིས་རྒྱ་གར་དུ་བྱོན་ནས་བླ་མ་ཨ་ཉིད་ལ་གསན།། །།༄༅། །འཕགས་པ་མཁའ་འགྲོ་མ་རྡོ་རྗེ་གུར་འདིས་བསྡུས་ན་དཀྱིལ་འཁོར་གཉིས་སྟོན་ཏེ། རྗེ་བཙུན་གྱི་དཀྱིལ་འཁོར་དང༌། རྗེ་བཙུན་མའི་གཉིས་སྟོན་ནོ། །རྗེ་བཙུན་གྱི་ལ་ཡང་གཉིས་ཏེ། རིགས་བསྡུས་པ་དང༌། རིགས་སོ་སོའི་གཉིས་སོ། །བསྡུས་པ་ལ་ཡང་གཉིས་ཏེ། བསྡུས་པ་རབ་ལྷ་བཞི་བཅུ་རྩ་དགུའི་དཀྱིལ་འཁོར་དང༌། བསྡུས་པ་འབྲིང་མཚམས་མ་བོར་བས་ལྷ་ཉི་ཤུ་རྩ་དགུའི་དཀྱིལ་འཁོར་གཉིས་སོ། །རིགས་སོ་སོ་བ་ནི་ལྔའོ། །རྗེ་བཙུན་མའི་དཀྱིལ་འཁོར་ནི་ལྷ་བཅུ་གསུམ་མ་དང་བཅྭ་ལྔ་མ་གཉིས་སོ། །དེ་ལྟར་ན་གཞུང་འདིས་ཟིན་ཚད་ནི་མཆོག་བསྒྲུབ་པའི་དཀྱིལ་འཁོར་བཅུ་བདུན་བསྟན་ཏེ། བསྡུས་པའི་རབ་མི་བསྐྱོད་པ་ལ་སོགས་པ་རྒྱལ་བ་ལྔ་པོ་གཙོ་བོའི་བྱེ་བྲག་གིས་དཀྱིལ་འཁོར་ལྔ། བསྡུས་པ་འབྲིང་ལ་གཙོ་བོའི་བྱེ་བྲག་གིས་ལྔ་ཏེ། བཅུ་ཐམ་པ། རིགས་བྱེ་བྲག་པ་ལ་ལྔ་སྟེ་བཅྭ་ལྔའོ། །དེའི་སྟེང་དུ་རྗེ་བཙུན་མའི་དཀྱིལ་འཁོར་གཉིས་ཏེ་བཅུ་བདུན་ནོ། །དེ་རྣམས་ལ་ཡང་སྲིད་ཚད་ཀྱི་དབང་དུ་བྱས་ཏེ་དཀྱིལ་འཁོར་དྲུག་ཅུ་རྩ་གཉིས་བསྟན་གསུང་སྟེ། རྗེ་བཙུན་གྱི་བཅྭ་ལྔ་པོ་དེ་ལ། གཙོ་བོ་ཧེ་རུ་ཀ་བཞིས་འཕོ་བས་དྲུག་ཅུའོ། །དེའི་སྟེང་དུ་བདག་མེད་མའི་དཀྱིལ་འཁོར་གཉིས་ཏེ་དྲུག་ཅུ་རྩ་གཉིས་སོ། །སྒྲོལ་མ་ལྷ་བཅུ་གཅིག་གི་དཀྱིལ་འཁོར་ཡང་ལས་རྒྱས་པའི་དཀྱིལ་འཁོར་རོ། །དེ་ལ་སྦྱིན་སྲེག་དང་འབྲེལ་བའི་ལས་ཚོགས་བཅུ་གཉིས་སོ།།

ཧེ་རུ་ཀ་ཞལ་གཅིག་ཕྱག་གཉིས་པ་ལ་སོགས་པ་གསུམ་ཀ་ལ་ཡང་རིགས་བསྡུས་པའི་དཀྱིལ་འཁོར་ཡང་ཡོད་དེ། ལེའུ་བཅྭ་ལྔ་པའི་སྟེང་དུ་བསྟན་པ་ནི་གོང་དུ་བསྟན་པས་གསལ་བར་བསྟན་ཏོ།། །།རྫོགས་སོ།། །།༄༅། །སྒྲོལ་མའི་སྒོམ་དོན་བཞུགས་སོ། ། ༼ འཕགས་པ་རིན་པོ་ཆེའི་གསུངས ། ༽ ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །ཕྱག་འཚལ་ཉི་ཤུ་རྩ་གཅིག་མའི་ལྷ་མོ་བསྒོམ་པར་འདོད་པས། ཐོ་རངས་ཀྱི་ཆ་ལ་ཁ་བཤལ་བ་དང༌། ཁྲུས་ལ་སོགས་པ་བྱས་ལ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ༑ དེའི་ཆེད་དུ་ལྷ་མོ་སྒྲོལ་མ་བསྒོམ་སྙམ་པའི་བྱང་ཆུབ་ཀྱི་སེམས་བསྒོམ། དེ་ནས་ཨོཾ་སྭ་བྷ་ཝ་ཤུད་དྷ་སརྦ་དྷརྨ་སྭ་བྷ་བ་ཤུད་དྷོ྅་ཧཾ། ཅེས་པས་ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་བསམ། སྟོང་པའི་ངང་ལས་པཾ་ལས་པད་མ། ཨ་ལས་ཟླ་བའི་དཀྱིལ་འཁོར་བསམས་ལ། དེའི་སྟེང་དུ་རང་གི་ཤེས་པ་ཡི་གེ་ཏཱཾ་ལྗང་ཁུ་ཞིག་ཏུ་བསམ། དེ་གྱུར་ཡོངས་སུ་པ་ལས་ལྷ་མོ་སྒྲོལ་མ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་པས་སྐྱབས་སྦྱིན། གཡོན་པས་ཨུད་པ་ལའི་རྩ་བ་ཐུགས་ཀར་བཟུང་བ། ཞི་བའི་ཉམས་ཅན་རིན་པོ་ཆེའི་རྒྱན་གྱིས་བརྒྱན་པ། ནུ་མ་འབུར་བ། ཞབས་ཕྱེད་ཀྲུང་གིས་བཞུགས་པ། འོད་དཔག་མེད་ཀྱིས་དབུ་བརྒྱན་པ་བསམས་པའི་སྙིང་ཀར་ཏཱྃ་ལྗང་ཁུ་ལ། ཨོཾ་ཏཱ་རེ་ཏུད་ཏ་རེ་ཏུ་རེ་སྭཱཧཱ། ཞེས་པ་གཡས་བསྐོར་དུ་ཁ་དོག་དཀར་པོས་བསྐོར་བར་བསམས་ལ། ཇི་སྲིད་མི་སྐྱོའི་བར་དུ་བཟླས་སོ། །གཉིས་གསུམ་བདུན་དུ་མངོན་པར་བརྗོད་ན། །བུ་འདོད་པས་ནི་བུ་ཐོབ་པར་འགྱུར། །ཅེས་པའི་དོན་ནི་མཎྜལ་བཞི་བྲིས་ལ་མཆོད་པ་མང་པོ་དང༌། ལྷ་བཤོས་བཞི་བཤམས་ལ། ཚོམ་བུ་དང་པོ་བླ་མ་དང་སངས་རྒྱས་སྤྱི་ལ་དབུལ༑ གཉིས་པ། གསུམ་པ། བཞི་པ་སྒྲོལ་མ་ལ་དབུལ་ཏེ། དེའང་མཆོད་པ་རེ་དང་བསྟོད་པ་རེ་བྱས་པའི་མཐར། རྗེ་བཙུན་མ་སྒྲོལ་མས་བདག་ཅག་འཁོར་དང་བཅས་པ་ལ་ནད་དང་གནོད་པ་དང་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ༑

ཞེས་གསོལ་བ་གདབ་ཅིང་གཤེགས་སུ་གསོལ་བར་བྱའོ། །ཕྱག་འཚལ་ཉི་ཤུ་རྩ་གཅིག་པ་འདོན་པར་འདོད་པས། རང་གི་སྤྱི་བོའི་གཙུག་ན། རྗེ་བཙུན་མ་སྒྲོལ་མ་བཞུགས་ཤིང་ཞབས་གཡས་པའི་མཐེ་བོས་རང་གི་དཔྲལ་བར་རེག་པར་བསམས་ལ། ཕྱག་འཚལ་སྒྲོལ་མ་མྱུར་མ་དཔའ་མོ་ཞེས་པ་ནས་རྫོགས་པའི་བར་བརྗོད་ལ། ཨོཾ་བཛྲ་པུཥྤེ་ཏཾ་ར་ནཾ། བཛྲ་དྷུ་པེ་ཧཱུཾ། བཛྲ་དཱི་པེ་ཧཱུཾ། བཛྲ་གན་དྷེ་ཧཱུྃ། བཛྲ་ནེ་ཝེདྱ་ཨ་ཧཱུྃ་ཞེས་པས་མཆོད་ལ། རྗེ་བཙུན་མས་བདག་འཇིགས་པ་བརྒྱད་ལས་སྐྱོབས་ཤིག ཅེས་བརྗོད། མཐར་དགེ་བའི་རྩ་བ་སངས་རྒྱས་སུ་བསྔོའོ།། རང་གི་སྙིང་ཁ་ནས་ཏཱཾ་ལས་འོད་འཕྲོས་པས་ཁམས་གསུམ་སྣོད་བཅུད་བསྡུས་ནས་རང་ལ་སླར་ཐིམ་པར་བསམ་ཞིང༌། ཨོཾ་ཏ་རེ་ཏུད་ཏཱ་རེ་ཏུ་རེ་སརྦ་དུཥྟ་རཀྵི་པྲེ་དུ་སྭཱཧཱ། ཅེས་པ་ལན་གསུམ་ཆུ་ཁྱོར་བ་གང་ལ་བཟླས་ནས་གདོང་ལ་གཏོར་བས་བགེགས་ཀྱིས་ཀྱང་མི་ཚུགས་པར་འགྱུར་རོ། །ཚུལ་འདི་རྟག་ཏུ་གོམས་པར་བྱས་ན༑ མྱུར་དུ་སངས་རྒྱས་དང་སྤྱན་རས་གཟིགས་ཀྱི་གོ་འཕང་ཐོབ་པར་འགྱུར་རོ།། རྒྱལ་བུ་གཡུ་དྲུང་ཏས་བསྐུལ་ནས། འཕགས་པས་བཤད་ཅིང་བྲིས་ཏེ་ཕུལ་བའོ།། དགེའོ༑༑ ༑༑ ༄༅། །སྒྲོལ་མའི་ལུས་ཀྱི་དཀྱིལ་འཁོར་བསྒོམ་པའི་རིམ་པ་བཞུགས་སོ།། བཅོམ་ལྡན་འདས་མ་སྒྲོལ་མའི་ལུས་ཀྱི་དཀྱིལ་འཁོར་བསྒོམ་པའི་རིམ་པ། འཕགས་མ་སྒྲོལ་མ་ལ་ཕྱག་འཚལ་ལོ། །དང་པོ་རེ་ཞིག་སྔགས་པས་སྤྱིའི་མངོན་པར་རྟོགས་པ་ལ་སོགས་པ་ལྟར་དམ་ཚིག་སེམས་དཔའ་བསྐྱེད་ནས། ཡེ་ཤེས་པ་སྤྱན་དྲངས་པས། སྐུ་ལ་ལྷ་མོ་ཉི་ཤུ་རྩ་ལྔའི་དཀྱིལ་འཁོར་བཞུགས་ཤིང༌། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་བདག་ལ་སྟིམས་པའི་དབང་གིས་རང་གི་ལུས་ཀྱི་རྟེན་ཁོག་པ་རང་བཞིན་གྲུབ་པའི་ངོ་བོ་ཉིད་ཀྱི་གནས༑ ཡུལ་ཉི་ཤུ་རྩ་བཞི་དང་བཅས་པ་དང༌། བརྟེན་པ་ཁམས་དང་ཡི་གེ་རྣམས༑ ལྷ་མོ་ཉི་ཤུ་རྩ་ལྔར་བསྒོམ་པར་བྱ་སྟེ། དེའང་སྙིང་གི་ནང་དུ་པདྨ་དང་ཟླ་བ་ལ་གནས་པའི་རྗེ་བཙུན་མ་སྒྲོལ་མ་བདག་ཉིད་ཀྱི་དམ་ཚིག་སེམས་དཔའ་ཇི་ལྟར་བསྒོམ་པ་ལྟར་བསམ་པར་བྱའོ།

།དེ་བཞིན་དུ་སྤྱི་བོ་པུ་ལི་ར་མ་ལ་ཡར་པུ་ལས་མྱུར་ཞིང་རབ་ཏུ་དཔའ་མོ་སྐུ་མདོག་དམར་མོ་ཞག་གཅིག་ཕྱག་བརྒྱད་མ་དང་པོ་གཉིས་རབ་ཏུ་དགའ་བའི་ཕྱག་རྒྱ་བཅས་ཤིང༌། དེའི་འོག་མ་གཉིས་ཀྱིས་མདའ་གཞུ་དང༌། གཡས་ཀྱི་ལྷག་མ་གཉིས་དཀྱིལ་འཁོར་འཁོར་ལོ་དང༌། རལ་གྲི༑ གཡོན་གཉིས་ཀྱིས་དུང་དང༌། ཞགས་པ་བསྣམས་པ་རྒྱན་ཐམས་ཅད་ཀྱིས་བརྒྱན་པའོ། །སྤྱི་གཙུག་ཛྭ་ལནྡྷ་རར་ཛ་ལས་སྟོན་ཀའི་ཟླ་བ་དཀར་མོ་ཞལ་གསུམ་ཕྱག་བཅུ་གཉིས་མ། ཞལ་གཡས་སྔོ། གཡོན་སེར་ཞིང༌། ཕྱག་དང་པོ་གཉིས་ཀྱི་མཉམ་གཞག་གི་ཕྱག་རྒྱ་དང་ལྷག་མའི་གཡས་རྣམས་ཀྱི་ཁ་ཊྭཾ་ག།འཁོར་ལོ། རིན་པོ་ཆེ། རྡོ་རྗེ། མེ་ཏོག་གི་ཕྲེང་བ། གཡོན་རྣམས་ཀྱིས་རིལ་བ་སྤྱི་བླུགས༑ ཨུད་པ་ལ། དྲིལ་བུ། བུམ་པ། པོ་ཏི་བསྣམས་སོ། །རྣ་བ་གཡས་པ་ཨུ་རྒྱན་དུ་ཨུ་ལས་གསེར་གྱི་མདོག་ཅན་མ་སེར་མོ་ཞལ་གཅིག་ཕྱག་བཅུ་མ་ཕྱག་གཡས་རྣམས་ན་ཕྲེང་བ། རལ་གྲི། མདའ། རྡོ་རྗེ། དབྱུག་པ། གཡོན་རྣམས་ན་དར་དཔྱངས། ཞགས་པ། པད་མ། དྲིལ་བུ། གཞུ་བསྣམས་པའོ། །ལྟག་པ་ཨརྦུ་ཏ་ར་ཨ་ལས་གཙུག་ཏོར་རྣམ་རྒྱལ་མ་སེར་མོ་ཞལ་གཅིག་ཕྱག་བཞི་མ། ཕྱག་གཡས་གཉིས་ཀྱིས་མཆོག་སྦྱིན་དང༌། ཕྲེང་བ། གཡོན་གཉིས་ཀྱིས་རིལ་བ་སྤྱི་བླུགས་དང༌། དབྱུག་གུ་བསྣམ་པའོ། །རྣ་བ་གཡོན་པ་གོ་ཏ་ཝ་རཱིར་གོ་ལས་ཧཱུྃ་རབ་ཏུ་སྒྲོགས་མ་སེར་མོ། ཞལ་གཅིག་ཕྱག་གཉིས་མ་གཡས་སྐྱབས་སྦྱིན་དང༌། གཡོན་པདྨ་སེར་པོ་བསྣམས་པའོ། །སྨིན་མའི་དབུས་ར་མི་ཤྭ་རིར་ར་ལས་སྒྲོལ་མ་སྐུའི་དབང་ཕྱུག་མ། དཀར་མོ་ཞལ་གསུམ་ཕྱག་དྲུག་མ་ཞལ་གཡས་གནག།གཡོན་དམར་བ། ཕྱག་གཡས་གསུམ་ན་འཁོར་ལོ་པདྨ། རྡོ་རྗེ། གཡོན་གསུམ་ན། རལ་གྲི། དྲི་བུ། ནོར་བུ་བསྣམས་པའོ། །མིག་གཉིས་དེ་བི་ཀོ་ཊིར་དེ་ལས་འཇིག་རྟེན་གསུམ་ལས་རྣམ་པར་རྒྱལ་མ་དམར་མོ་ཞལ་གཅིག་ཕྱག་བཞི་མ། གཡས་གཉིས་ན་རྡོ་རྗེ་དང་རལ་གྲི། གཡོན་གཉིས་སྡིག་མཛུབ་དང་ཞགས་པ་བསྣམས་པའོ༑ ༑ཕྲག་པ་གཉིས་མ་ལ་ཝར་མ་ལས་གཞན་འཇོམས་མ་ཁྲོ་མོ་ནག་མོ་ཞལ་གཅིག་ཕྱག་བཞི་མ།

གཡས་གཉིས་ཀྱིས་འཁོར་ལོ་དང༌། རལ་གྲི། གཡོན་གཉིས་ཀྱིས་སྐྱེ་གནས་ཀྱི་སྟེང་དུ་ཞགས་པ་འཛིན་པ་དང༌། སྡིག་མཛུབ་མཛད་པའོ༑ ༑མཆན་ཁུང་གཉིས་ཀ་མ་རུ་པར་ཀ་ལས་བདུད་ཐམས་ཅད་འཇོམས་ཤིང་དབང་མཆོག་སྟེར་མ་སེར་མོ་ཞལ་གཅིག་ཕྱག་བཞི་མཆུ་སྲིན་སྟེང་སྐྱིལ་ཀྲུང་ཕྱེད་པས་བཞུགས་པ་གཡས་ན་མྱ་ངན་མེད་པའི་ཤིང་དང་རིན་པོ་ཆེ། གཡོན་པད་མ་དང་བུམ་པ་བསྣམས་པའོ། །ནུ་མ་ཨོ་ཏྲིར་ཨ་ལས་འདོད་པ་ཐམས་ཅད་རབ་ཏུ་སྦྱིན་མ་བཞེངས་པ་མདོག་དམར་མོ་ཞལ་གཅིག་ཕྱག་བཞི་མ། དང་པོ་གཉིས་ཀྱིས་ཐུགས་ཁར་རབ་ཏུ་དགའ་བའི་ཕྱག་རྒྱ་དང༌། གཡས་ཀྱིས་གཉིས་པས་གར་བྱེད་པའི་ཚུལ་དང༌། གཡོན་གྱི་གཉིས་པས་མྱ་ངན་མེད་པའི་ཤིང་བསྣམས་པའོ།། ལྟེ་བ་ཏྲི་ཤ་ཀུ་ནིར་ཏྲི་ལས་མྱ་ངན་ཐམས་ཅད་སེལ་བར་བྱེད་མ་དམར་མོ་ཞལ་གཅིག་ཕྱག་བཞི་མ། ཕྱག་དང་པོ་གཉིས་ཀྱིས་སྤྱི་བོར་རབ་ཏུ་དགའ་བའི་ཕྱག་རྒྱ་མཛད་ཅིང༌། གཡས་ཀྱིས་གཉིས་པས་རལ་གྲི་དང༌། གཡོན་གྱི་གཉིས་པས་མྱ་ངན་མེད་པའི་ཤིང་བསྣམས་པའོ། །སྣ་རྩེ་ཀོ་ས་ལར་ཀོ་ལས་འགྲོ་བ་ཐམས་ཅད་འགུགས་ཤིང་འཕོངས་པ་ཐམས་ཅད་སེལ་བར་མཛད་མ། ཁྲོ་མོ་མུན་པའི་མདོག་ཅན་ཞལ་གཅིག་ཕྱག་གཉིས་མ་གཡས་པ་ལྕགས་ཀྱུས་གཟའ་བརྒྱད་དགུགས་ཤིང༌༑ གཡོན་པས་ཞགས་པ་བསྣམས་པའོ། ཁ་ཀ་ལིང་ཀར་ཀ་ལས་བཀྲ་ཤིས་ཐམས་ཅད་སྦྱིན་མ་སེར་མོ་ཞལ་གཅིག་ཕྱག་བརྒྱད་མ་གཡས་རྣམས་ན་རྩེ་གསུམ། ལྕགས་ཀྱུ། རྡོ་རྗེ། རལ་གྲི། གཡོན་རྣམས་ན། རིན་པོ་ཆེ། ཞགས་པ། དབྱུག་གུ བུམ་པ་བསྣམས་པའོ། །མགྲིན་པ་ལམ་པ་ཀར་ལམ་ལས་སྒྲོལ་མ་གསུང་གི་དབང་ཕྱུག་མ་དམར་མོ་ཞལ་གསུམ་ཕྱག་དྲུག་མ་གཡས་དཀར་གཡོན་གནག་པ། ཕྱག་གཡས་ན་པདྨ། རྡོ་རྗེ། འཁོར་ལོ། གཡོན་ན་ནོར་བུ། དྲིལ་བུ། རལ་གྲི། བསྣམས་པའོ། །སྙིང་ཁ་ཀན་ཙི་ཀ་ལས་སྒྲོལ་མ་ཐུགས་ཀྱིས་དབང་ཕྱུག་ནག་མོ་ཞལ་གསུམ་ཕྱག་དྲུག་པ། ཞལ་གཡས་དམར་གཡོན་དཀར་བ། ཕྱག་གཡས་རྡོ་རྗེ༑ འཁོར་ལོ། པདྨ྄། གཡོན་ན་དྲིལ་བུ། རལ་གྲི། ནོར་བུ་བསྣམས་པའོ།

། མདོམ་པར་ཧི་མ་ལ་ཡར་ཧི་ལས་ཡོངས་སུ་སྨིན་པར་བྱེད་མ་ཁྲོ་མོ་དམར་མོ། ཞལ་གཅིག་ཕྱག་བཞི་མ། གཡས་ན་རལ་གྲི་དང༌། མདའ། གཡོན་ན་འཁོར་ལོ་དང་གཞུ་བསྣམས་པའོ། །རྟགས་ཀྱི་རྩེ་པྲེ་ཏ་པུ་རིར་པྲེ་ལས་འགུགས་པར་བྱེད་པའི་ཁྲོ་མོ་ནག་མོ་ཞལ་གསུམ་ཕྱག་དྲུག་མ་གཡས་དཀར་གཡོན་དམར་བ། ཕྱག་གཡས་རྣམས་ན། རལ་གྲི། ལྕགས་ཀྱུ། དབྱུག་གུ། གཡོན་རྣམས་ན་ཐོད་པ། ཞགས་པ། འཁོར་ལོ་བསྣམས་པའོ། །བཤང་ལམ་གྲི་ཧ་དེ་བར་གྲི་ལས་ཞི་བ་ཆེན་མོ་དཀར་མོ་ཞལ་གཅིག་ཕྱག་དྲུག་མ་ཕྱག་གཡས་རྣམས་ན། ཕྲེང་བ། མཆོག་སྦྱིན༑ དབྱུག་གུ། གཡོན་ན་པདྨ་རིལ་བ་སྤྱི་བླུགས། པོ་ཏི་བསྣམས་པའོ། །བརླ་སཽ་རཥྟར་སཽ་ལས་ཆགས་པ་འཇོམས་མ་དམར་མོ་ཞལ་གཅིག་ཕྱག་གཉིས་མ་གཡས་པས་རྩེ་གསུམ་དང༌། གཡོན་པས་ཨུད་པ་ལ་དང་བཅས་པའིཕྱག་རྒྱ་རྐེད་པར་འཇོག་པའོ། །བྱིན་པ་སུ་ཝརྣ་དཱི་པར་སུ་ལས་བདེ་བ་ཐམས་ཅད་བསྒྲུབ་མ་དམར་སེར་ཞལ་གཅིག་ཕྱག་གཉིས་མ། ཕྱག་གཉིས་ཀྱི་ཐུགས་ཀར། ཟླ་བའི་དཀྱིལ་འཁོར་བསྣམས་པའོ། །རྐང་ལག་གི་སོར་མོ་བཅུ་དྲུག་ན་ག་རར་ན་ལས་རྣམ་པར་རྒྱལ་མ་ངང་པའི་སྟེང་དུ་སེམས་དཔའི་སྐྱིལ་མོ་ཀྲུང་གིས་བཞུགས་པ། དམར་མོ་ཞལ་གཅིག་ཕྱག་བཞི་མ། དང་པོ་གཉིས་ཀྱིས་རབ་ཏུ་དགའ་བའི་ཕྱག་རྒྱ་མཛད་ཅིང༌། གཡས་ཀྱི་གཉིས་པས་མཆོག་སྦྱིན་དང༌། གཡོན་གྱི་གཉིས་པ་རྡོ་རྗེ་ཁུ་ཚུར་དཀུར་འཇོག་པའོ། །བོལ་གོང་སིནྡྷུར་སི་ལས་སྡུག་བསྔལ་ཐམས་ཅད་སྲེག་མ་དཀར་མོ་ཞལ་གཅིག་ཕྱག་གཉིས་མ། ཕྱག་གཉིས་ཀྱིས་ཐུགས་ཁར་མེ་ཐབ་བསྣམས་པའོ། །མཐེ་བོ་མ་རོར་མ་ལས་དངོས་གྲུབ་ཐམས་ཅད་འབྱུང་མ་དམར་སེར། ཞལ་གཅིག་མ་ཕྱག་གཉིས་ཀྱིས་གསེར་གྱི་བུམ་པ་བདུད་རྩིས་གང་བ་བསྣམས་པའོ། །པུས་མོ་ཀུ་ལུ་ཏར། ཀུ་ལས་ཡོངས་སུ་རྫོགས་པར་བྱེད་མ་དཀར་མོ་ཁྱུ་མཆོག་ལ་གནས་པའི་ཁྲོ་མོ་ཞལ་གཅིག་ཕྱག་གཉིས་མ། གཡས་པ་བགྲང་ཕྲེང་དང༌། གཡོན་པ་རྩེ་གསུམ་བསྣམས་པའོ། །དེ་ལྟར་ལྷ་ཐམས་ཅད་ཀྱང་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་གསལ་བཏབ་ལ།

སླར་ཡང་དེ་དག་དང་རྗེས་སུ་མཚུངས་པའི་ཡེ་ཤེས་པ་སྤྱན་དྲངས་ལ་བསྟིམས། སྐུ་གསུང་ཐུགས་བྱིན་གྱིས་བརླབས་ནས། ས་བོན་གྱི་འོད་ཟེར་གྱིས་དབང་གི་ལྷ་འཁོར་དང་བཅས་པ་སྤྱན་དྲངས་པ་ལ་མཆོད་པ་རྣམས་ཀྱིས་མཆོད་ནས་གསོལ་བ་བཏབ་པས། དབང་བསྐུར་ནས་ཕྱི་ནང་གི་གཙོ་མོ་ལ་དོན་ཡོད་གྲུབ་པ་དང༌། གཞན་ཐུགས་ཀྱི་ལྷ་རྣམས་ལ་མི་བསྐྱོད་པ་དང༌། གསུང་གི་ལྷ་རྣམས་ལ་འོད་དཔག་ཏུ་མེད་པ་དང༌། སྐུའི་ལྷ་རྣམས་ལ་རྣམ་པར་སྣང་མཛད་ཀྱིས་དབུ་བརྒྱན་པར་བསམ་མོ། །དེ་དག་ལ་ཕྱི་དང་ནང་དང་ཡིད་ལས་བྱུང་བའི་མཆོད་པས་མཆོད་ནས། ཕྱག་འཚལ་ཉི་ཤུ་རྩ་གཅིག་པས་བསྟོད་ནས། སྤྱི་དང་སོ་སོའི་རྣམ་པ་ལ་རིམ་པ་བཞིན་ཡིད་བཟུང་བར་བྱའོ། །དེ་ནས་བསྒོམ་པར་འདོད་ན། མན་ངག་ལས་འབྱུང་བ་བཞིན། རྫོགས་པའི་རིམ་པའང་བསྒོམ་པར་བྱ་སྟེ། མན་ངག་ནི་གཞན་དང་ཐུན་མོང་བ་ཉིད་དོ། །དེ་ལྟར་མཉམ་པར་བཞག་པ་ལས་ལངས་ནས། གང་ལ་སྤྲོ་བར་གྱུར་པའི་སྔགས་ཀྱིས་བཟླས་པའང༌། ཇི་སྲིད་སྐྱོ་བར་མ་གྱུར་གྱི་བར་དེ་སྲིད་དུ་བཟླས་པར་བྱའོ། །གཏོར་མ་ལ་སོགས་པའི་ཡན་ལག་གཞན་ནི་གཞན་དུ་ཤེས་པར་བྱའོ། །རྗེ་བཙུན་མ་སྒྲོལ་མའི་ལུས་ཀྱི་དཀྱིལ་འཁོར་བསྒོམ་པའི་མན་ངག་གི་རིམ་པ་གྲུབ་པ་བརྙེས་པའི་ཁ་ཆེའི་སློབ་དཔོན་ཉི་མ་སྦས་པའི་ཞབས་ལས་བརྒྱུད་པའི་མན་ངག་འཕགས་པས་སྦྱར་བའོ། །དགེའོ།། 

༼ ཞ་ལུའི་དཔེ་ལས་བྱུང༌། ༽ རྗེ་བཙུན་གོང་མ་ལྔའི་གསུང་རབ་ཡང་སྐོང༌། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 196PAGE 197