པ་དང་འཇུག་པ་མི་འགལ་བ། མཚོ་ལས་སྐྱེས་པའི་པདྨ་ལ་མཚོ་སྐྱེས་ལྟ་བུ། གྲགས་འཇུག་འགལ་བ་མཚོ་ལས་སྐྱེས་པའི་པདྨ་མ་ཡིན་པ་ལ་མཚོ་སྐྱེས་ལྟ་བུ

༑ འཇུག་ཀྱང་མ་གྲགས་པ་མཚོ་ལས་སྐྱེས་པའི་ལྡུམ་བུའམ་སྲོག་ཆགས་ལ་སོགས་པ་ལ་མཚོ་ལས་སྐྱེས་ཀྱང་མཚོ་སྐྱེས་སུ་མ་གྲགས་པ་ལྟ་བུ། གྲགས་འཇུག་གཉིས་ཀ་མེད་པ་སྐམ་སའི་རྡོ་དང་སྡོང་དུམ་ལ་སོགས་པ་ལྟ་བུའོ ༑ ༑ སྦྱར་བ་སྔ་མ་སྔོན་འགྲོ་ཅན། །དེ་ཡི་རྒྱུ་མཚན་མི་འཇུག་ཅིང༌། །བརྗོད་འདོད་ཁོ་ནས་དབང་བསྒྱུར་བ། །ལོག་པར་སྒྲུབ་པ་ཡིན་པར་འདོད། །འདོད་རྒྱལ་གྱི་སྒྲ་སྔོན་དུ་སོང་བ་ལ་བརྟེན་ནས། ཕྱིས་གྲགས་པ་དང་འཇུག་པ་ལ་འགལ་བར་སྦྱར་བ། ཁྱི་ནག་པོ་ལ་དུང་ངམ། ངན་པ་ལ་བཟང་པོར་བཏགས་པ་ལྟ་བུ། བརྗོད་འདོད་ཁོ་ན་ལ་ལྟོས་ཀྱི། རྒྱུ་མཚན་བཤད་ན་ཕྱིན་ཅི་ལོག་ཏུ་འགྱུར་བའི་སྒྲ་རྣམས་ནི་ལོག་པར་སྒྲུབ་པའི་རྗེས་འཇུག་ཅེས་བྱའོ། །དགའ་དང་སྨྲེ་དང་ངོ་མཚར་དང༌། །སིལ་སྙན་ལ་སོགས་མི་འགལ་སྒྲ། །ཉེ་བར་མཚོན་སྒྲ་གང་སྟོན་པ ༑ ༑ རྗེས་སུ་བྱེད་པའི་སྒྲ་ཞེས་བཤད། །དགའ་བ་ནི་ཧ་ཧ་ལ་སོགས་པ། སྨྲེ་བ་ནི་ཀྱི་ཧུད་ལ་སོགས་པ། ངོ་མཚར་ནི་ཨ་ལ་ལ་ཞེས་པ་ལ་སོགས་པ། སིལ་སྙན་ནི་ཁྲལ་ཁྲོལ་དང་དར་དིར་ལ་སོགས་པའོ། །དོན་དངོས་སུ་མི་འགལ་བའི་སྒྲ་རྣམས་ནི་རྗེས་སུ་བྱེད་པའི་སྒྲ་ཞེས་བརྡ་སྤྲོད་པ་རྣམས་ལ་གྲགས་སོ། །གཟུགས་སྒྲ་དྲི་རོ་རེག་པ་དང༌། །སེམས་ལས་བྱུང་བའི་ཁྱད་པར་འགའ། །ཕྱོགས་གཅིག་ངེས་པར་མི་ནུས་པ། །སྟོན་ཏེ་ཉེ་བར་སྦྱོར་བའི་སྒྲ། །གཟུགས་ལ་འོད་ལྷག་ལྷག་པོ་དང༌། སྒྲ་ལ་ཅལ་ཅལ་དང༌། དྲི་ལ་ཆིལ་ཆིལ་དང༌། རོ་ལ་མྱོག་མྱོག་དང༌། རེག་བྱ་ལ་འབྱོར་འབྱོར་པོ་དང། སེམས་ལས་བྱུང་བ་ལ་སེམས་སེམས་པོ་དང༌། ཡིད་ལ་བྱེད་པ་ལ་ཕྱོགས་གཅིག་ཏུ་ངེས་པར་བྱེད་མི་ནུས་པའི་བྱེད་པ་འགའ་ཞིག་རྗེས་སུ་སྦྱོར་བའི་སྒྲ་ཞེས་བྱའོ། །དེ་སོགས་སྦྱོར་བའི་ངག་ཕལ་ཆེར། །ཉེ་བར་སྟོན་ན་ཟློས་སྒྲ་འཇུག །དེ་ལྟ་བུའི་ཚིག་གི་སྦྱོར་བ་ལ། ཕལ་ཆེར་ཟློས་པའི་སྒྲ་འཇུག་སྟེ། ལྷག་ལྷག་དང༌། ཁྲལ་ཁྲོལ་དང༌། སིལ་སིལ་དང༌། སེམས་སེམས་ལ་སོགས་པ་ལྟ་བུའི་བར་དུའོ།

།དོན་ལ་འཇུག་པའི་སྒྲ་ཇི་སྙེད། །དེ་ཀུན་རིགས་དང་མིང་དུ་འདུས། །དོན་བརྗོད་པའི་སྒྲ་ཐམས་ཅད་རིགས་ཀྱི་སྒྲ་དང་མིང་གི་སྒྲ་ཡིན་ནོ་ཞེས་ཕྱོགས་ཀྱྀ་གླང་པོས་གསུངས་སོ། །སྒྲ་དེ་དག་ཇི་ལྟ་བུ་ཞེ་ན། དེ་མ་ཡིན་ལས་ལོག་པ་ཅན། །རྣམ་པ་ཀུན་ཏུ་སྤྱི་འདྲ་བ། །ཕན་ཚུན་བླང་དོར་མཚུངས་གྲུབ་པ། །དེ་སྟོན་བྱེད་པ་རིགས་ཀྱི་སྒྲ། །ཤིང་མ་ཡིན་པ་དང་བ་ལང་མ་ཡིན་པ་ལ་སོགས་པ་ལས་ལྡོག་པའི་རྒྱུ་མཚན་ཅན། ཡལ་ག་དང༌། ནོག་ལ་སོགས་པ་དང་ལྡོག་པའི་མཚན་ཉིད་མཚུངས་པ་རྣམས་ལ། རྟོག་པ་འཁྲུལ་པའི་སྟོབས་ཀྱིས་ཤིང་དང་བ་ལང་ཞེས་སྤྱི་གཅིག་ཏུ་བཟུང་ནས། སྤྱི་མཚན་དང་རང་མཚན་གཅིག་ཏུ་ཞེན་པའི་སྒོ་ནས། ཤིང་དང་བ་ལང་བླང་བ་དང་དོར་བ་ལ་འཇུག་པ་ནི་རིགས་ཀྱི་སྒྲའོ། །དོན་ལ་དམིགས་ནས་མཚོན་བྱ་སྟེ། །དེ་ཡི་དོན་ལྡོག་མཚན་ཉིད་ཡིན། །ཡལ་ག་དང་ནོག་ལ་སོགས་པའི་མཚན་ཉིད་ལ་དམིགས་ནས་བརྡ་བཏགས་པ་ནི་རིགས་ཀྱི་སྒྲའོ། །དེ་ཉིད་མཚོན་བྱའང་ཡིན་ཏེ། དཔེར་ན་ཤིང་དང་བ་ལང་ལ་སོགས་པ་ལྟ་བུའོ། །རྒྱུ་མཚན་མེད་པའམ་ཡོད་ཀྱང་རུང༌། ། ལོག་པའི་རྒྱུ་མཚན་ཡིན་ཡང་བླ། །མཚན་ཉིད་དོན་ལ་མ་ལྟོས་པའི། །བཏགས་པ་ཐམས་ཅད་མིང་གི་སྒྲ། །མཚན་ཉིད་ལ་མ་ལྟོས་པར་འདོད་རྒྱལ་དུ་ལྷས་བྱིན་ནམ་མཆོད་སྦྱིན་ལ་སོགས་པའམ། ཡང་དག་པའི་རྒྱུ་མཚན་ཅན་དོན་གྲུབ་བམ། ནོར་བཟང་ལ་སོགས་པ་ལྟ་བུ། ལོག་པའི་རྒྱུ་མཚན་ཅན་མི་སྐྱེས་དང༌། ཁྱི་སྐྱེས་ལ་སོགས་པ་ལྟ་བུ། མི་དང་དུད་འགྲོ་ལ་སོགས་པ་གང་ལ་མིང་བཏགས་པ། བརྗོད་འདོད་ཀྱིས་གང་ལ་བཏགས་ཀྱང་སྐྱོན་མེད་པ་ནི་མིང་གི་སྒྲའོ། །དམ་པའི་དོན་དུ་དགག་སྒྲུབ་མེད། །ཐ་སྙད་པ་ལ་རང་སྤྱི་གཉིས། །དོན་དམ་པ་སྤྲོས་པ་དང་བྲལ་བའི་ཕྱིར། ཡོད་པ་དང༌། མེད་པ་དང༌། དགག་པ་དང༌། སྒྲུབ་པ་ལ་སོགས་པ་ཐ་སྙད་ཀྱི་ཡུལ་མ་ཡིན་ཏེ་ཤེས་བྱ་མ་ཡིན་པའི་ཕྱིར་རོ། །འཇིག་རྟེན་ཐ་སྙད་པའི་ཤེས་བྱ་ལ། དོན་རང་མཚན་དང་སྤྱི་མཚན་གཉིས་སོ། །རང་མཚན་སྒྲ་དང་རྟོག་པའི་ཡུལ་མ་ཡིན་ལ།

སྒྲ་དང་རྟོག་པའི་ཡུལ་ནི་སྤྱི་མཚན་ཡིན་ནོ ༑ ༑ རང་མཚན་འཛིན་པ་སྣང་བ་ལ། །སྤྱི་འཛིན་པ་ནི་གཞན་སེལ་ཡིན། །རང་གི་མཚན་ཉིད་སྣང་བའི་ཡུལ་ཡིན་གྱི་སྒྲ་རྟོག་གི་ཡུལ་མ་ཡིན་པས། སྒྲའི་དངོས་ཀྱི་བརྗོད་བྱ་མ་ཡིན་ལ། སྒྲ་རྟོག་གི་ཡུལ་ནི་སྤྱི་ཡིན་ནོ། །དེའང་འཆད་པའི་ཚེ་སྤྱི་དང་རང་མཚན་སོ་སོར་འབྱེད་ཀྱི། ཐ་སྙད་བྱེད་པའི་ཚེ་གཅིག་ཏུ་འཁྲུལ་ནས་འཇུག་ལྡོག་བྱེད་དོ་ཞེས་རིགས་པའི་གཏེར་དུ་བཤད་པ་ལྟར་རོ། །གཞན་སེལ་ལ་ནི་དགག་སྒྲུབ་གཉིས། །སྒྲུབ་པ་ཡོད་དང་ཡིན་པ་སྟེ། །དགག་པ་མེད་དང་མ་ཡིན་དགག །སྒྲུབ་པ་ལ་བུམ་པ་ཡིན་པ་དང༌། ཡོད་པ་ལ་སོགས་པ་རང་གི་ངོ་བོ་ཡིན་པར་སྒྲུབ་པ་དང༌། དོན་གཞན་ཡོད་པ་སྒྲུབ་པའི་ཚུལ་གྱིས་གཉིས་སོ། །བུམ་པ་མེད་པ་ལ་སོགས་པ་སྒྲུབ་པ་དང་མ་འབྲེལ་བའི་དགག་པ་རྐྱང་པ་ནི་མེད་དགག་ཅེས་བྱའོ། །ས་ཕྱོགས་བུམ་མེད་དང༌། ཟག་པ་མེད་པའི་ཡེ་ཤེས་ལ་སོགས་པ་སྒྲུབ་པ་དང་འབྲེལ་བའི་དགག་པ་རྣམས་ནི་མ་ཡིན་དགག་ཅེས་བྱའོ ༑ ༑ འདི་སྒྲུབ་པ་གཙོ་བོར་བྱེད་ན་སྒྲུབ་པའི་མིང་དུ་བཏགས་པའང་ཡོད།དགག་པ་གཙོ་བོར་བྱེད་ན་དགག་པའི་མིང་དུ་བཏགས་པའང་ཡོད་མོད། རང་གི་ངོ་བོ་གཅིག་དགག་ནས་གཅིག་སྒྲུབ་པ་ཡིན་ནོ། །སྒྲའི་བསྟན་བཅོས་དག་ལས། མེད་དགག་མ་ཡིན་དགག་གི་ཚིག་གི་སྦྱོར་བ་དམན་པ་དང༌། ཞན་པ་དང༌། ཞུམ་པ་ལ་སོགས་པ་ལ་སྒྲའི་དཔེ་བརྗོད་པ་གོ་སླ་བ་དང༌། ཡི་གེ་མངས་པས་འཇིགས་པས་མ་བྲིས་སོ། །འོན་ཀྱང་དོན་གྱི་དགག་སྒྲུབ་ཀྱི་ཚུལ་རྒྱས་པར་རིགས་པའི་གཏེར་དུ་ཤེས་པར་བྱའོ། །འགའ་ཞིག་འགོག་པ་སྒྲུབ་པའི་ཚིག །ལ་ལ་སྒྲུབ་པ་དགག་སྒྲ་ཅན། ཁ་ཅིག་དོན་བཞིན་འཇུག་པས་ན། །ཕལ་ཆེར་གནས་སྐབས་གཙོ་བོ་ཡིན། །ཅི་སྟེ་མེད་ཅིའི་ཕྱིར་མི་ཤེས། ཇི་ལྟར་སངས་རྒྱས་མཐོང་བ་དོན་མེད་ཅེས་བྱ་བ་ལ་སོགས་པ་དོན་མེད་པའི་དགག་པའི་ཚིག་གིས་དོན་ཡོད་པ་འཕེན་པ་དང༌། འགའ་ཞིག་དོན་འགོག་པ་ལ་སྒྲུབ་པའི་ཚིག་གི་སྦྱོར་བ།

སྔ་མ་བཟློག་པ་སྟེ། དཔེར་ན་ཅི་སྟེ་ཡོད། ཅིའི་ཕྱིར་ཤེས། ཇི་ལྟར་སངས་རྒྱས་མ་མཐོང་བའི་མིག་དོན་ཡོད་ཅེས་བྱ་བ་སྒྲུབ་པའི་ཚིག་གིས་དགག་པ་འཕེན་པ་དང༌། ཅི་སྟེ་ཇི་ལྟར་ཞེས་བྱ་བ་ལ་སོགས་པ་འདྲི་བའམ་འཐད་པ་སྟོན་པའི་ཕྲད་ཀྱི་ཤུགས་ཀྱིས་ཡོད་པའི་སྒྲས་མེད་པ་འཕེན། མེད་པའི་སྒྲས་ཡོད་པ་འཕེན་པ་ཡིན་ནོ ༑ ཁ་ཅིག་དོན་ཇི་ལྟ་བ་བཞིན་དུ་འཇུག་པའི་སྒྲ་སྟེ། ཡེ་ཤེས་ཡོད། ཉོན་མོངས་པ་མེད་ཅེས་བྱ་བ་ལ་སོགས་པ་ལྟ་བུའོ། །ཚིག་གི་སྒྲའི་སྦྱོར་བ་དེ་དག་ཚིག་གི་ཤུགས་དང༌། དོན་གྱི་སྐབས་ཀྱིས་ཤེས་པར་འགྱུར་རོ། །དེ་ལྟ་བུའི་ཚིག་འཆད་པ་ལ ༑ མིང་སྒྲུབ་པ་ལ་སུ་བནྟ། །དེ་ལ་རྣམ་དབྱེ་ཉི་ཤུ་བཞི། །སུ་བནྟའི་རྐྱེན་གྱིས་སྒྲ་སྒྲུབ་པའི་ཚུལ་འདི་སཾ་སྐྲྀ་ཏ་ལ་ཤིན་ཏུ་དགོས་མོད། བོད་ཀྱི་སྐད་ལ་མི་དགོས་པའི་ཕྱིར་རེ་ཞིག་གཞག་གོ །འདིར་བོད་ལ་མཁོ་བའི་རྣམ་པར་དབྱེ་བ་ཅུང་ཟད་ཙམ་སྒྲ་དང་མཐུན་པར་བཤད་ན། ངོ་བོ་བྱ་བྱེད་དགོས་པ་དང༌། །འབྱུང་ཁུངས་འབྲེལ་གནས་བོད་པའི་ཚིག །གཅིག་གཉིས་མང་པོས་རྣམ་དབྱེ་བས། །རྣམ་པར་དབྱེ་བ་ཉི་ཤུ་བཞི། །ཤིང་ལ་སོགས་པའི་སྒྲ་མཐའ་དག་ལ་དང་པོ་ངོ་བོ། གཉིས་པ་བྱ་བ། གསུམ་པ་བྱེད་པོ། བཞི་པ་དགོས་པ། ལྔ་པ་འབྱུང་ཁུངས། དྲུག་པ་འབྲེལ་བ། བདུན་པ་གནས་གཞི། བརྒྱད་པ་བོད་པ་སྟེ། དེ་དག་ཉེ་བར་མཚོན་ན་ཤིང་ཞེས་བྱ་བ་ཡལ་ག་ལོ་འདབ་དང་ལྡན་པ་ཙམ་གོ་བར་བྱེད་པ་ལྟ་བུ་ངོ་བོའི་ཚིག་དང༌། ཤིང་དེ་ལ་ལྟ་བའམ་འཇོག་པ་ལྟ་བུ་བྱ་བ་ལ་སྦྱོར་བ། ཤིང་ལ་ཞེས་བྱ་བ་ལྟ་བུ་གཉིས་པ་བྱ་བའི་ཚིག་དང༌། ཤིང་གིས་ཁང་པ་བྱེད་ཅེས་ལྟ་བུ་གསུམ་པ་བྱེད་པ་དང་ཤིང་གི་ཕྱིར་ཆུ་འདྲེན་ཞེས་བྱ་བ་ལྟ་བུ། བཞི་པ་དགོས་པའི་ཚིག་དང༌། ཤིང་ལས་འབྲས་བུ་འབྱུང་ཞེས་བྱ་བ་ལྟ་བུ། ལྔ་པ་འབྱུང་ཁུངས་དང༌། ཤིང་གི་ཡལ་ག་ཞེས་བྱ་བ་ལྟ་བུ། དྲུག་པ་འབྲེལ་བའི་ཚིག་དང༌། ཤིང་ལ་བྱ་ཚང་ཆགས་ཞེས་བྱ་བ་ལྟ་བུ། བདུན་པ་གནས་གཞིའི་ཚིག་དང༌།

ཀྱེ་ཤིང་ཞེས་བྱ་བ་ལྟ་བུ ༑ བརྒྱད་པ་བོད་པའི་ཚིག་གོ །དེ་དག་ལའང་གཅིག་ལ་གཅིག་གི་ཚིག་དང༌། གཉིས་ལ་གཉིས་ཀྱི་ཚིག་དང༌། མང་པོ་ལ་མང་པོའི་ཚིག་གིས་བརྒྱད་གསུམ་ཉི་ཤུ་རྩ་བཞིར་འགྱུར་ཏེ། དཔེར་ན་ཤིང༌། ཤིང་དག་ཤིང་རྣམས་ཞེས་བྱ་བ་ལ་སོགས་པ་སོ་སོར་སྦྱར་ཏེ་ཤེས་པར་བྱའོ། །འོ་ན་སྒྲ་པ་དག་གིས་རྣམ་པར་དབྱེ་བའི་ཚུལ་ཇི་ལྟར་འཆད་ཅེ་ན། དབྱངས་ཡིག་སོ་སོའི་མཐའ་ཅན་ལ། །རྟགས་གསུམ་སོ་སོར་རབ་དབྱེ་བས། །རྣམ་དབྱེ་ཐ་དད་རབ་སྦྱར་ནས། །དོན་གཅིག་རྣམ་པར་སྒྲུབ་བོ་ཞེས། །ལེགས་པར་སྦྱར་བའི་རྗེས་འགྲོ་བའི། །བརྡ་སྤྲོད་པ་དག་དེ་སྐད་སྨྲ ༑ ༑ ཨ་དང་ཨི་དང་ཨུ་ལ་སོགས་པའི་རིང་པོ་དང་ཐུང་ངུའི་མཐའ་དང་ལྡན་པའི་སྒྲ་རྣམས་ལ་ཕོ་མོ་མ་ནིང་གི་རྟགས་གསུམ་སོ་སོར་སྦྱོར་ཏེ། དཔེར་ན་ཤིང་ལ་སོགས་པ་ཕོ་རྟགས། ཤེས་རབ་ལ་སོགས་པ་མོ་རྟགས། བསོད་ནམས་ལ་སོགས་པ་མ་ནིང་གི་རྟགས། དེ་དག་ལ་རྣམ་དབྱེ་སོ་སོར་སྦྱར་ནས་བསྒྲུབ་པ་ན་རྣམ་པར་དབྱེ་བ་གཅིག་ཀྱང་སྒྲའི་བྱེ་བྲག་གིས་བརྗོད་ཚུལ་དུ་མར་འགྱུར་ཏེ ༑ དེ་ལེགས་པར་སྦྱར་བའི་སྒྲ་ལ་དགོས་ཀྱི། བོད་ཀྱི་སྒྲ་ལ་མི་དགོས་པས་འདིར་མ་བཤད་དོ། །འོ་ན་སཾ་སྐྲྀ་ཏའི་སྒྲ་སྒྲུབ་ལུགས་བཞིན་དུ་བོད་ལ་བཤད་ན་ཅིར་འགྱུར་ཞེ་ན། འདིར་ནི་མི་ནུས་མི་དགོས་ལ། །རྣམ་པར་དབྱེ་ལ་རང་གནས་མིན། །སྦྱོར་བ་དག་ཀྱང་ཐ་དད་པས། །དོན་དེའི་སྤྲཽས་པར་རེ་ཞིག་བཞག ༑ ལེགས་པར་སྦྱར་བའི་སྒྲའི་རྐྱེན་གྱིས་བོད་ཀྱི་སྐད་བསྒྲུབ་མི་ནུས་ལ། བོད་ཀྱི་བརྡ་ཉིད་ཀྱིས་རང་གི་ཐ་སྙད་གོ་བའི་ཕྱིར་སཾ་སྐྲྀ་ཏའི་རྐྱེན་གྱིས་སྒྲ་བསྒྲུབ་མི་དགོས་ཤིང༌། སཾ་སྐྲྀ་ཏ་ལ་རྟགས་གསུམ་ལ་རྣམ་དབྱེ་ཐ་དད་ཡོད་པ་དེ་བོད་ཀྱི་རྟགས་སོ་སོའི་གནས་སུ་མི་འཇུག་ཅིང༌། ལེགས་པར་སྦྱར་བ་ལ་ཨཱ་ལིའི་མཐའ་ཅན་ལ་སྒྲ་སྦྱོར་ཐ་དད་ཡོད་པ་ལ་བོད་ལ་དེ་ལྟ་བུའི་སྒྲ་སྦྱོར་མི་རུང་བས་སཾ་སྐྲྀ་ཏའི་ལུགས་ཀྱི་སྒྲ་སྦྱོར་བའི་སྤྲོས་པ་རྣམས་འདིར་མ་བཀོད་དོ།

།དེ་ལྟར་སྒྲའི་སྦྱོར་བ་མ་བྱས་ན་སཾ་སྐྲྀ་ཏའི་སྒྲ་ལ་བོད་དུ་བསྒྱུར་བ་ལས་དོན་གོ་བ་ཇི་ལྟར་ཡིན་ཞེ་ན ༑ འདི་ནི་གྲོང་ཁྱེར་བ་ཡི་སྒྲ། །རྣམ་པ་ཀུན་ཏུ་རིང་ཐུང་མེད། །རྟགས་ཀྱང་ཀུན་ཏུ་འཆོལ་བ་དང༌། །ངེས་པ་དག་ཀྱང་མ་མཛད་མོད། ། བོད་ཀྱི་སྒྲ་འདི་ནི་གྲོང་པའི་སྐྱེ་བོ་བརྡ་མཐུན་པ་ལ་གྲགས་པ་དང༌། རིང་ཐུང་དང་དྲག་ཞན་ལ་སོགས་པའི་སྒྲའི་ངེས་པ་མེད་པ་དང་ཕོ་མོ་ལ་སོགས་པའི་སྒྲ་སཾ་སྐྲྀ་ཏའི་བཞིན་མ་ཡིན་པར་ཕན་ཚུན་འཁྲུགས་པ་དང༌། དེའི་སྟོབས་ཀྱིས་རྣམ་དབྱེ་ཚིག་གིས་བསྒྲུབ་པའི་ཚུལ་བོད་ཀྱི་རྒན་པོ་རྣམས་ཀྱིས་མ་མཛད་དོ། །དེ་ལྟ་ན་ཡང་བརྗོད་འདོད་དང༌། །ཤུགས་ཀྱིས་རྣམ་པར་དབྱེ་བའི་ཚིག །དོན་གཅིག་ན་ཡང་སྒྲ་འགྱུར་བ། །མཐར་གནས་ཡི་གེའི་སྟོབས་ལས་འབྱུང༌། །འོན་ཀྱང་བོད་ཀྱི་སྒྲ་ལ་གང་ཟག་གི་བརྗོད་འདོད་དང༌། དོན་གྱི་གནས་སྐབས་དང༌། ཚིག་གི་ཤུགས་ཀྱིས་དོན་གཅིག་ལའང་སྒྲ་ཐ་དད་དུ་འགྱུར་བ་ཕལ་ཆེར་མཐར་གནས་ཀྱི་ཡི་གེའི་སྟོབས་ལས་འབྱུང་སྟེ། དཔེར་ན་དྲུག་པའི་སྒྲར་ཁྱད་མེད་ཀྱང་གཟུགས་ཀྱི་ཕུང་པོ། ཚོར་བའི་ཕུང་པོ། འདུ་བྱེད་ཀྱི་ཕུང་པོ་ཞེས་སྒྲ་ཐ་ དད་དུ་འགྱུར་ བ་ལྟ་བུའོ། །འདི་འདྲའི་སྒྲ་སྦྱོར་མཁས་རྣམས་ལ། །སྔོན་ཆད་གྲགས་པ་ཁོ་ནར་ཟད། །བོད་ཀྱི་སྒྲ་འདི་ནི་རྒན་པོ་རྣམས་ལ་གྲགས་པ་གཙོ་བོ་ཡིན་གྱིས་བསྒྲུབ་པ་གཙོ་བོ་མ་ཡིན་ནོ ༑ ༑ དེའང༌། འགའ་ཞིག་འཁྲུལ་པར་དོགས་པའི་ཕྱིར། །འབད་པ་ཡིས་ཀྱང་གཞན་དུ་བསྒྱུར། །སྡོམ་ལ་ཞེས་བྱ་བའམ། ཆོས་ལ་ཞེས་བྱ་བའམ། གཟུགས་ལ་ཞེས་བྱ་བ་ལྟ་བུ། བདུན་པ་དང་འཁྲུལ་གྱིས་དོགས་པ་དང༌། འགའ་ཞིག་བརྗོད་པ་བདེ་བའི་ཕྱིར། ཆོས་ལ་ཤེས་བྱ་ལམ་དང་ནི། །ཞེས་བྱ་བའམ། སྡོམ་པ་དང༌། ཅི་ཕྱིར་ཞེས་བྱ་བར་དགོས་པ་ལ། སྡོམ་ནི། ཆོས་ནི་ཞེས་བསྒྱུར་བ་ལྟ་བུ་དང༌། ཤིང་གི་ཕྱིར་ཆུ་འདྲེན་པ་ལ་ཤིང་ལ་ཆུ་འདྲེན། སངས་རྒྱས་ཀྱི་ཕྱིར་ཕྱག་འཚལ་བ་ལ་སངས་རྒྱས་ལ་ཕྱག་འཚལ། རྒྱལ་པོའི་ཆེད་དུ་བཀྲ་ཤིས་བྱེད་པ་ལ་རྒྱལ་པོ་ལ་བཀྲ་ཤིས་བྱེད་ཅེས་བྱ་བ་ལ་སོགས་པ་ལྟ་བུ་དང༌།

དུ་བ་ཡོད་པ་ལ་འདི་ན་མེ་ཡོད་ཅེས་བྱ་བ་ལྟ་བུ། གཏན་ཚིགས་ཐམས་ཅད་ལྔ་པའི་སྒྲར་ཡོད་པ་ལ་དུ་བ་ཡོད་པའི་ཕྱིར་བྱས་པའི་ཕྱིར་ཅེས་བྱ་བར་བསྒྱུར་བ་དང༌། ལ་ལ་གྲགས་པའི་བྱེ་བྲག་གིས ༑ ༑ རྣམ་པར་དབྱེ་བ་བསྣོལ་མ་མཛད། །བྱ་བ་དང་འདུག་པ་རིགས་པ་ལ་བྱ་བའི་རིགས། འདུག་པའི་རིགས་ཞེས་བྱ་བ་དང༌། ལྷས་བྱིན་ལས་གཏམ་བྱུང་བ་ལ་ལྷས་བྱིན་གྱི་གཏམ་བྱུང་ཞེས་བྱ་བ་ལ་སོགས་པ་ལྟ་བུའོ། །དེ་ལྟ་ན་ཡང་དེ་དག་ཉིད ༑ ༑ གཞན་དུ་སྦྱར་ཡང་མི་འགལ་ཕྱིར། །ངོ་བོ་ཉིད་ཀྱིས་འབྲེལ་མེད་པ། །དེས་ན་བརྗོད་འདོད་ཁོ་ནར་གྲུབ། །སྒྲ་དོན་ལ་འབྲེལ་བ་དངོས་པོ་ ( ¡¶ ཞ ¡·¡¶ ལུ ¡· + བ་ ) མེད་ པས་ བརྗོད་འདོད་ ཀྱི་ དབང་ གིས་ འཇུག་པའི་ཕྱིར་ ཇི་ལྟར་སྦྱར་ཡང་ འགལ་བ་མེད་དེ། རྣམ་འགྲེལ་ལས། བརྗོད་པར་འདོད་པའི་གཞན་དབང་ཕྱིར།། སྒྲ་རྣམས་གང་ལའང་མེད་མ་ཡིན། །ཞེས་གསུངས་པས་སོ། །བརྗོད་འདོད་སྟོབས་ཀྱིས་གྲངས་གསུམ་དང༌། །རྟགས་གསུམ་ལ་ཡང་འཆོལ་བ་མཐོང༌། །དེ་འཕེན་བྱེད་པ་ཚིག་གི་རྐྱེན། །དངོས་སམ་མི་མངོན་པས་ཀྱང་འགྲུབ། །བརྗོད་འདོད་ཀྱི་སྟོབས་ཀྱིས་གཅིག་དང་གཉིས་དང་མང་པོའི་སྒྲ་ཕན་ཚུན་འཆོལ་བ་མཐོང་སྟེ། བྱེ་མ་དང་བུད་མེད་གཅིག་ལའང་མང་པོའི་སྒྲ་དང༌། གྲོང་དྲུག་དང༌། ཁང་བཟང་ ¡Ã ཕྲེང་ལྟ་བུ་མང་པོ་ལའང་གཅིག་གི་ཚིག་མཐོང་ལ་ཕོ་མོ་མ་ནིང་གི་རྟགས་ཀྱི་རྐྱེན་གསུམ་ཡང༌། ཕན་ཚུན་འཆོལ་བ་མཐོང་ངོ༌། །དེ་དག་ ( ¡¶ ཞ ¡· - ཕྲེང་ལྟ་་་་་་་ངོ༌། །དེ་དག་ ) འཕེན་པ་སྒྲའི་རྐྱེན་དག་དང་རྣམས་ལ་སོགས་པ་དངོས་སུ་བཀོད་པའང་མི་མངོན་པར་བྱས་པ་དང་ཕཽ་མོ་ལ་སོགས་པའི་རྐྱེན་ཡང་དངོས་སུ་བཀོད་པའམ་མི་མངོན་པར་བྱས་པའང་ཡོད་དོ། །རིང་ཐུང་དྲག་ཞན་ལ་སོགས་སྒྲ། །དོན་ལ་འཇུག་པ་ཡོད་མོད་ཀྱི། །སྐབས་ ཀྱིས་ རྟོགས་པར་ དགོངས་ནས་དེ། །དངོས་སུ་བཀོད་པ་བཏང་སྙོམས་མཛད། །བོད་ལའང་རིང་ཐུང་དང་དྲག་ཞན་ལ་སོགས་པའི་སྒྲ། ཁ་བ་ཁྭ་བ་སང་སྭང་ཞེས་བྱ་བ་ལྟ་བུ་དོན་ལ་ཡོད་ཀྱང་དེ་དག་གི་རྟགས་རྒན་པོ་རྣམས་ཀྱིས་མ་མཛད་དེ།

སྐབས་དང་དོན་གྱིས་གོ་དགོས་པའོ། ཁམས་སྒྲུབ་པ་ནི་ཏི་ངན་ཏ། །དེ་ལ་སྐྱེས་བུ་རྣམ་པ་གསུམ། ཁམས་སྒྲུབ་པའི་སྒྲའི་རྐྱེན་ནི་ཏི་ངན་ཏ་ཡིན་ལ་དེ་ལ་སྐྱེས་བུ་གསུམ་སྟེ། སྐྱེས་བུ་དང་པོ་ནི་ལྷས་བྱིན་ལ་སོགས་པའོ། །སྐྱེས་བུ་བར་པ་ནི་ཁྱོད་ལ་སོགས་པའོ། །སྐྱེས་བུ་མཆོག་ནི་བདག་ལ་སོགས་པའི་སྒྲའོ། །དེ་རེ་རེ་ལའང་གཅིག་གི་ཚིག་དང༌། གཉིས་ཀྱི་ཚིག་དང༌། མང་པོའི་ཚིག་གིས་དགུར་འགྱུར་རོ། །ལྷས་བྱིན། ལྷས་བྱིན་དག ལྷས་བྱིན་རྣམས་དེ་བཞིན་དུ་ཁྱོད། ཁྱེད་ ( ¡¶ ཞ ¡·¡¶ ལུ ¡· + དག ) ། ཁྱེད་རྣམས། ང༌། ངེད་ ( ¡¶ ཞ ¡· + དག ) ། ངེད་རྣམས་ཞེས་བྱ་བ་ལྟ་བུའོ། །དེ་དག་ལ་འདས་པ་དང༌། མ་འོངས་པ་དང༌། ད་ལྟར་བའི་ཁམས་སྒྲུབ་པའི་རྐྱེན་ཐ་དད་ཀྱིས་བསྒྲུབས་ན་དཔག་ཏུ་མེད་པར་འགྱུར་རོ། །འདི་དག་ལེགས་པར་སྦྱར་བའི་སྒྲ་ལ་ཤིན་ཏུ་དགོས་ཀྱང༌། བོད་ཀྱི་སྐད་ལ་སྒྲའི་སྟོབས་ཀྱིས་སྒྲུབ་པ་མེད་ཅིང༌། རང་གི་རྒན་པོ་རྣམས་ལ་གྲགས་པའི་སྟོབས་ཀྱིས་གོ་བའི་ཕྱིར། བྱེད་པའི་ཚིག་སྒྲུབ་པའི་སྒྲ་འདིར་མ་བཤད་དོ། །སྒྲ་བཟང་ངན་མ་གཏོགས་པ་དོན་གོ་བ་ལ་ཁྱད་པར་མེད་དོ། །མདོར་ན་རྣམ་དབྱེས་མིང་སྒྲུབ་ཅིང༌། །བྱེད་པའི་ཚིག་གིས་ཁམས་བསྒྲུབས་ནས། །བརྗོད་བྱ་སྟོན་པའང་ངག་ཅེས་བཤད། །འདི་དག་བརྡ་སྤྲོད་བྱེད་པའི་གཞི། །རྣམ་པར་དབྱེ་བའི་རྐྱེན་གྱིས་མིང་མཐའ་དག་སྒྲུབ་ཅིང་

( ¡¶ ཞ ¡· ནས ) ། བྱེད་པའི་རྐྱེན་གྱིས་ཁམས་ཀྱི་སྒྲ་མཐའ་དག་བསྒྲུབས་ནས། བརྗོད་བྱའི་དོན་གོ་བ་ནི་ངག་ཅེས་བྱ་སྟེ། ཨ་མ་ར་ཀོ་ཥཱ་ལས། སུབ་དང་ཏི་ངའི་མཐའ་ཅན་དག །ཅེས་བཤད་པའི་ཕྱིར་རོ། །དེས་ན་སྒྲ་དང་ཁམས་སྒྲུབ་པ་འདི་དག་བརྡ་སྤྲོད་པའི་གཞི་ཡིན་ནོ། །དེ་ལྟར་སྒྲའི་སྦྱོར་བ་ཤེས་ནས་སྙན་ངག་རྩོམ་པ་ལ་འཇུག་པའི་ཕྱིར་ཚིག་རྒྱན་བཤད་དོ། །རང་བཞིན་ཡོན་ཏན་ལས་རྣམས་ལ། །ངོ་བོ་བསྟོད་སྨད་བརྗོད་པའི་ཚུལ། །དྲང་པོ་ཟུར་མིག་ཚིག་དང་དོན། །དངོས་ཤུགས་དཔེ་ཡི་སྒཽ་ནས་དེ། །སྒྲོ་བཏགས་ནས་ནི་ཚིག་གི་རྒྱན། །ཉམས་དགུའི་རོ་དང་སྦྱར་ཏེ་སྤེལ ༑ ༑ རང་བཞིན་ནི་གང་ཟག་ལ་སོགས་པའི་ངོ་བོ་བརྗོད་པ་ཙམ། ཡོན་ཏན་ནི་ལུས་མཛེས་པ་དང༌། སེམས་དགའ་བ་ལ་སོགས་པ། ལས་ནི་འགྲོ་འོང་དང་སྨྲ་བ་ལ་སོགས་པའི་བྱ་བ། ངོ་བོའི་གནས་ལུགས་དང༌། སྐྱོན་ཡོན་ལ་བསྟོད་སྨད་དང༌། ངོ་བོ་བསྟོད་སྨད་ལ་སོགས་པ་བརྗོད་པའི་ཚུལ་ཇི་ལྟ་བུ་ཞེ་ན། དངོས་སུ་གནས་ལུགས་བརྗོད་པ་ ¡Ã དྲང་པོའོ། །དངོས་སུ་ ( ¡¶ ཞ ¡· དྲང་པོའོ། །དངོས་སུ་ ) གཞན་བརྗོད་པའི་ཤུགས་ལས་གཞན་གོ་བ་ཟུར་མིག ཚིག་དང་དོན་གཉིས་ཀ་དངོས་སུ་གོ་བ་དཔེར་ན་ང་ལྟ་བུའི་མཁས་པ་གཞན་ན་མེད་ཅེས་དྲང་པོར་བརྗོད་པ་ལྟ་བུའོ ༑ ༑ ཚིག་དང་དོན་གཉིས་ཀ་ཤུགས་ལ་གོ་བ་དཔེར་ན་རྒྱ་མཚོ་དང་མེ་ཏོག་གིས ༑ ངང་པ་དང་བུང་བ་ལ་ཁྱེད་ཕྱོགས་ཀུན་མཐོང་བ་ཡིན་པས། ང་བས་ཆུ་ཆེ་བའམ ༑ མེ་ཏོག་དྲི་ཞིམ་པ་ཅང་མཐོང་ངམ་ཞེས་དངོས་སམ་འཕྲིན་དུ་བརྗོད་པས། ཕྱོགས་ཀུན་ཏུ་འགྲོ་བའི་སྐྱེས་བུ་དག་གིས་ང་ལྟ་བུའི་མཁས་པ་མཐོང་ངམ་ཞེས་ཤུགས་ལས་སྟོན་པ་ལྟ་བུའོ། །དཔེ་དྲང་པོ་དང་ཟུར་མིག་ལ་སོགས་པའི་སྒོ་ནས་ཡི་གེ་དང་རྒྱན་བཟང་པོས་སྒྲོ་བཏགས་ཏེ། རོལ་སྒེག་དང་བཅས་པའི་སྙན་ངག་ཉམས་དགུ་དང་སྦྱར་ལ་བརྩམ་མོ། །ཉམས་དགུ་པོ་གང་ཞེ་ན། སྒེག་ཅིང་དཔའ་བ་མི་སྡུག་པ། །དགོད་ཅིང་དྲག་ཤུལ་འཇིགས་སུ་རུང༌། །སྙིང་རྗེ་ངམ་དང་ཞི་བ་དགུ།

།འཆི་མེད་མཛོད་ལས་བརྒྱད་དུ་བསྡུས། །དེ་དག་སོ་སོའི་མཚན་ཉིད་དང་རབ་ཏུ་དབྱེ་བ་བཤད་པར་བྱའོ། །སྒེག་པ་ལུས་ངག་ཆ་ལུགས་དང༌། །ཡུལ་སོགས་མཛེས་པའི་ཁྱད་པར་ཡིན། །སྒེག་པ་ནི་མཛེས་ཤིང་ཡིད་འཕྲོག་པའི་ཆ་ལུགས་སོ། །དེའང་སོ་སོར་ཕྱེ་ན། ནང་གི་སྒེག་པ་ལུས་ངག་གི་རྣམ་འགྱུར་མཛེས་པའི་ཁྱད་པར་ཅན་ནོ། །ཕྱིའི་སྒེག་པ་ཡུལ་ལ་སོགས་པ་ལས་འབྱུང་བ་སྟེ། གྲོང་དང༌། སྐྱེད་མོས་ཚལ་ལ་སོགས་པ་དང༌། མེ་ཏོག་དང༌།འབྲས་བུ་དང༌། ཆུ་དང༌། སྤྲིན་དང༌། རི་ཁྲོད་དང༌། སྨན་ལྗོངས་བདེ་བའི་ཐང་དང་ ༑ བྱ་དང༌། རི་དྭགས་ལ་སོགས་པ་དང༌། རྒྱན་དང༌། གོས་དང༌། སོ་རྩི་དང༌། སྨུག་རྩི་ལ་སོགས་པའི་ལོངས་སྤྱོད་དང༌། སོས་ཀའི་རླུང་དང༌། ཉི་ཟླ་སྒྲོན་མེ་ལ་སོགས་པ་ལུས་སེམས་བདེ་ཞིང་ངོ་མཚར་བའི་སྒོ་ནས། དཔེ་དོན་འབྱོར་ཞིང་ངོ་མཚར་བསྐྱེད་པའི་ཚིག་གིས་སྒེག་པ་བསྔགས་སོ། །དཔའ་བ་འཇིགས་མེད་བརྟུལ་ཞུགས་ཡིན། །དབྱེ་ན་སྦྱིན་དང་ཚུལ་ཁྲིམས་སོགས། །དམ་པའི་ཆོས་ཡིན་གཡུལ་ངོར་དགྲ། །འཇོམས་པ་ལ་སོགས་འཇིག་རྟེན་པའི། །དཔའ་བ་ཡིན་པར་ཤེས་པར་བྱ། །དཔའ་བ་ནི་འཇིགས་པ་མེད་པའི་ཁྱད་པར་ཏེ། དེའང་དབྱེ་ན་སྦྱིན་པ་དང༌། ཚུལ་ཁྲིམས་ལ་སོགས་པ་ལ་འཇིགས་པ་མེད་པར་སྤྱོད་ནུས་པ་ཆོས་ཀྱི་དཔའ་བ། གཡུལ་ངོར་དགྲ་དང༌། གཅན་ཟན་དང༌། གནོད་སྦྱིན་ལ་སོགས་པ་ལ་འཇིགས་པ་མེད་པ་ནི་འཇིག་རྟེན་གྱི་དཔའ་བའོ། །མི་སྡུག་པ་ནི་མཛེས་པ་འགོག །དེ་ཡང་ལུས་ངག་ཆ་ལུགས་དང༌། །ཡུལ་སོགས་སྒོ་ནས་རྣམ་པར་དབྱེ། །ལུས་མི་སྡུག་པར་སྒུར། ཞར། ལྦ་བ་གསུམ་ཡོད་པ་ཞེས་བྱ་བ་ལ་སོགས་པ་དང༌། ངག་མི་སྡུག་པ་འཛར་འཛེར། ལྡབ་ལྡིབ་ལ་སོགས་པ། ཆ་ལུགས་མི་མཛེས་པ་ནག་ནོག ཡ་ཡོ་ལ་སོགས་པ་མི་སྡུག་པ་སྣ་ཚོགས་དང༌། ཡུལ་མི་སྡུག་པ་རད་རོད་དང༌། སྡོང་དུམ་དང༌། ཚེར་མ་ལ་སོགས་པ་ཡིད་འབྱུང་བའི་ཚིག་གོ །དགོད་པ་བཞད་གད་འབྱིན་པའི་ཚིག །ལུས་ངག་ཆ་ལུགས་རྣམ་འགྱུར་དང་ ༑ ༑ སྤྱོད་ཚུལ་ཡོན་ཏན་སྐྱོན་རྣམས་ཀྱི།

།སྒོ་ནས་གཞན་ལ་འཕྱར་བ་ཡིན། །དགོད་པ་ནི་ཚིག་གང་ལ་གད་མོ་འབྱིན་པའི་ནུས་པ་ཡོད་པ་སྟེ། དེའང་ལུས་ངག་གི་རྣམ་འགྱུར་དང༌། འགྲོ་འོང་ལ་སོགས་པའི་སྤྱོད་ཚུལ་གྱིས་གཞན་ལ་འཕྱར་ཞིང་བཞད་གད་བྱེད་པའི་ཚིག་གོ །དྲག་ཤུལ་རྩུབ་པར་སྤྱོད་པ་སྟེ། །སྒྲིབ་པ་རྣམ་གཉིས་བག་ཆགས་དང༌། །བཅས་པ་འབད་པས་འཇོམས་པ་སོགས། །ཆོས་ཡིན་ཕ་རོལ་གནོན་པ་དང༌། །ལུས་ངག་ཡིད་ཀྱི་རྩུབ་པའི་ཆོས། །འཇིག་རྟེན་པ་ཡི་དྲག་ཤུལ་ཡིན། །དྲག་ཤུལ་ནི་རྩུབ་པའི་སྒོ་ནས་མི་མཐུན་ཕྱོགས་འདུལ་བ་སྟེ། ཉོན་མོངས་ཉམས་སྨད་རྩད་ནས་བཏོན། །ཞེས་བྱ་བ་ལ་སོགས་པ་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་ དང་ བཅས་ པ་རྩད་གཅོད་པ་དང༌།སངས་རྒྱས་ཀྱིས་བདུད་བཏུལ་བ་དང༌། ཕྱག་ན་རྡོ་རྗེས་དྲག་པོ་བཏུལ་བ་ལ་སོགས་པ། ཆོས་དང་མཐུན་པའི་དྲག་ཤུལ་ཡིན་ལ། ཕ་རོལ་གནོན་པའི་སྒོ་ནས་ལུས་ངག་ཡིད་རྣམ་པར་འཁྲུགས་པའི་ཞེ་སྡང་གིས་དགྲ་བོ་འདུལ་བ་ནི་འཇིག་རྟེན་པའི་དྲག་ཤུལ་ལོ། །འཇིགས་རུང་བག་འཁུམས་བྱེད་པའི་ཚུལ ༑ ༑ ལུས་ངག་རྣམ་འགྱུར་མི་བཟད་པ། །སྦྱིན་སོགས་སྤྱད་པར་དཀའ་བ་ཆོས ༑ ༑ དེ་ལས་གཞན་པ་འཇིག་རྟེན་པ། །འཇིགས་སུ་རུང་བ་ནི་ཕ་རོལ་སྐྲག་ཅིང་བག་འཁུམས་པར་བྱེད་པ་སྟེ། དེ་ཡང་སེམས་ཀྱི་ཆོས་ལའང་ཡོད་མོད་ཀྱི་གཙོ་བོར་ལུས་ངག་གི་རྣམ་འགྱུར་ཕུལ་དུ་བྱུང་བ། ཕ་རོལ་ཏུ་ཕྱིན་པ་དྲུག་ལ་དཔེར་བརྗོད་ན། ཐམས་ཅད་སྒྲོལ་གྱིས་བུ་དང་བུ་མོ་དང༌། ཤི་བི་པའི་རྒྱལ་པོས་མིག་དང༌། བྱམས་པའི་སྟོབས་ཀྱིས་ཤ་དང༌། རྒྱལ་པོ་ཟླ་འོད་ཀྱིས་མགོ་དང༌། གསེར་མདོག་གིས་ལུས་ཀྱི་སྟོད་སྨད་བཅད་པ་ལ་སོགས་པ་དཔེར་བྱའོ། །དེ་བཞིན་དུ་ཚུལ་ཁྲིམས་ལ་སོགས་པ་ཕ་རོལ་ཏུ་ཕྱིན་པ་གཞན་ཡང༌། གཞན་གྱིས་སྤྱད་པར་དཀའ་བ་བློའི་ཡུལ་ལས་འདས་པ། སྐྱི་བུང་ཞེས་བྱེད་པ་ཐམས་ཅད་ཆོས་ཀྱི་འཇིགས་སུ་རུང་བའོ། །དེ་ལས་གཞན་པ་ནི་འཇིག་རྟེན་པ་སྟེ། གནོད་སྦྱིན་དང་སྲིན་པོའི་ཆ་ལུགས་དང༌།

སེང་གེ གླང་ཆེན། སྟག་ལ་སོགས་པའི་སྤྱོད་ཚུལ་འཇིགས་སུ་རུང་བ་དང༌། གཡང་ཟ། འབྲོག་སྟོང༌། ནགས་ཐིབས་པོ ༑ ཆུ་ཀླུང༌། མེ་ཆེན། འཇིག་པའི་དུས་ཀྱི་རླུང་ལ་སོགས་པ་འཇིགས་ཤིང་སྐྱི་གཡའ་བ་དེ་དག་དཔེར་བྱས་ལ། དེ་དག་ཀྱང་རང་བཞིན་དང་བཅོས་པའི་སྒོ་ནས་སྙན་ངག་གི་ཚུལ་དང་མི་འགལ་བར་སྦྱར་བར་བྱའོ། །སྙིང་རྗེ་བརྩེ་བ་བསྐྱེད་པའི་སེམས། །དམན་པ་མཐོང་དང་རྒྱལ་སྲས་ཀྱི། །ཐུགས་རྗེའི་སྤྱོད་པ་ངོ་མཚར་ཅན ༑ ༑ ཐོས་པས་སྙིང་རྗེ་ཁྱད་པར་སྐྱེ། །ལོག་པར་ལྟུང་བ་ངན་སོང་གསུམ་དང༌། མགོན་མེད་པ། ནད། མྱ་ངན། བཀྲེས་པ། ཕོངས་པ། གཞན་གྱིས་མནར་བ། རྒས་པ། རྒུད་པ། འཆི་བ་ལ་སོགས་པ་ལ་སྙིང་བརྩེ་བ་ནི་དམན་པ་ལ་སྙིང་རྗེ་སྐྱེ་བ་ཡིན་ལ། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཐོས་ནས་སེམས་མི་བཟོད་ཅིང༌། སྤུ་ལྡང༌། མཆི་མ་གཡོ། ངོ་མཚར་ཞིང་བརྩེ་བ་སྐྱེ་བ་ནི་མཆོག་ལ་སྐྱེ་བའི་སྙིང་རྗེའོ། །ངམ་པ་གཞན་ལས་འཕགས་པའི་སེམས། །འཇིག་རྟེན་པ་ཡི་འབྱོར་པ་དང༌། །མཁས་པའི་ཡོན་ཏན་ཕུན་ཚོགས་པས། །ཕ་རོལ་ཟིལ་གྱིས་གནོན་པའོ། །རིགས། གཟུགས། སྟོབས། ལོངས་སྤྱོད། རྒྱལ་སྲིད་ལ་སོགས་པ་ངམ་པ་ནི་འཇིག་རྟེན་པའི་ཡིན་ལ། བློ་གྲོས། ཡོན་ཏན། སྤོབས་པ། སྤངས་པ་དང་ཐོབ་པ་ལ་སོགས་པ་གཞན་ལས་ཁྱད་པར་དུ་འཕགས་པས་ཕ་རོལ་ཟིལ་གྱིས་གནོན་པ་ནི་ཆོས་ཀྱི་ངམ་པ་ཡིན་ནོ། །ཞི་བ་ང་རྒྱལ་བཅོམ་པའི་ཆོས ༑ ༑ ངམ་པ་བཟློག་པ་ཉིད་ལ་འདོད། །ཞི་བ་ནི་ང་རྒྱལ་དང་རྒྱགས་ཤིང་དྲེགས་པའི་ཆོས་སྤང་བའོ། །དེའང་དབྱེ་ན། འཇིག་རྟེན་པའི་དྲེགས་པ་དང༌། ཆོས་ཀྱི་དྲེགས་པ་སྤང་བ་སྟེ། སྔར་བཤད་པའི་ངམ་པ་ཉིད་གོ་བཟློག་པའོ། །དེ་ལྟ་བུའི་རྒྱན་དེ་དག་སྦྱོར་བའི་ཚུལ་ནི། སྒེག་པའི་རྒྱན་ལ་མི་སྡུག་དང༌། །དྲག་ཤུལ་ངམ་པའི་རྒྱན་མི་སྦྱར། །ལུས་དང་ལོངས་སྤྱོད་མཛེས་ཤིང་སྒེག་པ་ཡིད་དགའ་བ་བསྐྱེད་པའི་སྙན་ངག་ལ། དེ་དང་འཚམ་པའི་དཔེ་དང་ཚིག་གི་རྒྱན་མཛེས་ཤིང་ཡིད་འཕྲོག་པར་བྱེད་པ་སྦྱར་གྱི།

མི་སྡུག་ཅིང་ཡིད་དུ་མི་འབབ་པ་དང༌། དྲག་ཤུལ་གྱི་སྒོ་ནས་སྐྲག་པ་སྐྱེད་པ་དང་ངམ་པའི་སྒོ་ནས་གཞན་ཡིད་ཞུམ་ཞིང་སྤ་སྐོང་བར་བྱེད་པའི་རྒྱན་མི་སྦྱར་རོ། །དཔའ་བའི་རྒྱན་ལ་དགོད་པ་དང༌། །སྙིང་རྗེ་ཞི་བའི་རྒྱན་རྣམས་སྤང༌། །དཔའ་ཞིང་རྟུལ་ཕོད་པའི་ཚིག་གི་སྦྱོར་བ་ལ་དགོད་ཅིང་བཞད་གད་དུ་འགྱུར་བའི་ཚིག་དང༌། སྙིང་རྗེས་བརྩེ་བ་བསྐྱེད་པ་དང༌། ཞི་བས་ཞུམ་ཞིང་ཡིད་འཕམ་པར་བྱེད་པའི་རྒྱན་མི་སྦྱར་ཏེ་ཕན་ཚུན་འགལ་བས་ཚིག་གི་ནུས་པ་འཇོམས་པའི་ཕྱིར་རོ། །ནུས་པ་མི་འཇོམས་ཤིང་འགལ་བ་མེད་ན་སྐབས་དང་མཐུན་པར་སྦྱར་བ་ལ་ཉེས་པ་མེད་དོ། །མི་སྡུག་པ་ལ་སྒེག་པ་དང༌། །སྙིང་རྗེ་ཞི་བའི་རྒྱན་མི་སྦྱར། །མི་སྡུག་པ་ནི་མཛེས་པ་དང་འགལ་བ་ཡིན་ལ། སྒེག་པ་ནི་མཛེས་པ་དང་འབྲེལ་བའི་ཕྱིར་དང༌། སྙིང་རྗེ་ནི་ཕ་རོལ་འཛིན་པའི་བསམ་པ་ཡིན་ལ། མི་སྡུག་པ་ནི་སྤོང་བའི་རྒྱུ་ཡིན་པའི་ཕྱིར་དང༌། ཞི་བ་ནི་དུལ་ཞིང་ཞི་ གནས་ དང་ མཐུན་པ་ཡིན་ལ། མི་སྡུག་པ་ནི་སེམས་སུན་འབྱིན་པ་རྣམ་པར་གཡེང་བའི་ཆ་དང་མཐུན་པའི་ཕྱིར་ཕན་ཚུན་འགལ་བ་ཡིན་ནོ ༑ ༑ དགོད་པའི་རྒྱན་ལ་དྲག་ཤུལ་དང༌། །འཇིགས་རུང་སྙིང་རྗེ་ཞི་བ་སྤང༌། །དགོད་ཅིང་གད་མོ་འབྱིན་པར་བྱེད་པའི་ཚིག་གི་སྦྱོར་བ་ལ་དྲག་ཤུལ་ ( ¡¶ ཞ ¡· + འཇིགས་རུང་སྙིང་རྗེ་ཞི་བའི་རྒྱན་མི་སྦྱར་དྲག་ཤུལ་དང་འཇིགས་རུང་ ) ནི་རྩུབ་པ་སྐྱེད་པར་བྱེད་ལ་རྩུབ་པ་ནི་ངུར་འཇུག་པ་དང་འབྲེལ་གྱི། དགོད་པ་དང་མ་འབྲེལ། སྙིང་རྗེའང་དེ་དང་ཆ་མཐུན་ལ། ཞི་བའང་ཡིད་སྐྱོ་བ་དང་ཆ་མཐུན་གྱི་དགོད་པ་དང་མ་འབྲེལ་བའི་ཕྱིར་འགལ་བས་རྒྱན་དུ་མི་རུང་ངོ༌། །དྲག་ཤུལ་འཇིགས་རུང་རྣམ་གཉིས་ལའང༌། །དེ་བཞིན་སྙིང་རྗེ་ཞི་བ་སྤང༌། །དྲག་ཤུལ་འཇིགས་སུ་རུང་བ་ནི་རྩུབ་ཅིང་གཞན་ལ་གནོད་པའི་ཆོས་ཡིན་ལ། སྙིང་རྗེ་དང་ཞི་བ་ནི་འཇམ་ཞིང་ཕན་འདོགས་པ་ཡིན་པས་ཕན་ཚུན་འགལ་བའི་ཕྱིར་རོ། །སྙིང་རྗེ་ཞི་བ་རྣམ་གཉིས་ལ།

།སྒེག་དང་དཔའ་དགོད་དྲག་ཤུལ་དང༌། །འཇིགས་རུང་ངམ་པ་དྲུག་པོ་སྤང༌། །སྙིང་རྗེ་དང་ཞི་བ་ནི་ཕན་འདོགས་ཤིང་དུལ་བའི་ཡན་ལག་ཡིན་ལ། སྒེག་པ་ནི་འཕྱར་བ་དང་གཡེང་ཞིང་རྣམ་པར་མ་ཞི་བའི་ཆོས་ཡིན། དེ་བཞིན་དུ་སྙིང་རྗེ་དང་ཞི་བ་ནི་ཡིད་བདེ་ཞིང་དུལ་བ་ཡིན་ལ། དེ་བཞིན་དུ་དཔའ་བ་དང༌། དགོད་པ་དང༌། དྲག་ཤུལ་དང༌། འཇིགས་སུ་རུང་བ་ནི་དེ་དག་ལས་བཟློག་པ་ཡིན་པའི་ཕྱིར་རོ། །གལ་ཏེ་ཆོས་དང་འབྲེལ་བའི་སྐབས་སུ་སྦྱིན་པ་ལ་སོགས་པ་ ¡Ã ཕ་རོལ་ཏུ་ཕྱིན་པ་རྣམས་ལ་དཔའ་བ་དང་འཇིགས་སུ་རུང་བ་ལ་སོགས་པ་ ( ¡¶ ཞ ¡· - ཕ་རོལ་་་་་་་སོགས་པ་ ) འགའ་ཞིག་མི་འགལ་བ་ནི། གོང་དུ་དཔའ་བའི་སྐབས་སུ་བཤད་པ་ལྟར་སྐབས་དང་སྦྱར་ལ་བཤད་པར་བྱའོ། །ངམ་པའི་རྒྱན་ལ་སྙིང་རྗེ་དང༌། །ཞི་བ་གཉིས་ནི་རྣམ་པར་སྤང༌། །ངམ་པ་ནི་ང་རྒྱལ་གྱི་ཡན་ལག་ཡིན་ལ་སྙིང་རྗེ་དང་ཞི་བ་ནི་དུལ་བའི་ཡན་ལག་ཡིན་པའི་ཕྱིར་རོ། །སྒེག་པའི་རྒྱན་ལ་སྙིང་རྗེ་དང༌། །ངམ་དང་ཞི་བ་འཇུག་པ་སྲིད། །སྒེག་པ་བསྔགས་པའི་སྐབས་སུ་སྙིང་རྗེ་དང་གཞན་རྣམས་རྣམ་པ་ཅུང་ཟད་འགལ་བ་ཡིན་ཡང༌། བརྗོད་འདོད་ཀྱི་སྟོབས་ཀྱིས་སྐྱོན་མེད་ཅིང་ཡོན་ཏན་དུ་འགྱུར་ན་སྐབས་དང་སྦྱར་ཏེ་སྙན་ངག་གི་ཚུལ་དང་མི་འགལ་ན་སྐྱོན་མེད་དོ། །དཔའ་བའི་རྒྱན་ལ་དྲག་ཤུལ་དང༌། །འཇིགས་རུང་ངམ་པའི་རྒྱན་མི་འགལ། །དཔའ་བ་བསྔགས་པའི་སྐབས་སུ་གཞན་འདི་དག་དང་རྣམ་པ་མི་འགལ་བའི་ཕྱིར་སྙན་ངག་སྦྱོར་ཤེས་ན་སྐྱོན་མེད་དེ། སྐབས་འགར་ཡོན་ཏན་ཉིད་དུའང་འགྱུར་རོ། །མི་སྡུག་པ་ལ་དྲག་ཤུལ་དང༌། །འཇིགས་རུང་སྐབས་འགར་འགལ་བ་མེད། །མི་སྡུག་པ་དང་གཞན་འདི་དག་ཀྱང་རྣམ་པ་མི་འགལ་བའི་ཕྱིར་ཚིག་སྡེབ་ཤེས་ན་འགལ་བ་མེད་དོ། །སྙིང་རྗེ་ཞི་བའི་རྒྱན་ཕན་ཚུན། །སྐབས་ཀྱིས་འགལ་བ་མེད་པའང་སྲིད ༑ ༑ སྙིང་རྗེ་དང་ཞི་བ་ཕན་ཚུན་མི་འགལ་བས། རྒྱན་ཡང་ཕན་ཚུན་མི་འགལ་ལོ ༑ ༑ སྦྱོར་བའི་ཤུགས་ཀྱིས་འགལ་བར་སྣང་ན་ཡང་རྒྱན་འཆོལ་བར་མི་སྦྱར་ཏེ

༑ འདི་ལྟ་བུའི་སྐབས་རང་གིས་བརྟགས་ཏེ་ཤེས་པར་བྱའོ། །དགོད་པའི་རྒྱན་ལ་སྒེག་ཅིང་དཔའ། །མི་སྡུག་ངམ་པའི་རྒྱན་སྦྱོར་སྲིད། །དགོད་པའི་རྒྱན་འཆད་པའི་སྐབས་སུ། སྒེག་པ་དང༌། དཔའ་བ་དང༌། མི་སྡུག་པ་དང༌། ངམ་པའི་རྒྱན་སྦྱོར་སྲིད་དེ། འདི་དག་ལ་བརྟེན་ནས་སྙན་ངག་མཁན་གད་མོ་འབྱིན་པའི་ནུས་པ་ཡོད་པའི་ཚིག་གོ །དཔེར་ན་ལྷ་རྣམས་གར་བྱེད་པ་ན་དབང་ཕྱུག་གི་སྦྲུལ་གྱི་མཆོད་ཕྱིར་ཐོགས་པ་ས་ལ་ལྷུང་སྐབས་དེར་ནམ་མཁའ་ལྡིང་གར་ནང་དུ་ཞུགས ༑ སྦྲུལ་སྐྲག་སྟེ་འབྲོས་ས་མ་རྙེད་ནས་ཚོགས་ཀྱི་བདག་པོ་གར་བྱེད་པའི་སྣ་བུག་ཏུ་ཞུགས། དེར་ཚོགས་བདག་མ་བཟོད་དེ་མགོ་སྤྲུགས། དཻ་མཐོང་བས་ལྷ་ཐམས་ཅད་བཞད་གད་བྱུང༌། དེ་ལྟའི་བཀྲ་ཤིས་ཁྱོད་ལ་ཤོག །ཅེས་ཚིག་སྡེབ་ལེགས་པའི་སྙན་ངག་དེ་ལྟ་བུ་དཔྱོད་པ་བའི་བསྟན་བཅོས་ཀྱི་ཀླད་ན་ཡོད་པ་ལྟ་བུ་ཡིན། དྲག་ཤུལ་འཇིགས་རུང་རྣམ་གཉིས་ལ། །དཔའ་དང་མི་སྡུག་ངམ་པ་འཇུག །དྲག་ཤུལ་དང་འཇིགས་སུ་རུང་བ་བསྔགས་པའི་རྒྱན་ལ་དཔའ་བ་དང་མི་སྡུག་པ་དང་ངམ་པའི་རྒྱན་སྦྱོར་བ་མི་འགལ་ལོ། །ངམ་པའི་རྒྱན་ལ་སྒེག་ཅིང་དཔའ། །དགོད་ཅིང་དྲག་ཤུལ་འཇིགས་རུང་འཇུག །ངམ་པའི་རྒྱན་བསྔགས་པའི་སྐབས་སུ་སྒེག་པ་ལ་སོགས་པའི་ཡོན་ཏན་འདི་དག་སྦྱོར་ཤེས་ན་སྡེབ་སྦྱོར་སྐྱོན་མེད་ཡིན་ནོ། །སྒེག་དགོད་ངམ་པ་རྣམ་གསུམ་ལ། །བསྒྱིངས་དང་འཕྱར་དང་ཟིལ་གནོན་དང༌། །དཔེ་རྒྱན་སྒྲོ་བཏགས་སྣ་ཚོགས་པ། །རོལ་ཅིང་སྒེག་པའི་ཚིག་རྒྱན་འཇུག །སྒེག་པ་ལ་སོགས་ པ་ཚིག་ ཟབ་ཅིང་རོལ་པ་དང་བཅས་པ་དང༌།དགའ་བ་སྐྱེད་པ་དང༌། ཕ་རོལ་སྤ་སྐོང་བ་དང༌། དཔེ་སྣ་ཚོགས་དང༌། ཚིག་གི་རྒྱན་སྣ་ཚོགས་དང༌། སྒྲོ་བཏགས་པའི་སྦྱོར་བ་དོན་དང་འཕྲོད་པ་རོལ་ཅིང་སྒེག་པ་དང་བཅས་པའི་སྙན་ངག་འཇུག་གོ །དཔའ་དྲག་འཇིགས་རུང་རྣམ་གསུམ་ལ། ཁམས་གསུམ་ཟ་བའི་ངང་ཚུལ་ཅན། །ངོ་བོ་ཉིད་ཀྱིས་འཇིགས་རུང་བ། །སྤུ་ཟིང་ཞེས་ནི་བྱེད་པའི་ཆོས།

།རྩུབ་པའི་ཚིག་རྒྱན་སྦྱར་བར་བྱ། །དཔའ་བ་ལ་སོགས་པ་གསུམ་ལ་རང་དོགས་པ་མེད་ཅིང་ཕ་རོལ་སྐྲག་པར་བྱེད་པ། ནང་གི་ཁོང་ནས་འཁྲུགས་པ་དང༌། ལུས་དང༌། ངག་དང༌། མཚོན་ཆ་ལ་སོགས་པའི་རྣམ་འགྱུར་མི་བཟད་པ་ངོ་བོ་ཉིད་ཀྱིས་ནང་དང་ཕྱི་རོལ་གྱི་འཇིགས་པ་སྐྱེད་པ། ཁམས་གསུམ་ཟ་བར་ནུས་པའི་ངང་ཚུལ་ཅན། སྐྱི་གཡའ་ཞིང་སྤུ་ཟིང་ཞེས་བྱེད་ནུས་པའི་ཚིག་སྦྱར་བར་བྱའོ། །དེའང་སྨིན་མ་བསྡུས་པ་ལ་སོགས་པ་ལུས་ཀྱི་ཆོས། རྩུབ་པའི་མཚོན་ཆ་ལ་སོགས་པ་ལུས་དང་འབྲེལ། འཇིགས་པའི་ཧཱུྃ་སྒྲ་ལ་སོགས་པ་ངག་དང་འབྲེལ། སྟག་ལྤགས་དང༌། སྦྲུལ་གདུག་ལ་སོགས་པ་ཆ་ལུགས་དང་འབྲེལ ༑ དུར་ཁྲོད་དང༌། ཚང་ཚིང༌། ངམ་གྲོག་དང༌། གཡང་ས་དང༌། མུན་ནག་དང༌། གཅན་གཟན་གྱི་ཁྲོད་ལ་སོགས་པ་གནས་དང་འབྲེལ་ལོ། །མི་སྡུག་པ་ནི་ལུས་ངག་ཡིད། །ལྷན་ཅིག་སྐྱེས་དང་སྦྱར་བ་ཡི། །སྐྱོན་དང་འབྲེལ་བའི་ངང་ཚུལ་ཅན། །ཡིད་འབྱུང་ བྱེད་པའི་ཚུལ་ ཡིན་ནོ། །ལུས་མི་སྡུག་པ་ཁ་དོག་དང་དབྱིབས་ཕྱིན་ཅི་ལོག་དང༌། ངག་མི་སྡུག་པ་རྩུབ་པ་དང་མ་འབྲེལ་བ་དང་ཚོགས་པར་དབྱུང་བྱ་མ་ཡིན་པའི་ཚིག་འབྱིན་པ། ཡིད་མི་སྡུག་པ་ནི་ཕན་བཏགས་པ་ལ་གནོད་པའི་སེམས་དང༌། མཆོད་པར་འོས་པ་བསླུ་བ་ལ་སོགས་པའི་བསམ་པ་ཐོས་པ་ཙམ་གྱིས་ལྷ་དང་བཅས་པའི་འཇིག་རྟེན་ཡིད་འབྱུང་བར་ནུས་པའོ

༑ ༑ དེ་དག་ཀྱང་ནང་ནས་བྱུང་བ་ནི་ལྷན་ཅིག་སྐྱེས་པའི་མི་སྡུག་པའོ། །ལུས་ཀྱི་དྲི་མ་དང༌། ཐལ་བ་བྱུགས་པ་དང༌། གོས་ཧྲལ་ཧྲུལ་ལ་སོགས་པ་ནི་ཆ་ལུགས་དང་འབྲེལ་བའོ། །གནས་ངན་པ་དང༌། མི་གཙང་བ་དང༌། ལྗན་ལྗིན་དང༌། རད་རོད་དང༌། གྱོ་མོ་དང༌། མགལ་དུམ་དང༌། སྐྲ་དང༌། རུས་པ་དང༌། སྡོང་དུམ་དང་ ༑ རུལ་པའི་ཆུ་ལ་སོགས་པ་ནི་གནས་དང་འབྲེལ་བའོ། །དགོད་པའི་རྒྱན་ལ་རང་བཞིན་དང༌། །བསྒྲུབས་པ་ལས་བྱུང་རྣམ་པ་གཉིས། །རང་བཞིན་ཕལ་ཆེར་བླུན་པོ་ལ། །བསྒྲུབས་པ་མཁས་པ་རྣམས་ལ་ཡོད། །དགོད་པའི་རྒྱན་ལ་རང་བཞིན་གྱིས་གད་མོ་འབྱིན་པ་ནི་བླུན་པོ་ངོ་ཚ་མི་ཤེས་པའི་རྣམ་འགྱུར་ལས་ཕལ་ཆེར་འབྱུང་ལ། བསྒྲུབས་པ་ནི་སྙན་ངག་མཁན་དང༌། ཟློས་གར་མཁན་དང༌། བཞད་གད་མཁན་ལ་སོགས་པ་སྦྱངས་པའི་ཁྱད་པར་ཡིན་ལ། དེའང་ལུས་ངག་ལས་བྱུང་བའི་བཞད་གད་ནི་ནང་གི་ཡིན་ལ། ཡུལ་དང་ཡོ་བྱད་ལ་སོགས་པ་ལས་བྱུང་བའི་བཞད་གད་ནི་ཕྱིའི་ཡིན་ནོ། །འདི་དག་གི་དཔེ་བརྗོད་པ་ནི་ཀླུ་རྣམས་རབ་ཏུ་དགའ་བར་བྱེད་པའི་ཟློས་གར་ལ་སོགས་པར་ཤེས་པར་བྱའོ། །སྙིང་རྗེ་ཞི་བ་རྣམ་གཉིས་ལ། །སྒེག་ཅིང་དཔའ་བ་ལ་སོགས་པའི། །ཚིག་རྒྱན་སྦྱར་ན་གཉིས་པོ་འཇིག །དེ་ཕྱིར་བཅོས་མའི་དཔེ་རྒྱན་སྤང༌། །སྙིང་རྗེ་དང་ཞི་བ་གཉིས་རང་བཞིན་གྱིས་ཉེ་བར་ཞི་བ་ཡིན་པས་དེ་དང་མཐུན་པའི་རང་བཞིན་གྱིས་རྒྱན་རྐང་གི་ཁོང་ནས་སྐྱེས་པའི་ཚིག་བརྩེ་བ་དང་དུལ་བ་བསྐྱེད་ནུས་པས་ཕ་མས་བུ་སྡུག་པ་ལ་བརྗོད་པ་ལྟ་བུ་མ་བཅོས་པ་ཉིད་རྒྱན་གྱི་དམ་པ་ཡིན་ནོ། །འདི་ལ་བཅོས་མའི་ཚིག་རྒྱན་མི་སྦྱར་ཏེ། སྦྱར་ན་བརྩེ་བ་དང་དུལ་བ་ངང་གིས་སྐྱེས་པ་བཅོས་ནས་བྱས་པ་ལྟ་བུར་འགྱུར་བའི་ཕྱིར་རོ། །སྙིང་རྗེའི་དཔེ་བརྗོད་པ་ཐམས་ཅད་སྒྲོལ་དང༌། ཞི་བའི་དཔེ་བརྗོད་པ་ལྕགས་ཀྱི་ཁྱིམ་དུ་སྐྱེས་པའི་རབས་ལ་སོགས་པ་ལྟར་ཤེས་པར་བྱའོ། །སྒེག་ སོགས་རྣམས་ལ་ཞི་བའི་དཔེ། །མི་འཇུག་ཞི་ལ་སྒེག་སོགས་བཞིན།

།དེ་བཞིན་ཕན་ཚུན་འགལ་བའི་དཔེ། །ཀུན་ལ་རང་གིས་བརྟགས་ཏེ་སྦྱར། །ཞི་བ་ལ་སྒེག་པ་ལ་སོགས་པའི་དཔེ་མི་འཇུག་པ་བཞིན་དུ། སྒེག་པ་ལ་ཞི་བའི་དཔེ་དང༌། དྲག་ཤུལ་ལ་སྙིང་རྗེའི་དཔེ་མི་འཇུག་པ་ ¡Ã བཞིན་དུ་སྙིང་རྗེ་ལ་དྲག་ཤུལ་གྱི་དཔེ་མི་འཇུག་པ་ ( ¡¶ ཞ ¡· - བཞིན་དུ་་་་་་་འཇུག་པ་ ) ལ་སོགས་པ་རང་གིས་བློས་བརྟགས་ཏེ་ཤེས་པར་བྱའོ། །དཔེ་ཡི་རྒྱན་རྣམས་ཕལ་ཆེར་ནི། །རང་གི་ཆོས་དང་མཐུན་པར་སྦྱར། །དཔེ་དོན་འབྲེལ་བར་མ་གྱུར་ན ༑ ༑ སྙན་ངག་མཁན་གྱིས་སྨད་པ་སྲིད། །དཔེ་དང་རྒྱན་ལ་སོགས་པ་ཐམས་ཅད་རང་རང་གི་དོན་དང་མཐུན་པར་སྦྱར་ཏེ་དཔེ་དོན་འགལ་བ་མཐོང་ན། སྙན་ངག་མཁན་གྱིས་ཅོ་འདྲི་བའི་གནས་སུ་འགྱུར་བ་སྲིད་པའི་ཕྱིར་རོ། །དཔེར་ན་དབྱངས་ཅན་གྱི་མགུལ་རྒྱན་ལས། རི་སུལ་ཤིང་གཅིག་པ། ནགས་ཚང་ཚིང་ཅན ༑ ཆུ་འབབ་པ་ཞེས་བྱ་བ་ལ་སོགས་པ་དང༌། རི་སུལ་ནགས་ཚང་ཚིང་གི་ནང་ནས་བྲག་གི་བུ་ག་ནས་ཆུ་འབབ་པ་ལ་སོགས་པ་སྐྱོན་ཅན་དུ་བཤད་པ་དང༌། ཁོ་བོའི་རྣམ་པར་རྟོག་པས་བསམས་ན། ཆུ་སྐྱར་བྱི་ལ་ཆོམ་རྐུན་དག །སྒྲ་མེད་འཇབ་ཅིང་འགྲོ་བ་ཡིས། །མངོན་པར་འདོད་པའི་དོན་སྒྲུབ་པ། །ཐུབ་པས་རྟག་ཏུ་དེ་བཞིན་སྤྱད། །ཅེས་བྱ་བའང་དོན་ལ་སྐྱོན་ཅི་ཡང་མེད་མོད། སྙན་ངག་གི་སྐབས་ཡིན་ན། མུ་སྟེགས་དག་གིས་ཁྱེད་ཀྱི་ཐུབ་པ་དེ་ལྟར་སྤྱོད་དམ་ཞེས་ཅོ་འདྲིའི་དོགས་པ་ལ། སྐྱེས་རབས་ལས། བྱང་ཆུབ་སེམས་དཔའ་ཉའི་རྒྱལ་པོས་སྨྲས་པ། ཁྭ་རྣམས་རབ་ཏུ་དགའ་བ་མེད་པར་མཛོད། །ཅེས་གསུངས་པ་ལ་བྱང་ཆུབ་སེམས་དཔའི་ཚིག་གི་རྒྱན་དུ་མི་མཛེས་ཏེ། ཁྭའི་འཇིགས་པ་འདི་ལས་བདག་ཅག་སྐྱོབ་ཅེས་བརྗོད་ན་མཛེས་པར་མངོན་ནོ། །འདི་ལྟ་བུའི་དཔེར་བརྗོད་དབྱངས་ཅན་གྱི་མགུལ་རྒྱན་ལས་མང་དུ་བརྗོད་ཀྱང༌། ཡི་གེ་མངས་ཀྱིས་དོགས་པས་མ་བྲིས་ཏེ། རང་གིས་ལེགས་པར་བརྟགས་ལ་ཤེས་པར་བྱའོ ༑ ༑ གྲགས་པའི་དཔེ་ལ་དཀར་བ་དང༌། །མཐོ་དང་འོད་དང་བ་དན་སོགས།།སྦྱར་ཞེས་དབྱངས་ཅན་མགུལ་རྒྱན་སྨྲ།

།སྙན་ཅིང་གྲགས་པ་བརྗོད་པའི་དཔེ་ལ། གངས་རི་ལ་སོགས་པ་དཀར་ཞིང་མཐོ་བ་དང༌། རླུང་གིས་བསྐྱོད་པའི་བ་དན་ལ་སོགས་པ་དཔེར་བྱའོ་ཞེས་བཤད་དོ། །དཔའ་ལ་སེང་གེ་སྟག་ལ་སོགས། །ཞུམ་པ་ཝ་སྐྱེས་ཅེ་སྤྱང་སོགས། །མཁས་པ་འཇམ་དབྱངས་སྟོབས་སྲེད་མེད ༑ ༑ བླུན་ལ་བ་ལང་ཞེ་སྡང་སྦྲུལ། །གསལ་བ་སྐྱེ་རྒུའི་སྒྲོན་མེ་སོགས། །རྒྱས་པར་སྦྱོར་ཞེས་མཁས་རྣམས་སྨྲ། །འཇིགས་པ་མེད་པ་ལ་སེང་གེ་ལ་སོགས་པ། ཞུམ་པ་ལ་ཝ་སྐྱེས་ལ་སོགས་པ། མཁས་པ་ལ་འཇམ་དཔལ་ལ་སོགས་པ ༑ སྟོབས་ལ་སྲེད་མེད་ཀྱི་བུ་ལ་སོགས་པ། །བླུན་པོ་ལ་བ་ལང༌། ཞེ་སྡང་ལ་སྦྲུལ ༑ གསལ་བ་ལ་ཉི་མ། དེ་བཞིན་དུ་སྐྱོན་གྱིས་མ་གོས་པ་ལ་པདྨ་ལ་སོགས་པ་དཔེར་བྱའོ་ཞེས་སྙན་ངག་གི་བསྟན་བཅོས་དག་ལས་བཤད་དོ། །ཚིག་ཀྱང་ཚོགས་པར་དབྱུང་བྱ་བ། །ལེགས་པར་སྦྱར་དགོས་སྨད་པའི་ཚིག །སྙན་ངག་མཁན་གྱིས་སྤང་བར་བྱ། །སྙན་ངག་གི་སྐབས་སུ་ཚིག་ཀྱང་ཚོགས་པར་དབྱུང་བར་བྱ་བ། མཁས་པ་རྣམས་དགའ་བར་བྱེད་པའི་སྒྲ་སྦྱར་གྱི། ཚོགས་པར་དབྱུང་དུ་མི་རུང་བ་བླུན་པོ་དགའ་བ་བསྐྱེད་ཀྱང༌། མཁས་པ་རྣམས་ཀྱིས་འཕྱས་གདགས་སུ་རུང་བའི་སྒྲ་མི་སྦྱར་རོ། །དཔེར་ན་མཆོག་ལུས་ཉེར་གནས་དང༌། །བསྐུལ་དང་ཡང་ཞིང་གཡོ་སོགས་བཞིན། །ཚོགས་པར་དབྱུང་དུ་མི་རུང་བའི་སྒྲ་ཇི་ལྟ་བུ་ཞེ་ན། མཆོག་གི་ཡན་ལག་ནི་སཾ་སྐྲྀ་ཏའི་སྐད་དུ་པ་རཱཾ་གཉེར་གནས་ནི་ཨུ་པསྠཱ་སྟེ་ཕོ་མོའི་དབང་པོ་ལ་འཇུག སྐུལ་བའི་སྒྲ་ཙོ་ད་ཡིན་ལ ༑ འཕྲལ་སྐད་དུ་མི་ཚངས་པར་སྤྱོད་པ་ལ་འཇུག ཡང་ཞིང་གཡོ་བ་ལ་སཾ་སྐྲྀ་ཏས་ཧ་ ( ¡¶ ཞ ¡· ཏེ་ ) ར་ཎ་ཞེས་ཟེར་ལ། ངོ་ཚ་བའི་གནས་ལ་འཇུག་མོད། ལུང་ཆོས་ལ་སྐྱོན་མེད་ཀྱང་སྙན་ངག་གི་སྐབས་སུ་སྒྲ་སྐྱོན་དུ་བརྩི། དེ་བཞིན་དུ་སཾ་སྐྲྀ་ཏས་ནས་ལ་ཡ་བ་ཟེར། ¡Ã བྷ་ཡ་ ( ¡¶ ཞ ¡· ཡ་བྷ་ ) ཞེས་བརྗོད་ན་མི་ཚངས་པར་སྤྱོད་པ་ལ་འཇུག་པས་སྒྲ་སྦྱོར་བའི་སྐབས་ལེགས་ན་སྐྱོན་མེད་མོད། ཉེས་ན་སྐྱོན་ཅན་དུ་བརྩི་བ་སྲིད།

དེ་ལྟ་བུའི་སྒྲ་སཾ་སྐྲྀ་ཏ་ལ་སྐྱོན་མེད་ ( ¡¶ ཞ ¡· - མེད་ ) དུ་འགྲོ། བོད་ལ་སྐྱོན་ཅན་དུ་འགྲོ་བ། དད་པ་ཅན་མང་བཟུང་ཉེས་ན། །ཅིག་ཤོས་བསྲེགས་པ་སྨོས་ཅི་དགོས། །ཞེས་བྱ་བའང་རྒྱ་གར་སྐད་ལ་སྐྱོན་ཡེ་མེད་མོད། བོད་ལ་སྐབས་འགར་བཞད་གད་དུ་འགྲོ་བའང་སྲིད། མེ་ཏོག་ཁ་འབྱེ་བ་དང༌། འབྱེ་འདོད་པ་དང༌། པོག་ཕོར་དང༌། སྤོག་གིས་བདུག་པ་ལ་སོགས་པ་སྒྲ་ལ་སྐྱོན་མེད་ཀྱང་ཡུལ་འགའ་ཞིག་ན་ཚོགས་པར་དབྱུང་དུ་མི་རུང་བའི་ངག་ཏུ་འགྱུར་བས་སྐབས་བརྟགས་ཏེ་སྦྱར་བར་བྱའོ། །ལུང་དང་རིགས་པའི་བསྟན་བཅོས་འགའ་ཞིག་ཏུ་དཔེ་མི་མཛེས་པ་དང༌། སྒྲ་ཚོགས་པར་དབྱུང་དུ་མི་རུང་བ་བྱུང་ཡང་དོན་ལ་རྟོན་པ་ཡིན་པས་སྐྱོན་མེད་དོ། །སྙན་ངག་ནི་སྒྲ་གཙོ་བོ་ཡིན་པས་ཐམས་ཅད་དུ་སྐྱོན་མེད་པར་སྦྱར་བར་བྱའོ། །བསྟན་ བཅོས་ བྱེད་པས་ ཚིགས་ བཅད་དང་ ༑ ༑ རྐྱང་པ་དང་ནི་སྤེལ་བ་གསུམ། །བསྟན་བཅོས་ལ་འཇུག་པ་རྣམས་ཀྱི་ལམ་ནི་གསུམ་སྟེ། ཚིགས་སུ་བཅད་པ་དང༌། རྐྱང་པ་སྟེ་ལྷུག་པ་དང༌། དེ་གཉིས་སྤེལ་ ¡Ã བའི་ ( ¡¶ ཞ ¡· བའོ། ། ) རྒྱུན་ཆགས་བཅད་པ་ནི་ཚིགས་སུ་བཅད་པའི་ཁོངས་སུ་འདུ་ལ། རྒྱུན་ཆགས་མ་བཅད་པ་ནི་སྡེབ་སྦྱོར་རྒྱུན་ཆགས་འདྲ་བ་ལ་རྐང་པར་མ་ཕྱེ་བས་རྐྱང་པ་དང་འདྲ་བའོ། །ཚིགས་བཅད་ལུང་ལས་གྲགས་པ་དང༌། །སྡེབ་སྦྱོར་མཁན་ལ་གྲགས་པ་གཉིས། །བཅོམ་ལྡན་འདས་ཀྱི་ལུང་དང༌། སྡེབ་སྦྱོར་མཁན་ལ་གྲགས་པའོ། །ལུང་ལ་རྐང་པ་གཉིས་པ་ནས། །བརྩམས་ཏེ་དྲུག་གི་བར་དུ་བཤད། །བཅོམ་ལྡན་འདས་ཀྱི་ལུང་དང༌། འཇིག་རྟེན་པའི་བསྟན་བཅོས་འགའ་ཞིག་ལས་རྩ་བ་གཉིས་པའི་ཚིགས་བཅད་དང༌། དེ་བཞིན་དུ་གསུམ་པ་དང༌། བཞི་པ་དང༌། ལྔ་པ་དང༌། དྲུག་པའི་བར་རོ། །བདུན་པ་ཡན་ཆད་གྲགས་པ་མེད་དོ། །སྡེབ་སྦྱོར་ཚིགས་བཅད་རྐང་བཞི་པ། །འཇུག་དང་རིགས་ཀྱིས་དབྱེ་བས་གཉིས། །སྙན་ངག་མཁན་གྱི་ཚིགས་སུ་བཅད་པ་ནི་རྐང་པ་བཞི་པ་ཁོ་ནའོ། །འཇུག་པ་ཞེས་བྱ་བའི་ཚིགས་བཅད་ཡི་གེ་བགྲང་བ་དང༌།

རིགས་ཞེས་བྱ་བ་ཕྱི་མོ་བགྲང་བ་སྟེ། འདི་དག་ཤེས་པར་འདོད་ན་ཁོ་བོས་བྱས་པའི་སྡེབ་སྦྱོར་མེ་ཏོག་གི་ཆུན་པོར་བལྟ་བར་བྱའོ། །ལུགས་འདི་སྙན་ངག་མཁན་རྣམས་འཇུག་པའི་གྲུ་བོ་ཆེ་ཡིན་ཏེ། རྒྱན་ལས། སྡེབ་སྦྱོར་སྤྲོས་པ་ཞེས་བྱ་ལ། །དེ་ལ་མཐའ་དག་སྤྲོས་ཏེ་བསྟན། །སྙན་ངག་རྒྱ་མཚོ་ཟབ་མོ་ལ། །རིགས་དེ་འཇུག་འདོད་རྣམས་ཀྱི་གྲུ། །ཞེས་བཤད་པ་ལྟར་རོ། །སྙན་ངག་ལ་ནི་ལུས་དང་རྒྱན། །རྣམ་པ་གཉིས་སུ་བསྡུས་ཏེ་བཤད། །སྙན་ངག་བསྡུ་ན་ལུས་དང་རྒྱན་གཉིས་སོ། །ལུས་ནི་འདོད་པའི་དོན་སྒྲུབ་པར་བྱེད་པ་ཡིན་ལ། རྒྱན་ནི་དེ་མཛེས་པར་བྱེད་པའི་ཚིག་དང་དཔེ་ལ་སོགས་པའི་སྦྱོར་བ་ཁྱད་པར་ཅན་ནོ། །ཚིགས་སུ་བཅད་པ་དེ་དག་ཀྱང་བརྗོད་ཚུལ་གྱིས་དབྱེ་ན། ཚིགས་བཅད་གཅིག་གིས་བརྗོད་བྱའི་དོན། །རྫོགས་པ་གྲོལ་བ་ཡིན་པར་འདོད། །ཚིགས་བཅད་གཅིག་གི་ནང་དུ་སྐབས་ཀྱི་བརྗོད་བྱ་ཚང་བར་སྟོན་པ་ནི་གྲོལ་བ་ཞེས་བྱའོ། །ཚིགས་བཅད་ཕན་ཚུན་འདུས་པ་ལས། །བརྗོད་བྱ་རྟོགས་པ་རིགས་འབྲེལ་ཡིན། །ཚིགས་བཅད་ཕན་ཚུན་ ¡Ã བྱ་བ་མེད་ཅིང་ ( ¡¶ ཞ ¡· - བྱ་བ་མེད་ཅིང་ ) འདུས་ནས་བྱ་བ་གཅིག་སྟོན་པ་ནི་རིགས་འབྲེལ་ཞེས་བྱའོ། །གནས་སྐབས་གཅིག་ལ་ཡུལ་ཐ་དད། །བྱ་བ་ཐ་དད་སྟོན་པ་མཛོད། །གནས་སྐབས་ གཅིག་ཅིང་ཡུལ་ཐ་དད་བྱ་བ་ཐ་དད་སྟོན་པ་ནི་མཛོད་ཅེས་བྱའོ། །ཡུལ་གཅིག་བྱ་བ་དུ་མ་ཡིས། །བསྔགས་པ་ཚོགས་པ་ཡིན་པར་བཤད། །ཡུལ་གཅིག་ལ་བྱ་བ་དུ་མས་བསྔགས་པ་ནི་ཚོགས་པ་ཞེས་བྱའོ ༑ ༑ ཚིག་དོན་ཕུན་སུམ་ཚོགས་གྱུར་ཅིང༌། །སྐྱོན་མེད་མཁས་པ་མགུ་བྱེད་ན ༑ ༑ ཡོན་ཏན་འགའ་ཞིག་མ་ཚང་ཡང༌། །སྙན་ངག་སྐྱོན་ཅན་མིན་པར་བཤད ༑ ༑ ཚིག་དང་དོན་ཕུན་སུམ་ཚོགས་ཤིང༌། བརྗོད་ཚུལ་དང་དཔེའི་རྒྱན་ལ་སོགས་པ་ལ་སྐྱོན་གང་ཡང་མེད་ན་ཡོན་ཏན་འགའ་ཞིག་མ་ཚང་ཡང་སྙན་ངག་སྐྱོན་ཅན་མ་ཡིན་པར་བཤད་དེ། རྒྱན་ལས། གང་ཚེ་ཉེ་བར་ཕུན་སུམ་ཚོགས། །དེ་ཉིད་རིག་པ་མགུ་བྱེད་ན། །འདིར་ནི་གང་འགའ་མ་ཚང་ཡང༌།

།སྙན་ངག་སྐྱོན་ཅན་མིན་ཤེས་བྱ། །ཞེས་བཤད་པ་ལྟར་རོ། །གཙོ་བོའི་ཡོན་ཏན་སྔར་བརྗོད་ནས ༑ ༑ དེ་ཡི་འགྲན་ཟླ་ཟིལ་གནོན་པ། །ཕྱི་ནས་འཆད་པའི་ཚུལ་འདི་ནི། །སྙན་ངག་མཁན་རྣམས་ཀུན་ལ་གྲགས། །སྔོན་ལ་གཙོ་བོའི་སྐྱོན་དང་ཡོན་ཏན་བརྗོད་ནས ༑ ཕྱིས་འགྲན་ཟླ་ཟིལ་གྱིས་གནོན་པའམ་འགྲན་ཟླའི་བསྔགས་པ་བརྗོད་པ་ནི་སྙན་ངག་པ་རྣམས་ལ་ཐུན་མོང་དུ་གྲགས་པའོ། །རིགས་རྒྱུད་ཤེས་རབ་ཐོས་སོགས་ཀྱིས། །དགྲ་ཡི་ཡོན་ཏན་སྔར་བརྗོད་ནས། །ཕྱི་ནས་དེ་ཉིད་ཟིལ་གནོན་པའི ༑ ༑ སྐྱོན་ཡོན་བརྗོད་ལ་འགའ་ཞིག་དགའ། །སྔོན་ལ་དགྲའི་སྐྱོན་དང་ཡོན་ཏན་བརྗོད་ནས། དེའང་ཁྱོད་ཀྱིས་ཟིལ་གྱིས་གནོན་ཞེས་སྐྱོན་གྱི་སྒོ་ནས་སྨོད་པའམ ༑ ཡོན་ཏན་གྱི་སྒོ་ནས་བསྟོད་པ་ནི་ཤིན་ཏུ་མཛེས་སོ་ཞེས་མཁས་པ་འགའ་ཞིག་འདོད་དོ། །དེ་ལྟའི་ཚིགས་བཅད་སྦྱོར་བ་ལ། །བཻངྷརྦྷ་དང་གཽ་ཌ་བའི། །ཚིག་གི་སྦྱོར་ཚུལ་རྣམ་པ་གཉིས། །འཕགས་པའི་ཡུལ་གྱི་མཁས་ལ་གྲགས། །འཕགས་པའི་ཡུལ་ནི་སངས་རྒྱས་བཞུགས་པའི་གནས་མ་ག་ངྷཱ་ལ་སོགས་པའོ། །དེ་དག་གི་སྙན་ངག་མཁན་རྣམས་ལ་ཚིག་གི་སྦྱོར་ཚུལ་གཉིས་ཏེ། ལྷོ་ཕྱོགས་བཻངྷརྦྷའི་མཁས་པ་རྣམས་དགའ་བའི་ཚིགས་སུ་བཅད་པ་ནི་བཻངྷརྦྷ་ཞེས་ཟེར་ལ། ཤར་ཕྱོགས་གཽ་ཌ་བའི་ཡུལ་གྱི་མཁས་པ་རྣམས་དགའ་བའི་ཚིགས་བཅད་ནི་གཽ་ཌ་བ་ཞེས་བྱ་བར་གྲགས་སོ། །དེ་གཉིས་ཀྱི་ཚིག་གི་སྦྱོར་བའི་ཁྱད་པར་ཅི་ཡོད་ཅེ་ན ༑ དང་པོ་འཇམ་ཞིང་ཅུང་ཟད་ཞི། །གཉིས་པ་གསང་མཐོ་ཅུང་ཟད་རྩུབ། །བཻངྷརྦྷ་ནི་འདོན་པའི་ཚིག་འཇམ་ཞིང་ཅུང་ཟད་ཞི་ལ། ཚིག་གི་སྦྱོར་བ་མཉེན་པ་ལྟ་བུར་གསལ། གཽ་ཌ་བ་ནི་ངག་གི་སྦྱོར་བ་གསང་མཐོ་ཅུང་ཟད་རྩུབ་ཅིང་གྱོང་བ་ལྟ་བུར་སྣང་བ་ཡིན། དེ་དག་གི་དོན་གསལ་བར་བཤད་ན། བཻངྷརྦྷ་ལ་ཡོན་ཏན་བཅུ ༑༑ ཡོན་ཏན་འདི་བཅུ་ཕལ་ཆེ་བ། །བཟློག་པ་གཽ་ཌ་བ་ཞེས་བཤད། །བཻངྷརྦྷའི་ཚིགས་བཅད་ལ་ཡོན་ཏན་བཅུ་དང་ལྡན་ཞིང༌། གཽ་ཌ་བ་ལ་ཡོན་ཏན་ ¡Ã བཅུ་པོ་དེ་ ( ¡¶ ཞ

¡· - བཅུ་པོ་དེ་ ) ཕལ་ཆེར་བཟློག་པ་ཡིན་ཏེ། དེའང་རྒྱན་ལས། འབྲེལ་དང་རབ་གསལ་མཉམ་པ་ཉིད། །སྙན་དང་རབ་ཏུ་བཞོན་པ་དང༌། །དོན་གསལ་བ་དང་གོ་བདེ་བ། །བརྗིད་དང་མཛེས་དང་ཏིང་ངེ་འཛིན། །ཡོན་ཏན་འདི་བཅུ་བཻདྷརྦྷའི། །ལམ་གྱི་སྲོག་ཏུ་བཤད་པ་ཡིན། །འདི་རྣམས་ཕལ་ཆེར་བཟློག་པ་ནི ༑ ༑ གཽ་ཌའི་ལམ་དུ་མཚོན་པར་བྱ། །ཞེས་བཤད་པ་ལྟར་རོ། །ཤིན་ཏུ་གྲགས་པ་མ་ཡིན་པའི། །ཚིག་སྦྱོར་ལེགས་ཞེས་གོ་ཌ་འདོད། །ཤར་ཕྱོགས་པ་དག་འཇིག་རྟེན་ལ་གྲགས་ཆེས་པ་མ་ཡིན་པའི་ཚིག་གི་སྦྱོར་བ་ནི་ཚིགས་སུ་བཅད་པ་འགའ་ཞིག་ནང་དུ་སྦྱར་ན་མཛེས་པའི་རྒྱན་དུ་འདོད་དོ། །ཆིངས་དང་ཡི་གེ་མཚུངས་པ་ཡི། །ཚིག་སྦྱོར་རྗེས་སུ་མཚུངས་ཞེས་བྱ། །ཚིགས་བཅད་ཀྱི་སྡེབ་སྦྱོར་གྱི་ཆིངས་དང༌། ཡི་གེ་མཚུངས་པར་སྦྱར་བའི་ཚིག་གི་སྦྱོར་བ་ནི་རྗེས་སུ་མཚུངས་པ་ཞེས་བྱའོ། །ཡི་གེ་འཁོར་མོ་མཚུངས་པ་ལ། །སྔ་མའི་འདུ་བྱེད་ཉམས་མྱོང་བ ༑ ༑ མི་རིང་བར་གནས་ཚིག་མི་རྩུབ། །དེ་ནི་ཤིན་ཏུ་བཞོན་ཞེས་བྱ། །ཡི་གེ་སྔ་ཕྱི་ཕན་ཚུན་བསྐོར་བ་མཚུངས་ཤིང་སྔ་མའི་ཚིག་གིས་ཕྱི་མའི་ཚིག་ཉམས་སུ་མྱོང་བ་དང་འདྲེན་ནུས་པ་ཉེ་བར་གནས་ཤིང༌། ཚིག་འཇམ་པ་ནི་ཤིན་ཏུ་བཞོན་པ་ཞེས་བཤད་དོ། །ཆིངས་ལ་གཅམ་བུའི་སྐྱོན་མཐོང་གི །མཉེན་པའི་སྒོ་ནས་སྐྱོན་མ་ཡིན། །ཚིག་གི་སྦྱོར་བ་ལ་ཧ་ཅང་མཉེན་པའི་ཚིག་འགའ་ཞིག་ཡང་ཞིང་བརྗིད་ཆུང་བའི་སྐྱོན་དུ་མི་འགྱུར་རམ་ཞེ་ན། དེ་ནི་གཅམ་བུའི་སྒོ་ནས་སྐྱོན་དུ་སོང་བ་ཡིན་གྱི་མཉེན་པའི་སྒོ་ནས་སྐྱོན་དུ་འགྱུར་བ་མ་ཡིན་པར་བཤད་དོ། །འཇིག་རྟེན་ལུགས་ཀྱི་རྗེས་འབྲངས་ནས། །ཡང་དག་གཏོད་པར་བྱེད་པ་དང༌། །ཅིག་ཅར་དུ་ནི་ཆོས་དུ་མ། །བརྟགས་པའང་ཏིང་ངེ་འཛིན་དུ་བརྗོད། །འཇིག་རྟེན་གྱི་རྗེས་སུ་འབྲང་བའི་ཚིག་གི་སྒོ་ནས་ཡང་དག་པའི་དོན་ལ་སྦྱར་བ་དང༌། ཅིག་ཅར་དུ་ཆོས་དུ་མ་དོན་གཅིག་ཏུ་བརྟགས་ནས་སྦྱོར་བ་ནི་ཏིང་ངེ་འཛིན་ཞེས་བྱའོ ༑ ༑ ཚིག་རྒྱན་སྦྱོར་བ་འདི་རྣམས་ནི།

།སྔོན་གྱི་མཁས་པ་རྣམས་ཀྱིས་བསྟན ༑ ༑ དེའི་དཔེ་བརྗོད་པ་རྒྱན་ལས། རི་བོའི་ངོགས་ཀྱི་ཕང་པ་ན། །ལྕི་བའི་མངལ་གྱིས་མནན་པ་ཡིས། །དུབ་པས་སྤྲིན་གྱི་ཕྲེང་བ་མཁུན། །འདི་ནི་ཡང་དག་གནས་པས་ཉལ། །ཞེས་བཤད་པ་ལྟར་རོ། །མཉམ་གཞག་ཅེས་བྱའི་ཚིགས་བཅད་རྒྱན། །སྙན་ངག་མཁན་རྣམས་ཐམས་ཅད་འདོད། །མཉམ་འཇོག་ཅེས་བྱ་བའི་ཚིགས་སུ་བཅད་པའི་རྒྱན་གྱི་བྱེ་བྲག་སྙན་ངག་མཁན་རྣམས་ཐམས་ཅད་འདིའི་རྗེས་སུ་འབྲང་བ་ཡིན་ཏེ། རྒྱན་ལས། མཉམ་འཇོག་ཞེས་བྱའི་ཡོན་ཏན་གང༌། །དེ་ནི་སྙན་ངག་རྣམས་ཀྱི་ནོར། །སྙན་ངག་མཁན་རྣམས་ཐམས་ཅད་དུ། །འདི་ཡི་རྗེས་སུ་འགྲོ་བ་ཡིན། །ཞེས་བཤད་པ་ལྟར་རོ། །འདི་དག་གཅིག་གི་ཁྱད་པར་གྱིས། །དབྱེ་ན་ཤིན་ཏུ་མང་མོད་ཀྱི། །མངར་བའི་ངོ་བོའི་ཁྱད་པ་ལྟར། །དབྱེ་བ་དཀའ་ཕྱིར་འདིར་མ་བཤད། །ཚིག་གི་སྦྱོར་བའི་དབྱེ་བ་དཔག་ཏུ་མེད་པ་ཡོད་ཀྱང་མཁས་པ་རྣམས་ཀྱིས་རང་གི་རིག་པའི་ཤེས་རབ་ཀྱིས་ཕྱེ་ནས་ ¡Ã རྟོགས་མོད་ཀྱི། ( ¡¶ ཞ ¡· - རྟོགས་མོད་ཀྱི། ) སོ་སོའི་མཚན་ཉིད་འཇོག་མི་ནུས་ཏེ། བུར་ཤིང་དང་བུ་རམ་ཀ་ར་དང་སྦྲང་རྩི་ལ་སོགས་པའི་མངར་བའི་བྱེ་བྲག་ལྕེའི་དབང་པོས་མྱངས་པ་ན། རིག་ནུས་ཀྱི་སོ་སོའི་ངག་གི་རྣམ་པར་རིག་བྱེད་ཀྱིས་དེ་དག་གི་ཁྱད་པར་བརྗོད་མི་ནུས་པ་བཞིན་ནོ། །དེའང་རྒྱན་ལས། ལམ་འདི་གཉིས་ཀྱི་དབྱེ་བ་ནི། །རང་གི་ངོ་བོས་རྣམ་དཔྱད་ན། །སྙན་ངག་མཁན་གྱིས་དེ་

( ¡¶ ལུ ¡· དཔེ་ ) དག་གི །དབྱེ་བ་བརྗོད་པར་ནུས་མ་ཡིན། །ཞེས་པ་ལྟར་རོ ༑ ༑ དངོས་པོའི་གནས་སྐབས་ཁ་དོག་རང་བཞིན་ཐ་དད་པ་སྣ་ཚོགས་པའི། ངོ་བོས་དངོས་སུ་བསྔགས་པ་ནི། །རང་བཞིན་བརྗོད་དང་རིགས་ཡིན་ཏེ། །དེ་སོགས་དེ་ཡི་རྒྱ྄ན་བཤད་བྱ། །ཚིགས་སུ་བཅད་པ་རྩོམ་པའི་ཚུལ་ལ་གཉིས་ཏེ། རང་བཞིན་བསྔགས་པ་དང༌། རིགས་བསྔགས་པའོ། །དང་པོ་ནི་དངོས་པོའི་གནས་ལུགས་སྐྱོན་མེད་པར་བརྗོད་པ་ཡིན་ལ། གཉིས་པ་ནི་དེ་དང་རྗེས་སུ་འབྲེལ་བའི་ཆོས་བརྗོད་པ་ཡིན། དེའང་རིགས་ཙམ་བརྗོད་པའི་དཔེ་རྒྱན་ལས། མཆུ་ནི་ཤིན་ཏུ་དམར་ཞིང་གུག །གཤོག་པ་ལྗང་སེར་འཇམ་པ་པོ། །མགྲིན་པ་ཁ་དོག་གསུམ་གྱིས་བྲིས། །ནེ་ཙོ་འདི་ནི་འཇམ་པའི་ངག །ཅེས་བྱ་བ་དང༌། བྱ་བ་ཙམ་སྟོན་པའི་དཔེ། སྙན་པའི་སྒྲ་ཡི་སྙིང་པོ་ཡིས། །མགྲིན་པ་ཀུན་ནས་སྤུར་བའི་མིག ༑ ཕུག་རོན་ཀུན་ནས་བསྐོར་བ་ཡིས། །རྩེ་འདོད་དགའ་མ་ལ་མཆུ་སྟེར། །ཡོན་ཏན་བརྗོད་པའི་དཔེ། ལུས་ཀྱི་བ་སྤུ་ལངས་བྱེད་ཅིང༌། །ཡིད་ནི་དགའ་བར་བྱེད་པ་པོ། །མིག་ཀྱང་ཅུང་ཟད་ཟིམ་བྱེད་པ། །དགའ་མའི་རེག་པ་འདི་དང་ལྡན ༑ ༑ རྫས་བརྗོད་པའི་དཔེ། མགྲིན་པ་སྔོ་ཞིང་ལག་པ་ན། །ཐོད་གནས་གཙུག་ན་ཟླ་བ་ཅན། །རལ་པ་རྣམས་ཀྱང་དམར་ཞིང་སྣུམ། །སྣང་གྱུར་ཁྱུ་མཆོག་རྒྱལ་མཚན་ཅན། །རིགས་དང་བྱ་བ་ཡོན་ཏན་རྫས། །རང་བཞིན་བརྗོད་པ་འདི་ལྟ་བུ ༑ ༑ བསྟན་བཅོས་རྣམས་ལ་འདི་གཙོ་སྟེ། །སྙན་ངག་རྣམས་ལའང་འདི་ཉིད་དོ། །ཞེས་བྱ་བ་ལ་སོགས་པ་རྒྱས་པར་བཤད་པ་ལྟར་རོ། །དེའང་རིགས་བརྗོད་པ་དང༌། རང་བཞིན་བརྗོད་པའི་དཔེ། རིགས་ནི་ཐམས་ཅད་ལ་ཁྱབ་པ་ལ། རྫས་ནི་ཕྱོགས་གཅིག་ཉི་ཚེ་བ་སྟེ། དབང་ཕྱུག་ཁོ་ནའི་རལ་པའོ། །མཛེས་པ་དང་བློ་ལ་སོགས་པ་ཡོན་ཏན་དེ་དག་དང་ལྡན་པས་རྫས་སོ། །དཔེ་གཅིག་གིས་དོན་ཐམས་ཅད་ལ་མཚུངས་པ་ཤེས་བྱ་ལ་མི་སྲིད་ཀྱི། འོན་ཀྱང་རིན་པོ་ཆེ་དང༌། སེང་གེ་དང༌། རྒྱ་མཚོ་ལ་སོགས་པ། དགོས་འདོད་འབྱུང་བ་དང༌།འཇིགས་པ་མེད་པ་དང༌།

གཏིང་དཔག་པར་དཀའ་བ་ལ་སོགས་པ་གང་བརྗོད་པར་འདོད་པའི་ཕྱོགས་འགའ་ ཞིག་ དང་ཉེ་བར་མཚུངས་ པ་ལ་དཔེ་ཞེས་བརྗོད་དོ ༑ ༑ དེ་ལྟའི་དཔེ་ཡི་རབ་དབྱེ་བ། །སྔོན་གྱི་མཁས་པས་འདི་ལྟར་བཤད། །དཔེ་ཉེ་བར་མཚོན་པའི་རབ་ཏུ་དབྱེ་བ་སྔོན་གྱི་སྙན་ངག་མཁན་གྱིས་འདི་ལྟར་བཤད་དེ། ཆོས་དང་དངོས་པོ་བཟློག་པ་དང༌། །ཕན་ཚུན་དཔེ་དང་ངེས་པའི་དཔེ། །ངེས་པ་མེད་དང་སྡུད་པའི་དཔེ། །དེ་སོགས་དཔེ་ནི་སྤྲོས་ཏེ་བཤད། ཁྱོད་ཀྱི་ལག་པ་ཆུ་སྐྱེས་ལྟར་དམར། དངོས་སུ་མཚུངས་པའི་ཆོས་སྟོན་པས་ཆོས་ཀྱི་དཔེའོ། །གདོང་པདྨ། མིག་ཨུཏྤལ་འདྲ། ཆོས་གཅིག་གོ་བས་དངོས་པོའི་དཔེ། ཁྱོད་ཀྱི་གདོང་ལྟར་རྒྱས་པའི་པུཎྜ་རཱི་ཀར་གྱུར། གྲགས་པ་ལས་བཟློག་པའི་དཔེ། ཁྱོད་གདོང་ཆུ་སྐྱེས་འདྲ། ཆུ་སྐྱེས་ཁྱོད་གདོང་འདྲ། ཕན་ཚུན་གསལ་བར་བསྡེབས་པས་ཕན་ཚུན་གྱི་དཔེ། ཁྱོད་ཞལ་པདྨ་ཉིད་དང་འདྲ། །ངེས་པའི་དཔེ། ཁྱོད་གདོང་པདྨ་འདྲ་གཞན་དེ་འདྲ་ཡོད་ནའང་དེ་དང་འདྲ། མ་ངེས་པའི་དཔེ། གདོང་མཛེས་པར་མ་ཟད་སིམ་པར་བྱེད་པས་ཀྱང་ཡིན་ཏེ་ཟླ་བ་བཞིན། སྡུད་པའི་དཔེ། དེ་བཞིན་དུ་སྦྱར་ཏེ། ཁྱོད་ཉིད་ལ་ཁྱོད་གདོང༌། ནམ་མཁའ་ལ་ཟླ་བ་མཐོང་ ༑ གནས་ཀྱི་ཁྱད་པར་ཙམ་སྟོན་པས་ཁྱད་པར་གྱི་དཔེ། འདིའི་གདོང་གི་དཔལ་ང་ལ་ཡོད་ཅེས་ཟླ་བ་མ་སྙེམས། པདྨ་ལའང་ཡོད། བརྟག་པའི་དཔེ། པདྨར་བསམ་པའམ་མིག་འཁྱུག་ན། །ཡ་མཚན་ཅན་གྱི་དཔེ། ཁྱོད་གདོང་རི་བོང་ཅན་བསམས་པས་མཁར་སོང༌། རྨོངས་པའི་དཔེ། པད་ནང་བུང་བ་འཁོར་བའམ། གདོང་ལ་མིག་གཡོ་བ་སོམ་ཉིར་གྱུར་པ་ཐེ་ཚོམ་གྱི་དཔེ། པདྨ་ཟླ་བས་ཚར་གཅོད། མཛེས་པ་ལ་ཟླ་བས་མི་གནོད། དེས་ན་ཁྱོད་ཀྱི་གདོང་ཉིད་ཡིན། །གཏན་ལ་འབེབས་པའི་དཔེ། བསིལ་འོད་ཀྱི་མི་མཐུན་ཕྱོགས། ཁྱོད་ཀྱི་གདོང་ནི་པདྨ་ཡིད་འཕྲོག་པའི་དྲི་ངད་ལྡན། འདྲེས་པའི་དཔེ། འདྲ་ཚུལ་མཚུངས་པའི་སྒྲའི་སྒོ་ནས་དོན་གྱི་དཔེར་བྱས་པས་མཚུངས་པའི་དཔེ། པདྨ་རྡུལ་མང་ཟླ་བ་ནག་ནོག་ཅན

༑ མཚུངས་པ་ལས་ཁྱོད་ཀྱི་གདོང་སྐྱོན་མེད་པས་ལྷག སྨད་པའི་དཔེ། ཚངས་པ་པདྨ་ལས་སྐྱེས་ཟླ་བ་རང་བྱུང་གི་གཙུག་རྒྱན་ཁྱོད་གདོང་དེ་དང་འདྲ། བསྔགས་པའི་དཔེ། ཁྱོད་གདོང་ཟླ་བ་འདྲ། དེའི་སྐྱོན་ཡོན་མི་ཤེས་བརྗོད་འདོད་ཀྱི་དཔེ། པདྨ་སྟོན་ཟླ་ཁྱོད་གདོང་གསུམ། །འགལ་བར་སྟོན་པ་འགལ་བའི་དཔེ། །ཟླ་བ་བེམས་པོ་རྙོག་མ་ཅན། །ཡིན་པས་ནམ་ཡང་ཁྱོད་ཀྱི་གདོང་ཟིལ་གྱིས་གནོན་པར་མི་ནུས༌། སུན་འབྱིན་པའི་དཔེ། ཁྱོད་ཀྱི་བཞིན་རི་དྭགས་ཀྱི་མིག་གིས་མཚན། དེ་ལྟ་ནའང་དེ་དག་དང་མཚུངས་པ་མཛེས་པའི་དཔེ། འདི་པདྨ་མ་ཡིན་གདོང༌། འདི་བུང་བ་མ་ཡིན་མིག གསལ་བར་མཚུངས་པས་དེ་ཉིད་གནས་ལུགས་བཤད་པའི་དཔེ། ཟླ་བ་དང་པདྨའི་ཁྱད་པར་ལས་འདས་པ་ཁྱོད་ཉིད་དང་མཚུངས། ཐུན་མོང་མ་ཡིན་པའི་དཔེ། པདྨའི་ཡོན་ཏན་ཀུན་བསྡོམས་ཏེ་དྲིལ་བ་ལྟར། ཁྱོད་ཀྱི་བཞིན་མཛེས། མ་བྱུང་བའི་དཔེ། ཟླ་བའི་གཟུགས་ལས་དུག ཙནྡན་ལས་མེ། འདིའི་ཁ་ལས་ཚིག་རྩུབ་མི་སྲིད་པའི་དཔེ། ཙནྡན་གྱི་ཆུ ༑ ཟླ་བའི་འོད། ཆུ་ཤེལ་ལ་སོགས་པ་ལྟར་ཁྱོད་ཀྱི་རེག་པ་བསིལ། མང་པོའི་དཔེ། ཁྱོད་ཀྱི་བཞིན་ཟླ་བ་ལས་བྱུང༌། པདྨའི་སྙིང་པོ་ལས་བཏོན་པ་འདྲ། རྣམ་པར་འགྱུར་བའི་དཔེ། ཉི་མས་ཉིན་མོ་དྲོ། དྲོ་བས་ལོ་ཏོག ཁྱོད་ལས་མཁས་པ ༑ མཁས་པས་བྱས། ཕྲེང་བའི་དཔེ། འདི་དག་རྒྱུ་འབྲས་བུ་འབྲེལ་དགོས་མིན་ན་དཔེ་མང་པོར་འགྲོ། ངག་དོན་ཉིད་ཀྱིས་ངག་དོན་གང་ཡང་དཔེར་སྦྱོར་བ་འདྲ་བའི་ཚིག་གམ་མང་པོའི་ཕྱིར། ངག་དོན་གྱི་དཔེ་རྣམ་པ་གཉིས་ཏེ། ཁྱོད་ཀྱི་གདོང་མིག་མི་བརྟན། སོའི་འོད་གསལ། བུང་བ་འཁོར། གེ་སར་གསལ། འདམ་སྐྱེས་བཞིན་མཛེས། ལུས་ཕྲ་པདྨའི་ཚལ་དང་མཚུངས། །དེ་བཞིན་བཞིན་རས་པདྨ་འདྲ། ཁོ་བོ་སྦྲང་རྩིའི་བརྟུལ་ཞུགས་བཞིན། །འཐུངས་ཤིང་འཐུངས་ནས་རྩེ་འཇོ་བྱེད ༑ ༑ དངོས་པོ་གང་ཡང་རུང་བ་བཀོད། དེའི་ཆོས་མཐུན་པ་འགོད་དེ་མཚུངས་པར་གོ་བ་དེ་མཐུན་དངོས་པོའི་དཔེ་སྟེ། དེང་སང་བར་དུ་ཁྱོད་འདྲ་མེད།

།བྲྀཀྵའི་གཉིས་པ་མེད་པ་ཉིད། །ཡོངས་སུ་འདུ་བའི་རྐང་འཐུང་བ། །ལྷག་པ་དང་དམན་པ་གཉིས་བསྡུས་ཏེ་བྱ་བ་གཅིག་ཏུ་བྱས་ནས་གང་ཞིག་སྨྲས་པ་དེ་མཚུངས་པར་སྦྱོར་བའི་དཔེའོ། །དཔེར་ན། པུ་ལོ་མ་ཡི་དགྲ་དང་ཁྱོད། །ལྷ་ཡུལ་ས་སྟེང་བསྐྱང་ལ་བརྩོན། །དེ་ཡིས་ལྷ་མིན་ཁྱོད་ཀྱིས་ནི། །མི་བདག་དྲེགས་ཅན་འཇོམས་པར་བྱེད། །ཅེས་པ་ལྟར་རོ། །མཛེས་ཕྱིར་ཟླ་བ། བརྗིད་ཕྱིར་ཉི་མ། བརྟན་ཕྱིར་རྒྱ་མཚོ། ཁྱོད་དེ་འདྲ་གཏན་ཚིགས་ཀྱི་དཔེ། རྟགས་དང་ཚིག་ཐ་དད་དམ་དཔེ་དོན་ལྷག་ཆད་ཡོད་ཀྱང་སྡེབ་སྦྱོར་ལ་སྐྱོན་མེད་ན་མཁས་པའི་གྲར་དབྱུང་བྱ་ཡིན་ཏེ ༑ དཔེར་ན། མ་ནིང་འདི་ནི་མོ་ལྟར་འགྲོ། །བུད་མེད་འདི་ནི་ཕོ་ལྟར་སྨྲ། །འདི་ལ་ཁོ་མོ་སྲོག་ལྟར་དགའ། །དགའ་བ་ནོར་བཞིན་བསྒྲུབ་པར་བྱ། །དཔེ་དམན་པས་དོན་བཟང་པོ་འགའ་ཞིག་མཚོན་པ་མི་འཐད་དེ། །དཔེར་ན། ངང་མོ་ལྟ་བུར་ཟླ་བ་དཀར། །མཚོ་ལྟར་ནམ་མཁའ་དྲི་མ་མེད། ཁྱི་ལྟར་བྲན་པོ་རྗེ་ལ་གུས། །མེ་ཁྱེར་ཇི་བཞིན་སྣང་བྱེད་གསལ། །མཁས་པས་འདི་འདྲ་དོར་བར་བྱ། །དེ་ལ་རྒྱུ་མཚན་བསམ་པར་གྱིས། །ཞེས་བཤད་པ་ལྟར་རོ། །མཚུངས་དང་འདྲ་དང་ཇི་ལྟར་སོགས། །མཉམ་དང་རྗེས་མཚུངས་རྗེས་སུ་འདྲ། །དེ་ཡི་འགྲན་ཟླ་དགྲ་ཟླ་དང༌། །རིགས་མཐུན་རྗེས་སུ་སྒྲུབ་ལ་སོགས། །རང་བཞིན་མཚུངས་དང་གཟུགས་བརྙན་སོགས། །མཚན་ཉིད་གཅིག་དང་མཐུན་ཕྱོགས་དང༌། །དཔེ་དང་དཔེར་བྱ་རྟགས་མཚུངས་དང༌། །གནས་མཚུངས་དང་ནི་མཚུངས་པ་དང༌། །འགྲན་དང་ཟིལ་གྱིས་མནན་པ་དང༌། །སྒྲ་སྒྲོགས་པ་དང་ཡལ་བར་དོར། །གདུང་བར་བྱེད་དང་སྨྲ་འབེབས་དང༌། །དགོད་དང་ཕྲག་དོག་མི་བཟོད་དང༌། །དེ་ཡི་སྐལ་བཟང་འཕྲོག་པ་དང༌། །དེ་ཡི་མཛེས་དང་སྦེད་ལ་སོགས། །མཚུངས་ལས་དེ་ནི་གོང་དུ་བརྒལ། །དེ་ཡི་རྐང་རྗེས་རྐང་པས་འཇོག །དེ་ཡི་གནས་ལ་བརྒལ་བ་སོགས། །མཚུངས་པ་གསལ་བར་བྱེད་པ་ཡིན། ¡Ã ཁྱོད་ཉིད་ཡོངས་འདུ་རྐང་འཐུང་བཞིན། ། ( ¡¶ ཞ ¡·¡¶ ལུ ¡· - ཁྱོད་ཉིད་་་་་་་འཐུང་བཞིན།

། ) དཔེའི་དབྱེ་བ་མི་མངོན་པའི་ཚིག་སྦྱོར་རཱུ་པ་ཀ་སྟེ། རྒྱན་ལས། དཔེ་ཡི་དབྱེ་བ་མི་མངོན་པ། །ཉིད་ནི་རཱུ་པ་ཀ་ཞེས་འདོད། །ཅེས་བཤད་པ་ལྟར་རོ། །དཔེར་ན་དཔུང་པ་འཁྲི་ཤིང༌། ལག་མགོ་པདྨ། རྐང་པ་ལ་སོགས་པ་སོར་མོ་རྣམས་ལོ་མ། སེན་མོ་མེ་ཏོག ལག་གཉིས་འཁྲི་ཤིང་དཔྱིད་ཀྱི་དཔལ་ཁྱོད་བདག་གིས་མཐོང༌། འདི་ཚིག་བསྡུ་བ་མ་ཡིན། སྔར་གྱི་རཱུ་པ་ཀ་ཚིག་བསྡུ་བ་ཡིན། གདོང་ཟླ་འཛུམ་པའི་འོད་ཟེར། ཚིག་བསྡུ་དབྱེ་བའི་རཱུ་པ་ཀ དམར་བའི་སེར་མོ་ལོ་མའི་ཕྲེང༌། །སེན་མོ་འོད་ཟེར་གྱི་གེ་སར། ཁྱོད་ཀྱི་ཞབས་ཀྱི་འདམ་སྐྱེས་དེ། །ས་སྐྱོང་གཙུག་ན་མཛིན་པར་བྱེད ༑ ༑ སོར་མོ་ལ་སོགས་ལོ་མ། རྐང་པ་པདྨར་སྒྲོ་བཏགས། རཱུ་པའི་གནས་སུ་དེ་འགོད་པ་མཐའ་དག་རཱུ་པ་ཀའོ། །གློ་བུར་ཉིད་དུ་གཏུམ་མོ་ཁྱོད ༑ ༑ མཆུ་ཡི་ལོ་མ་རབ་ཏུ་གཡོ། །གདོང་གི་མུ་ཏིག་གསལ་བ་ཡི། །རྔུལ་ཆུའི་ཟེགས་མའི་དོག་པ་འཛིན། །ངལ་བའི་ཆུ་ནི་དོག་པར་བྱས། །མཆུ་ནི་ལོ་མར་བྱས་ནས་ཀྱང༌། །རྣམ་པ་གཞན་དུ་གདོང་མ་བྱས། །དེས་ན་ཆ་ཤས་རཱུ་པ་ཀ །སྨིན་མ་འཁྱོག རྔུལ་ཆུ་འཛག མིག་དམར། འདི་གདོང་གི་འདམ་སྐྱེས། མྱོས་པའི་སྐབས་ན་གསལ། གདོང་གི་ཡན་ལག་རྣམ་འགྱུར་མེད། །གདོང་པ་ཁོ་ན་པདྨ་སྟེ། །དེ་ནི་དེ་འགྱུར་དེ་ཕྱིར་འདི། །ཡན་ལག་ཅན་གྱི་རཱུ་པ་ཀ །མྱོས་པའི་མཁུར་ཚོས་སྨུག་པ་ལ། །མིག་གི་ཨུཏྤལ་དམར་པོ་ཅན། ཁྱོད་ཀྱི་བཞིན་རས་མྱུ་གུ་ཡིས། །འགྲོ་རྣམས་ཆགས་པའི་བདག་ཉིད་བྱས། །ཡན་ལག་གཅིག་སྤོང་བྱེད་པ་ཡང༌། །དེ་ལྟར་གཉིས་ལ་སོགས་པས་ཀྱང༌། །ཡན་ལག་དཔག་པར་བྱ་སྟེ་འདིར། །རུང་དང་མི་རུང་དབྱེ་བར་བྱ། །འདི་ཡི་གདོང་འཛུམ་མེ་ཏོག་འབར། །གཡོ་བའི་མིག་ནི་བུང་བ་སྟེ། །ཞེས་བྱ་མེ་ཏོག་གཉིས་གཉིས་ལ ༑ ༑ ལེགས་སྦྱར་སྦྱར་བའི་རཱུ་པ་ཀ །འདི་ཡི་གཤེར་བའི་འཛུམ་ཟླ་ཟེར། །སྣུམ་པའི་མིག་ནི་ཨུཏྤལ་གདོང༌། ། ¡Ã འདི་ནི་ཟླ་ཟེར་ཨུཏྤ་ལ། ། ( ¡¶ ཞ ¡· - འདི་ནི་་་་་་་ཨུཏྤ་ལ༑ ༑ ) སྦྱོར་བྲལ་ཕྱིར་ན་མ་སྦྱར་དཔོག

།ཡན་ལག་ཅན་དང་ཡན་ལག་ནི ༑ ༑ དཔོག་དང་མི་དཔོག་ལ་བརྟེན་པས། །མི་མཉམ་དཔོག་པར་བྱེད་ཅེས་བྱ ༑ ༑ རོལ་སྒེག་སྐྱེ་བར་བྱེད་པ་དཔེར། ཁྱོད་གདོང་ཟླ་བ་མྱོས་པ་ཡི། །མཁུར་ཚོས་དམར་པོ་གར་བྱེད་པ། །སྨིན་མ་འཁྲིལ་ལྕུག་ཡིད་སྲུབ་ཀྱིས། །ས་གསུམ་པོ་ནི་གཞོམ་པར་ནུས། །འཕྲོག་བྱེད་རྐང་རྩེ་ལ་རེག་པའི། །ཛ་ཧུའི་བུ་མོའི་ཆུ་ཡི་དར། །ལྷ་མིན་ལས་རྒྱལ་ཐེ་ཚོམ་མེད། །ལྷ་དགའི་དགའ་སྟོན་རྒྱལ་མཚན་ཅན ༑ ཁྱད་པར་ཅན་ནི་ཡོངས་བཟུང་ནས། །དེ་ལྟར་རྟོག་ལ་དཔག་པ་ན ༑ ༑ རྐང་པ་ལ་དེ་སྒྲོ་འདོགས་པ། །དེ་ནི་ཁྱད་ཅན་རཱུ་པ་ཀ །པདྨ་མི་འཛུམས། མཁའ་ལ་མི་འགྲོའང་ཁྱོད་ཀྱི་གདོང་ཟླས་ངའི་སྲོག་འཕྲོག་པ་ལ་འབད། ཟླ་བའི་བྱ་བ་མིན་པའི་བྱ་བ་གཞན་བྱེད་པ་སྟོན་པ་ནི། མི་འགལ་ལྡོག་པའི་རཱུ་པ་ཀ །ཟབ་ཕྱིར་རྒྱ་མཚོ་བརླིང་ཕྱིར་རི། །འདོད་པ་སྟེར་བས་རྐང་འཐུང༌། ཟབ་པ་ལ་སོགས་པའི་རྟགས་ཀྱིས་དཔོག་པས་གཏན་ཚིགས་དཔོག་པ། ངང་པའི་རྒྱལ་པོས་ཉེར་སྤྱད་རུང༌། །བུང་བ་དོན་བྱ་ཕྱིར་དྲི་ཞིམ། །གྲོགས་མོ་ཁྱོད་ཀྱི་གདོང་པདྨ ༑ ༑ འདི་ནི་འདྲེས་པའི་རཱུ་པ་ཀ །ཆོས་མཐུན་མི་མཐུན་མཐོང་བ་ལས ༑ ༑ གཙོ་དང་ཞར་ལས་བྱུང་བ་ནི། །དཔེ་དང་ལྡོག་པ་ཞེས་པ་ཡི། །རཱུ་པ་ཀ་ནི་གཉིས་འདོད་དཔེར། །འདི་ཡི་ཅུང་ཟད་དམར་བའི་འོད། །མྱོས་པའི་གདོང་གི་ཟླ་བ་ཡིས། །ཤར་མ་ཐག་པའི་དམར་བ་ཡི། །ཟླ་བས་ཡོངས་སུ་བསིལ་བར་བྱེད ༑ ༑ ལྷ་རྣམས་ཀྱིས་ནི་ཟླ་བ་འཐུང༌། །བདག་གིས་ཁྱོད་གདོང་ཟླ་བ་འཐུང༌། ། ¡Ã དེ་ནི་ང་བ་མ་ཡིན་ལ། ། ( ¡¶ ཞ ¡·¡¶ ལུ ¡· འདི་ནི་མཐའ་དག་རཱུ་པ་ཀ་ཡིན་ལ༑ ) འདི་ནི་རྒྱུན་དུ་དཀྱིལ་འཁོར་གང༌། །གདོང་གི་ཟླ་བ་ཟླ་བ་ཉིད། །འདྲར་གཞན་དག་ནི་གདུང་བར་བྱེད། །མཛེས་མ་ཁྱོད་ཀྱིས་མ་བསླུས་མིན། །དེ་འདྲ་སུན་འབྱིན་རཱུ་པ་ཀ །གཏུམ་མོ་ཁྱོད་ཀྱི་གདོང་ཟླ་ཡིས། ཁོ་བོ་ངེས་པར་སྲེག་ཅིང་གདུང་ ༑ ༑ རང་གི་སྐལ་བའི་སྐྱོན་ཅན་ཡིན། །འདི་ནི་མཉམ་འཇོག་རཱུ་པ་ཀ །གདོང་གི་འདམ་སྐྱེས་གར་གྱི་སར།

ཁྱོད་ཀྱི་སྨིན་ལྕུག་གར་མཁན་ཏེ། །རོལ་ཅིང་དགའ་བས་གར་བྱེད་པ། །འདི་ནི་རཱུ་པ་ཀ་རཱུ་ཀ །འདི་དེ་གདོང་མིན་འདི་པདྨ ༑ ༑ འདི་དག་མིག་མིན་བུང་བའོ། །འདི་རྣམས་གེ་སར་ཉིད་ཡིན་གྱི། ཁྱོད་ཀྱི་སོ་ཡི་འོད་ཟེར་མིན། །གདོང་ལ་སོགས་པ་བཟློག་ནས་པདྨ་ལ་སོགས་དཔག་པ་བཟློག་པའི་སྦྱོར་བའི་རཱུ་པ་ཀ འདི་དག་ཉེ་བར་མཚོན་པ་ཙམ་ཡིན། རྒྱས་པར་རང་གིས་བརྟགས་ལ་ཤེས་པར་བྱ་སྟེ། རྒྱན་ལས། རྣམ་རྟོག་རྣམས་ཀྱི་མཐའ་མེད་པས། །རཱུ་པ་ཀ་དང་དཔེ་དག་ནི། །ཕྱོགས་ཙམ་བསྟན་ཏོ་མཁས་རྣམས་ཀྱིས། །བརྗོད་པ་གཞན་ཡང་རྗེས་སུ་དཔག །ཅེས་བཤད་པ་ལྟར་རོ ༑ ༑ རིགས་དང་བྱ་བ་ལ་སོགས་པ་བརྗོད་པ་གཅིག་ལ་ཞུགས་ནས། དོན་ལེགས་པར་སྟོན་ན་གསལ་བྱེད་ཅེས་བྱ་སྟེ། རྒྱན་ལས། རིགས་དང་བྱ་བ་ཡོན་ཏན་རྫས། །བརྗོད་པ་གཅིག་ལ་ཞུགས་ནས་ནི། །གལ་ཏེ་ངག་རྣམས་ལ་ཕན་ན ༑ ༑ གསལ་བྱེད་ཅེས་ནི་བརྗོད་པ་ཡིན། །ཞེས་བཤད་པ་ལྟར་རོ། །རིགས་ཀྱི་དཔེ། ལྷོའི་རྫིས་འཁྲི་ཤིང་གི་ལོ་མ་རྙིངས་པ་ལྷགས་པར་བྱེད། ལུས་དུད་རྣམས་ཀྱི་སྙེམས་པ་གསར་དུ་འཕམ་ནུས། བྱ་བའི་དཔེ། ཆུ་གཏེར་བཞི་ཡི་ནང་དུ་སོ་ཅན་རྒྱུ། ཁོར་ཡུག་རི་བོའི་ནང་དུ་ཁྱོད་ཀྱི་ཡོན་ཏན་རྒྱུ། །ཡོན་ཏན་གྱི་དཔེ། དབྱར་སྤྲིན་སྔོ་བསངས་ཀྱིས་ཕྱོགས་ཁྱབ། རྩ་སྔོན་གསར་པས་ས་ཁྱབ། རྫས་ཀྱི་དཔེ། ཁྱབ་འཇུག་གི་རྣམ་པར་གནོན་པས་དཱ་ནུའི་བུའི་འབྱོར་པ་གར་བཞག་ལྷའི་རྫུ་འཕྲུལ་ཀྱང་གང་ནས་འོང་བར་གྱུར། དེ་ལ་སོགས་པ་ཐོག་མའོ ༑ ༑ བར་དང་ཐ་མར་འབྱུང་བའི་དཔེ་ཅུང་ཟད་ཙམ་བཤད་ན། གར་བྱེད་ནི་ཙུ་ལའི་ཤིང་ཕང༌། །མཇུག་སྒྲོ་ལྡན་པ་གླུ་ཡང་ལེན། །བཅིངས་པས་ཆུ་འཛིན་རྣམས་ལ་ནི། །དགའ་བའི་མཆིལ་མས་ཁེབས་པ་ལྟ། །དལ་བུའི་དྲི་ལེན་བ་ཚ་སྟེ། །ཟླ་བའང་མེ་ཉིད་དུ་ནི་འགྱུར། །ཙནྡན་བདར་བ་གཏོར་བ་ཡང༌། །མཚོན་གྱིས་བཏབ་གྱུར་འཁྱམས་རྣམས་ལའོ། །དཀར་ཕྱོགས་དཀར་བའི་འོད་ཟེར་དང༌། །དེ་ཡིས་མདའ་ལྔ་དེ་ཡིས་ཀྱང༌། །ཆགས་པ་ཆགས་པས་ཀྱང་ན་ཆུང༌།

།དགའ་བའི་དགའ་སྟོན་མཛེས་པ་འཕེལ། །སྔ་མ་སྔ་མ་ལ་ལྟོས་ནས། ངག་གི་ཕྲེང་བ་སྦྱོར་བས་ཕྲེང་བའི་གསལ་བྱེད་ཡན་ལག་མེད་པའི་སྙེམས་པ་ནི། །སྤྲིན་གྱིས་འཕེལ་བར་བྱེད་པ་ཡིན། །སེལ་བྱེད་སོས་ཀའི་ཚད་པ་ཡང༌། །རླུང་གིས་གཙུབས་པའི་ཟེགས་མ་ཡིས། །སྤྲིན་གྱིས་ཡན་ལག་མེད་པ་ཡི། ། ( ¡¶ ཞ ¡·¡¶ ལུ ¡· + སྙེམས་པ་འཕེལ་བྱེད་དགའ་མ་ཡིན། ། ) སྙེམས་པ་འཕེལ་བར་བྱེད་པ་ཡིན། །སྙེམས་པའི་ཚིག་དང་སྤྲིན་གྱི་ཚིག་གིས་འགལ་བར་སྟོན་པས་འགལ་བའི་གསལ་བྱེད། སྤྲིན་གྱི་ཕྲེང་བས་ཕྱོགས་ཀྱི་རྒྱ་ཕྲོགས། སྐར་མའི་ཚོགས་བཟུང༌། དེ་རིང་བདག་གི་སྲོག་ལེན། སྒྲ་དུ་མས་བྱ་བ་གཅིག་སྟོན་པས་དོན་གཅིག་གསལ་བྱེད། མཐོ་ཞིང་ཡིད་འོང་དྲི་ལྡན་ལྟར་སྔོ། མཁའ་ལ་ཆུ་འཛིན་རྒྱུ། ས་ལ་གླང་ཆེན་རྒྱུ། སྤྲིན་དང་གླང་ཆེན་ཡོན་ཏན་མཚུངས་པས། རྒྱུ་བར་སྦྲེལ་བས། སྦྱར་དོན་གསལ་བྱེད ༑ འདི་ལྟ་བུ་གསལ་བྱེད་ཀྱི་སྡེབ་སྦྱོར་ཐམས་ཅད་ཤེས་པར་བྱ་སྟེ། རྒྱན་ལས ༑ འདི་ལྟ་བུ་ཡི་རྣམ་པ་ཡིས། །གསལ་བྱེད་ལྷག་མ་རྣམས་ལ་ཡང༌། །རྣམ་པར་རྟོག་པ་རྗེས་འགྲོ་བ། །མཁས་པ་ཉིད་ཀྱིས་དཔྱད་པར་བྱ། །ཞེས་བཤད་པ་ལྟར་རོ། །དོན་སྐོར་ཚིག་སྐོར་གཉིས་ཀ་བསྐོར་བ་གསུམ་གསལ་བར་བྱེད་པའི་གནས་སུ་རྒྱན་གསུམ་འདོད་དེ། དཔེར་ན་དོན་སྐོར་གྱི་དཔེ། ཀ་དམ་བ་ནི་རྣམ་པར་བྱེ། །ཀུ་ཊ་ཛཾ་ག་མ་ནི་གསལ། །ཀུནྡ་ལྱ་ཡི་རབ་ཏུ་རྒྱས། །ཀ་ཀུ་བྷ་ཡང་རྣམ་པར་བྱེ། །ཚིག་སྐོར་གྱི་དཔེ། སྤྲིན་གྱི་ཕྲེང་བ་རྣམས་ཀྱིས་ནི། །མཇུག་སྒྲོ་ལྡན་པའི་ཚོགས་སྙེམས་བྱེད། །ཆུ་སྲིན་རྒྱལ་མཚན་ཅན་གྱིས་དེང༌། །ན་ཆུང་རྣམས་ཀྱང་སྙེམས་པར་བྱེད། །གཉིས་ཀ་བསྐོར་བའི་དཔེ། དེ་རིང་ཁྱོད་ནི་བཙུན་མོ་དང༌། །གནས་བཞིན་ཀུན་ལས་རྒྱལ་བར་གྱུར། ཁྱོད་ཀྱི་དགྲ་ཚོགས་ལྷ་མོ་དང༌། །གནས་བཞིན་ལྷ་ཡི་གནས་སུ་སོང༌། །འགོག་པའི་ཚིག་ནི་ཨཀྵེ་པ་ཞེས་བྱ་ལ། དུས་གསུམ་ལ་ལྟོས་ནས་གསུམ་དུ་འགྱུར། འོན་ཀྱང་སྨོད་པ་ལ་དབྱེ་ན་མཐའ་ཡས་སོ།

།རྒྱན་ལས། འགོག་པའི་ཚིག་ནི་ཨཀྵེ་པ། །དུས་གསུམ་ལ་ལྟོས་རྣམ་པ་གསུམ། །འོན་ཀྱང་སྨོད་པ་འདི་ལ་ཡང༌། །དབྱེ་བ་མཐའ་ཡས་ཕྱིར་མཐའ་ཡས། །ཞེས་བཤད་པ་ལྟར་རོ། །འདས་པ་འགོག་པའི་དཔེ། ཡན་ལག་མེད་པའི་མེ་ཏོག་གི། །མདའ་ལྔས་ཀུན་ལས་རྒྱལ་བ་ནི། །འདི་ནི་མི་སྲིད་ཡང་ན་ནི

༑ ༑ དངོས་པོའི་ནུས་པ་རྣམས་སྣ་ཚོགས། །ད་ལྟར་བའི་དཔེ། ཅི་ག་རྣ་བར་ཨུཏྤ་ལ ༑ ༑ འཇོག་བྱེད་སྙན་པར་སྨྲ་བ་མོ། །མིག་དཀྱུས་རིང་པོར་མི་འགྲུབ་པའི ༑ ༑ འདི་ནི་བྱ་བ་ཅི་ཞིག་ཡོད། །མ་འོངས་པ་འགོག་པའི་དཔེ། ཇོ་བོ་བདེན་པར་གླེངས་ན་བདག ཁྱེད་ཀྱིས་གཟིགས་པར་འགྱུར་མ་ལགས། །གཞན་གྱི་ཙུམྤས་འཕོས་པ་ཡི། །རྒྱ་སྐྱེགས་ཀྱིས་ནི་དམར་བའི་སྤྱན། །སྙེམས་མས་ཕྱིས་རིག་པར་འགྱུར་བ་འགོག་པས་སོ། །ཆོས་འགོག་པའི་དཔེ། ལུས་ཕྲའི་ཡན་ལག་འཇམ་པ་བརྫུན། །བདེན་ན་བདག་ལ་གདུང་མི་འཐད། །ཆོས་ཅན་འགོག་པའི་དཔེ། དེ་མཛེས་མི་མཛེས་ཀྱི་རྣམ་དཔྱོད་ཅི་སྟེ་སྐྱེ། འོད་ཙམ་མཐོང་གི་རྟེན་མ་ཡིན། །རྒྱུ་འགོག་པའི་དཔེ། མིག་དམར། མཆུ་གཡོ། སྨིན་འཁྱོག་དེ་ལྟ་ནའང་ཉེས་པ་མེད་པས་བདག་མི་འཇིགས། རྒྱུའི་གཙོ་བོ་ཉེས་པ་མེད་པས་རྒྱུ་འགོག་པའོ ༑ ༑ འབྲས་བུ་འགོག་པའི་དཔེ། རབ་དགའ་རྒྱང་རིང་ཆུ་འཛིན་དེ། །འདིར་ནི་འོངས་གྱུར་ནི་ཙུ་ལའི། །མེ་ཏོག་རྒྱས་པ་མཐོང་བར་གྱུར། །བདག་མ་ཤི་བ་དེ་ཅི་ག །དེ་ཡི་འབྲས་བུ་འཆི་བ་ཟློག་བྱེད་པ། འབྲས་བུ་འགོག་པའོ། །དེའི་རྒྱུ། ལྗོན་ཤིང་དང་ནི་ཆུ་འཛིན་པ། །འོངས་པ་ཉེ་བར་འགོད་པ་ནི། །རྗེས་གནང་འགོག་པའི་དཔེ། ཁྱེད་གཤེགས་ན་བདག་གདུང་བ་ཡུན་མི་རིང༌། གཤེགས་ན་གཤེགས། ཐུགས་འཕྲིག་འབྲས་བུ་མེད། རྗེས་གནང་གི་སྒོ་ནས་འགྲོ་བ་འགོག་པའོ། །དབང་འགྱུར་འགོག་པའི་དཔེ། ནོར་ཡང་མང་པོ་རྙེད། ལམ་དུ་བདེ་ཞིང་དགེ བདག་སྲོག་ཐེ་ཚོམ་མེད་ཀྱང་མཛའ་བོ་མ་གཤེགས། རྒྱུ་བཤད་པས་གཙོ་བོ་འགྲོ་བ་དང་མི་འགལ་བའི་དབང་གྱུར་ཉིད་ཀྱིས་འགོག་པ་ནི་དབང་གྱུར་འགོག་པའོ། །མ་གུས་འགོག་པའི་དཔེ། གསོན་པའི་བསམ་པ་ཡོད། ནོར་གྱི་བསམ་པ་མེད། ཇོ་བོ་གཤེགས་སམ་བཞུགས་རང་གི་གནས་སྐབས་སྨོས་པ་ལགས། མ་གུས་པའི་ཚིག་གིས་འདི་ན་ཆགས་ཅན་ཇོ་བོའི་འགྲོ་བ་འགོགཤིས་བརྗོད་འགོག་པའི་དཔེ། ཁྱོད་གཤེགས་ན་གཤེགས་ལམ་བདེ་བར་གྱུར་ཅིགཁྱོད་གང་གཤེགས་པ་དེར་སྐྱེ་བར་ཤོག

ཤིས་པར་བརྗོད་པའི་སྒོ་ནས་གནས་བསྟན་ཏེ་འགོག་པ། ཚིག་རྩུབ་ཀྱིས་འགོག་པའི་དཔེ། བདེ་བར་གཤེགས་ན་གཞན་པ་འགའ་ཚོལ། བདག་འཆི། ཚིག་རྩུབ་ཀྱི་ཡེ་གེ་སྔོན་དུ་འགྲོ་བས་གཙོ་བོ་འགྲོ་བ་ལ་མགུ་བའི་གཞན་དབང་གིས་འགོག་པའོ། །མཐུན་རྐྱེན་གྱིས་འགོག་པའི་དཔེ། གཤེགས་ན་མྱུར། ཕྱི་ནས་ཉེ་དུའི་སྨྲེ་སྔགས་ཀྱིས་གཤེགས་པའི་འགལ་ཟླར་འགྱུར། འགྲོ་བའི་གྲོགས་བྱེད་པའི་སྒོ་ནས་ཆགས་མས་འགོག་པའོ ༑ ༑ རྩོལ་བ་འགོག་པའི་དཔེ། གཤེགས་པར་ཞུ་འབུལ་ཡིད་འོང༌། ཁྱོད་གཤེགས་ན་དགའ། མ་གཤེགས་ཞེས་བརྗོད་ཀྱང་ཅི། འབྲས་བུ་མི་འདོད་པ་བསྟན་ནས་འདོད་པའི་བྱ་བ་འགོག་པའོ། །གཞན་དབང་འགོག་པའི་དཔེ། སྐད་ཅིག་ལྟ་ལ་གེགས་བྱེད། རྫི་མ་བསྐྱོད་ལ་ཁྲོ། བྱམས་པའི་མཛའ་ལ་འགྲོ་བར་སྨྲོས། བདག་དེའི་འདོད་པ་འདོད། དགའ་བ་གཞན་བརྒྱུད་པས་དེའི་འགྲོ་བ་འགོག་པས་སོ། །ཐབས་ཀྱིས་འགོག་པའི་དཔེ། འབྲལ་བ་བཟོད། འདོད་ལྷས་མི་མཐོང་བའི་མིག་སྨན་སྩོལ། དཀའ་བ་གསོན་པའི་ཐབས་བཀོད་པས་སོ། ཁྲོ་བས་འགོག་པའི་དཔེ། ཁྱོད་སོང༌། ད་མི་འགྲོ་ན་ཡང་དགོས་པ་ཞན་པས་བདག་གིས་ཅི་བགྱི། ཆེ་བས་ཆེའི་མཛའ་བ་མནན་དཀའ་ཁྲོ་བས་འགྲོ་བ་རྩོམ་པ་བཟློག་པས ༑ སྙིང་རྗེ་འགོག་པའི་དཔེ། མ་བསུང་རྣ་བར་མ་བཞག་ཅིང༌། །བུ་མོས་ཆང་ལ་མ་བཏབ་པར། །ཨུཏྤལ་སྔོན་པོ་ཁྱོད་དགྲ་ཡི། །རྫིང་ཉིད་དུ་ནི་ཟེགས་པར་གྱུར ༑ ༑ ཨུཏྤལ་སྙིང་རྗེའི་གནས་སུ་བྱས། །འོས་པའི་ལས་མ་བྱས། ཉམས་པའི་གནས་སྐབས་བསྟན་པས་སོ། །ཕྱིས་འགྱོད་འགོག་པའི་དཔེ། དོན་ནི་འགར་ཡང་མ་བསྒྲུབས་ཤིང༌། །རིག་པ་འགའ་ཡང་མ་བསྒྲུབས་ལ། །དཀའ་ཐུབ་འགའ་ཡང་མ་བསགས་པར། །ལང་ཚོ་ཀུན་ཡང་ཡོལ་བར་འགྱུར། །དོན་སོགས་མ་གྲུབ་ཚེ་ཡང་ཡོལ་བ་སྟོན་པའོ། །ཐེ་ཚོམ་འགོག་པའི་དཔེ། ཅི་འདི་སྟོན་གྱི་ཆུ་འཛིན་ནམ ༑ ༑ ཅི་ག་ངང་པའི་མཐུ་ཡིན་ཅི། །སྒྲ་ནི་རྐང་གདུབ་འདྲ་བ་དག ཁུམས་ཕྱིར་ད་ནི་ཆབ་འཛིན་མིན། །ཆོས་ངང་པ་ལ་རྙེད་སླའི། སྤྲིན་གྱི་རིགས་ལ་མི་རེག་པའོ

༑ ༑ སྦྱར་བ་འགོག་པའི་དཔེ། བདུད་རྩིའི་བདག་ཉིད་པདྨོ་རྣམས། །སྡང་སྐྱེ་སྣུམ་པའི་དཀར་འབྲས་ཅན། ཁྱོད་གདོང་ཟླ་བ་ཡོད་བཞིན་དུ། །གཞན་གྱི་ཟླ་བས་ཅི་ཞིག་བྱ། །འདི་ཡི་གདོང་གི་ཟླ་བ་ཡིས། །འགོག་བྱེད་དེ་འདྲ་བའི་ཡོན་ཏན་བསྟན། གཙོ་མིན་ཟླ་བ་ལ་བསྟོད་པའོ། །དོན་གཞན་འགོག་པའི་དཔེ། ཕ་རོལ་གནོན་པས་ཀུན་མནན་ཡང༌། ཁྱོད་ལ་ཚིམ་པ་མེད་པ་མཚར། །བྱིན་ཟ་ཤིན་ཏུ་འབར་བ་ལ། །ནམ་ཞིག་ཚེ་ན་ཚིམ་པ་མཐོང༌། །ངོ་མཚར་ལྡན་པ་བཟློག་ནས ༑ དེ་དང་ཆོས་མཐུན་པའི་དོན་གཞན་སྟོན་པས་སོ། །རྒྱུ་མཚན་འགོག་པའི་དཔེ། ནམ་དུའང་གཏོང་བ་པོའོ་ཞེས། །མི་བདག་ཁྱོད་ལ་མ་བསྟོད་དེ། །གང་ཕྱིར་དོན་གཉེར་གྱིས་ཁྱོད་ནོར། །རང་གི་ཉིད་དུ་ཤེས་ནས་ལེན ༑ ༑ འདི་ལྟ་བུའི་ཚུལ་གྱིས་ཕྱོགས་གཞན་ཐམས་ཅད་དཔག་པར་བྱའོ ༑ ༑ དངོས་པོ་ཅུང་ཟད་བརྗོད་ནས་དེ་བསྒྲུབ་པར་ནུས་པའི་དངོས་པོ་གཞན་འགོད་པ། དོན་གཞན་འགོད་པ་ཞེས་བྱ་སྟེ། རྒྱན་ལས། དངོས་པོ་ཅུང་ཟད་བརྗོད་ནས་ནི། །དེ་ཡི་སྒྲུབ་པར་ནུས་པ་ཡི། །གང་ཞིག་དངོས་པོ་གཞན་འགོད་པ། །དོན་གཞན་འགོད་པར་དེ་ཤེས་བྱ། །ཞེས་བཤད་པ་ལྟར་རོ ༑ ༑ སྦྱར་བའི་དཔེ། ལེགས་པར་སྦྱར་བའི་སྒྲ་ལས་ཤིན་ཏུ་མཛེས་པ་ཡོད་མོད ༑ ཇི་ལྟ་བ་བཞིན་དུ་བོད་ཀྱི་སྐད་ལ་མི་འབྱོར་ཡང་དེ་དང་ཆ་མཐུན་པ་རང་གིས་བརྟགས་ཏེ་སྦྱར་བར་བྱའོ། །སྦྱར་བའི་དཔེ་གཞན་རྒྱན་ལས། ལེགས་ལྡན་འགྲོ་བ་རྣམས་ཀྱི་མིག ཀུན་ཁྱབ་ཀྱི་དཔེ། །ཉི་མ་ཟླ་བ་འདི་གཉིས་ཀྱང༌། །ནུབ་པར་འགྲོ་བ་ཉིད་ལ་ལྟོས། །ངེས་པ་ལ་ནི་གང་གིས་འདའ། ། ¡Ã ཆུ་འཛིན་འདི་ ཁྱད་པར་ལ་གནས་དཔེ། དག་ལུས་ ཅན་གྱི། །ཡོངས་ སུ་གདུང་བ་འཕྲོག་པར་བྱེད ༑ ༑ བདག་ཐོབ་མིན་ནམ་ཆེན་པོ་རྣམས། །གཞན་གྱི་སྡུག་བསྔལ་ཞི་སླད་དུའོ། ། ( ¡¶ ཞ ¡·¡¶ ལུ ¡· - ཆུ་འཛིན་་་་་་་སླད་དུའོ། ། ) མཚན་མོར་བྱེད་པ་ འགལ་བའི་དཔེ། དྲི་ལྡན་ཡང༌། །འདིས་ནི་སྐྱེ་བོ་སིམ་པར་བྱེད། །སྐྱེ་གཉིས་དབང་ཕྱུག་སྐྱོན་ལྡན་ཡང༌། །ཕ་རོལ་རྗེས་སུ་འཛིན་པ་ཡིན།

།སྦྲང་རྩི་འཐུངས་པས་སྙན་པ་ཡི། །བུང་བའི་མགུལ་ནས་འབྱུང་བའི་སྒྲ། །རྣ་བར་རྩུབ་པར་གྱུར་པ་ནི ༑ ༑ འདོད་ལྡན་རྣམས་ཀྱི་སྡིག་འདི་འདྲ། ། ¡Ã ཆུས་སྐྱེས་ མི་འོས་པའི་དཔེ འདབ་མའི་མལ་སྟན་འདིས། །བདག་གི་ལུས་འདི་གདུང་བར་བྱེད། །སྲེག་པའི་བདག་ཉིད་སྲེག་ཟ་དང༌། །འདྲ་བས་རིག་པ་མ་ཡིན་ནམ། ། ( ¡¶ ཞ ¡·¡¶ ལུ ¡· - ཆུས་སྐྱེས་་་་་་་ཡིན་ནམ༑ ༑ ) བསིལ་ འོས་པའི་དཔེ་ བའི་འོད་ཀྱིས་གདུང་མོད་ཀྱི། །དཔྱིད་ཀྱིས་ཁོ་བོ་ཅི་ག་གདུང་ ༑ ༑ རྙོག་པ་ཅན་གྱིས་སྤྱད་པའི་ལས། །སུ་ར་བྷ་ཡིས་རིགས་མ་ཡིན། ། ལྡོག་པ་ཅན་གྱི་དཔེ། ཀུ་མུ་ཏ་ཡང་སྲེག་ཕྱིར་ན། །པདྨའི་ཚོགས་རྣམས་ཅི་སྟེ་མིན། །ཟླ་བའི་ཕྱོགས་ཀྱང་དྲག་ཤུལ་ན། །ཉི་མའི་ཕྱོགས་ཀྱང་འཇམ་འགྱུར་རམ། །སྒྲ་ཡིས་ ¡Ã ལྡོག་གམ་ ( ¡¶ ཞ ¡·¡¶ ལུ ¡· ལྡན་གཏམ་ ) གོ་འགྱུར་བའི། །འདྲ་བ་འདི་ནི་དངོས་པོ་གཉིས ༑ ༑ དེ་ལ་ཇི་ལྟའི་དབྱེ་བ་སྟོན། །དེ་ལ་ ¡Ã ལྡོག་པ་ཅན་ཞེས་ ( ¡¶ ཞ ¡· བརྗོད་ཅེས་ ) བཤད་པ་ལྟར་རོ། ། ལྡོག་པ་ཅན་གྱི་དཔེ། བརྟན་ཅིང་ཆེ་བ་ལྡན་ལ་མཛེས། །དེ་སོགས་ཁྱོད་དང་ཆུ་གཏེར་ནི། །ཡོན་ཏན་མཚུངས་ཡིན་ཁྱད་པར་ནི། ཁྱོད་ཀྱི་ལུས་ཉིད་འདི་ལྟ་བུ། །གཅིག་ལ་གནས་པའི་ཆོས་ཀྱིས་ནི། །ཡུལ་ནི་གོ་བ་ཐོབ་འགྱུར་བ། །ཡུལ་ནི་གཉིས་ཀ་ལ་ལྡོག་པ། ། ¡Ã འདི་ནི་གཅིག་ལས་ལྡོག་པའི་དཔེའོ། ། ( ¡¶ ཞ ¡·¡¶ ལུ ¡· འདི་ནི་པའི་དཔེའོ། ། ¡¶ ཞ ¡· + གཉིས་ཀ་ལས་བཟློག་པའི་དཔེ། ) མཚམས་ལས་མི་འདའ་ཟབ་པ་པོ། །ཆུ་ཡི་ཚོགས་དང་ཁྱོད་བདག་ཀྱང༌། །འདི་ནི་མིག་སྨན་དང་མཚུངས་ལ། ཁྱོད་ནི་གསེར་གྱི་འོད་ལྟར་མཛེས། །འདི་ནི་གཉིས་ལས་ལྡོག་པའོ། །གཉིས་སུ་འབྱེད་བྱེད་ཡོན་ཏན་ནི། །གནག་ཉིད་དང་ནི་སེར་བ་ཡང༌། །གང་ཕྱིར་ཐ་དད་སྟོན་པས་ནའོ། ། སྦྱར་བ་ཅན་གྱི་དཔེ། ཁྱོད་དང་རྒྱ་མཚོ་ལྡོག་པ་དཀའ། །སེམས་ཅན་ཆེན་པོ་བརྗིད་དང་བཅས། ཁྱེད་ཀྱི་ཁྱད་པར་འདི་ཡིས་ཏེ། །དེ་ཆུ་ཁྱོད་ནི་བློ་གྲོས་གསལ། །དེ་ཉིད་སྦྱར་བའི་ཚུལ་ལྡན་པས། །དེ་ཉིད་སྦྱར་བ་ཅན་ཞེས་བཟུང༌།

།ཨ་ཀྵེ་པ་དང་གཏན་ཚིགས་ཅན། །དེ་ནི་རྣམ་པར་གཉིས་སུ་བསྟན། །གནས་ཤིང་བརྟན་པ་དང་ལྡན་ཞིང༌། །རིན་ཆེན་འབྱུང་གནས་ལགས་མོད་ཀྱང༌། ཁྱོད་དང་མཚུངས་པ་མ་ལགས་ཏེ། །དྲི་མ་ལྡན་པ་ཆུ་སྲིན་གནས ༑ ༑ རི་དང་གླིང་དང་རྒྱ་མཚོར་བཅས། །དཔའ་ཆེན་མཐའ་དག་ཁུར་ན་ཡང༌། །ལག་འགྲོ་གཙོ་བོར་གྱུར་པས་ན། །ལྷག་མ་ལྡན་པ་ཁྱོད་བས་དམན། །སྒྲ་ཡིས་བསྟན་པར་བྱ་བ་ཡིས། །ལྡོག་པ་ཅན་ནི་འདི་ལྟ་བུའོ། །གོ་བར་གྱུར་པ་འདྲ་བ་ཡང༌། །འདིར་ནི་རྗེས་སུ་བསྟན་པར་བྱ། ཁྱེད་ཀྱི་གདོང་དང་པདྨའི་ཁྱད ༑ ༑ པདྨ་ཆུ་ལས་སྐྱེས། ཁྱོད་ཀྱི་གདོང་ཁྱོད་ལ་བརྟེན། སྨིན་མས་མ་སྒེག་འདོད་ལྷ་ཡི། །ཆགས་པས་རི་དྭགས་མིག་མ་རེག ཁྱོད་ཀྱི་མིག་གཉིས་འདི་དག་ནི། །ཡོན་ཏན་དེ་དག་གིས་ནི་བརྒྱན། །སྔ་མས་དབྱེ་བ་འབའ་ཞིག་བསྟན། །འདིས་ནི་ལྷག་མ་བསྟན་པ་ཡིན། །འདྲ་བ་ཡི་ནི་ལྷག་མ་ཡང༌། །སླར་ཡང་གཞན་པ་བསྟན་པར་བྱ། ཁྱོད་གདོང་དང་པུཎྜ་རཱི་ཀ་རྒྱས་ཤིང་ཡིད་དུ་འོང༌། ཆུ་སྐྱེས་ལ་བུང་བ་འཁོར། ཁྱོད་གདོང་ལ་མིག་གཡོ། ཟླ་བས་མཁའ་བརྒྱན། ངང་པས་ཆུ་བརྒྱན ༑ མཁའ་སྐར་ཕྲེང༌། ཆུ་ཀུ་མུ་ཏ་རྒྱས་པ། ཆུ་དང་མཁའ་ལ་སོགས་པ་དག་པར་ཆོས་མཐུན་སྔ་མ་སྒྲ་ལྡན་མཚུངས། གཉིས་ཀའི་ཁྱད་པར་བུང་བ་མིག་སོགས་མཚུངས་འདྲའི་ལྡོག་པའོ། །རིན་ཆེན་འོད་ཀྱིས་མི་སེལ། ཉི་མའི་ཟེར་གྱིས་མི་ཟློགས ༑ ན་ཆུང་ལས་བྱུང་བའི་མུན་པས་ན་ཆུང་གི་མིག་སྒྲིབ། མུན་པའི་རིགས་ལས་མུན་པ་འདི། །ལྟ་བ་སྒྲིབ་པར་མཚུངས་པ་ལ། །གཞན་ལས་ཐ་དད་བསྟན་པས་ན། །འདི་ནི་རིགས་མཐུན་ལས་ལྡོག་ཅན། །གྲགས་པའི་གཏན་ཚིགས་ལས་བཟློག་ནས། །གང་རུང་པ་ཡི་གཏན་ཚིགས་གཞན། །ཡང་ན་རང་གི་ངོ་བོ་ཉིད ༑ ༑ སྟོན་པ་དེ་ནི་སྲིད་པ་ཅན། །འཐུངས་པ་མེད་པར་ངང་བཟང་མྱོས། །མ་ཕྱིས་ནམ་མཁའ་དྲི་མ་མེད། །གྲུངས་པར་མིན་ཡང་ཆུ་བོ་དང༌། །སྟོན་དུས་ཡིད་འཕྲོག་བྱེད་པར་འགྱུར། །ཞེས་བྱ་བ་ལ་སོགས་པ་འདི་ལྟ་བུའི་སྙན་ངག་རྒྱ་གར་ལ་གཙིགས་ཆེ་ཡང༌། བོད་སྙན་ངག་གི་ཚུལ་ལ་བློ་མི་འཇུག་པས།

སྤྲོས་པ་དེ་ཙམ་ཞིག་ལས་རེ་ཞིག་བཞག་གོ །གཞན་ཡང་སྙན་ངག་གཞན་ལས་བཤད་པའི་དཔེ། སྐྱེས་རབས་ལས། ཕྱིའི་རྒྱ་མཚོ་མཐའ་མེད་པ་སྔོ་བའི་དཔེ། ཉི་མའི་འོད་ཀྱིས་གནམ་སྔོན་བཞུ་བ་བཞིན། །ཞེས་པའི་དཔེ་ལ། མུ་སྟེགས་ཚུན་ཆོད་དེང་སང་གི་བར་དུ་བསྔགས་པར་བྱེད་དོ། །མེ་ཏོག་ཀུནྡ་འཕངས་པའི་རྗེས་སུ་བུང་བ་སྙེགས་པ་ལ། ཟུར་མིག་གི་དཔེ་ཤིན་ཏུ་འཐད་པར་བྱེད། ཁྱོད་ཀྱི་རྣམ་ཐར་ལ་བུ་ག་མེད། ཡོན་ཏན་གྱི་སྲད་བུ་ལ་མཐའ་མེད། དེས་ན་ཕྲེང་བ་བརྒྱུས་མ་ཤེས་པས། ནམ་མཁའ་ལ་གཏོར་བས་སྐར་མར་སོང༌། དེ་ལ་རྒྱལ་པོ་དགའ་ནས་བྲམ་ཟེ་ལ་བྱ་དགའ་ཆེན་པོ་བྱིན། སེང་གེ་རྣམ་པར་བསྒྱིངས་པའི་ངང་ཚུལ་ཅན། །ཟླ་བའི་འོད་ཟེར་འཐིགས་པ་འཁྱགས་པ་འདྲ། །ཞེས་དཀར་པོའི་དཔེར་བརྗོད་པའང་མཁས་པ་རྣམས་དགའ་བའི་ཚིག་ཡིན་ནོ། །འདི་ལྟ་བུའི་དཔེ་དང་ཚིག་གི་རྒྱན་རྣམས་གོང་དུ་བརྟགས་ལ་ཤེས་པར་བྱའོ། །རྟག་ཏུ་སངས་རྒྱས་སངས་རྒྱས་སྲས། །རྣམ་པ་ཀུན་ཏུ་མཆོད་བྱེད་ཅིང༌། །སྐྱེ་བ་ཀུན་ཏུ་སངས་རྒྱས་ཀྱི། །སྙན་ངག་མཁན་དུ་འགྱུར་བར་ཤོག །མཁས་པ་རྣམས་འཇུག་པའི་སྒོ་ལས། རྩོམ་པ་ལ་འཇུག་པའི་ལེའུ་སྟེ་དང་པོའོ།། །།དེ་ལྟར་རྩོམ་པ་ལ་འཇུག་པའི་ཚུལ་ཤེས་ནས་བཤད་པ་ལ་འཇུག་པར་བྱའོ ༑ ༑ འཆད་བྱེད་བཤད་པར་བྱ་བའི་ཡུལ། །བཤད་པར་བྱ་བ་རྣམ་པ་གསུམ ༑ ༑ འཆད་པར་བྱེད་པ་སློབ་དཔོན་དང༌། །བཤད་པར་བྱ་བའི་ཡུལ་སློབ་མ ༑ ༑ བཤད་པར་བྱ་བའི་ཆོས་སོ། །དེ་ལ་སློབ་དཔོན་གྱི་མཚན་ཉིད་གང་ཞེ་ན། གཙང་མཁས་གཞན་ལ་ཕན་པར་འདོད། །ཚུལ་ཁྲིམས་དག་པས་ལུས་ངག་གཙང་བ ༑ ཤེས་རབ་དག་པས་ལུང་རིགས་མཁས་པ། ལྷག་བསམ་དག་པས་གཞན་ལ་ཕན་པའོ། །སློབ་དཔོན་གྱི་མཚན་ཉིད་ནི། མདོ་རྒྱུད་ལས་མང་དུ་གསུངས་ཀྱང་རེ་ཞིག་གསུམ་པོ་འདིར་འདུས་སོ། །སློབ་མའི་མཚན་ཉིད་ནི། བློ་གསལ་ཤེས་འདོད་བླ་མར་གུས། །རང་བཞིན་གྱིས་བློ་གསལ་བ། རྩོལ་བས་ཤེས་པར་འདོད་པ། དད་པས་བླ་མ་ལ་གུས་པའོ། །སློབ་མའི་མཚན་ཉིད་མང་དུ་གསུངས་ཀྱང་རེ་ཞིག་འདིར་འདུས་སོ།

།བཤད་པར་བྱ་བའི་ཆོས་ནི། ལུང་རིགས་རྗེས་སུ་གདམས་པའོ། །མདོ་རྒྱུད་བསྟན་བཅོས་དང་མཐུན་པའི་ལུང༌། སྒྲ་ཚད་དངོས་སྟོབས་དང་མཐུན་པའི་རིགས་པ། མདོ་རྒྱུད་བསྟན་བཅོས་དང་མི་འགལ་བའི་རྗེས་སུ་གདམས་པའོ། །བཤད་པར་བྱ་བའི་ཆོས་མང་དུ་ཡོད་ཀྱང་རེ་ཞིག་འདི་དག་ཏུ་ འདུས་སོ། །ཚུལ་ཇི་ལྟར་བཤད་ཉན་བྱ་ཞེ་ན། སྒོ་གསུམ་ཀུན་སྤྱོད་རྣམ་དག་པས། །བསྟན་པ་བསྲུང་ཕྱིར་གུས་པས་བསྒྲུབ། །སློབ་དཔོན་གྱིས་ལུས་ཉལ་བ་དང་འཕྲེད་པ་དང་བརྐྱང་པ་ལ་སོགས་པ་སྤངས་ཏེ། ཤཱཀྱའི་རྒྱལ་པོས་ཆོས་ཀྱི་འཁོར་ལོ་བསྐོར་བའི་ཚུལ་དུ་བྱ། ངག་སྒྲ་མང་བ་དང་ཟློས་པ་དང༌། སྐད་གདངས་ཞན་པ་དང༌། སྒྲ་གསང་མཐོ་དམན་ཅན་ལ་སོགས་པ་སྤངས་ཏེ། དབྱངས་ཀྱི་ཡན་ལག་ཕུན་སུམ་ཚོགས་པས་གསལ་ལ་དག་པར་བཤད་དོ། །ཡིད་ཆགས་སྡང་སྤངས་ཏེ། ཡི་དམ་གྱི་ལྷའི་ང་རྒྱལ་དང་ལྡན་པས ༑ སེམས་ཅན་ཐམས་ཅད་ཕན་བདེ་ལ་འགོད་པའི་བསམ་པས་ཆོས་ཀྱི་ཆར་ཆེན་པོ་དབབ་སྙམ་པ་བྱའོ། །སྤྱིར་བླ་མ་མཁས་ཤིང་ཆོས་བཞིན་བྱེད་པ་མཁས་པར་གྲགས་པ་ཞིག་ལ་མཉན། མི་མཁས་ན་ཐེ་ཚོམ་གཅོད་མི་ནུས། མི་བཙུན་ན་སློབ་མའི་སྤྱོད་པ་ཆུད་འཛའ། མཁས་པར་མ་གྲགས་ན་སློབ་དཔོན་ལ་མེད་པར་ཁྱོད་ལ་གར་ཡོད་ཅེས་བརྙས་པར་འགྱུར་ཏེ། མདོ་སྡེ་རྒྱན་ལས། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། །སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡི། །བྱང་ཆུབ་སེམས་དཔའི་ལེགས་པར་སྨྲ་བ་ཡིན་པ་དེས། །བཤད་པ་སྐྱེ་བོའི་ནང་དུ་ཉི་མ་བཞིན་དུ་ལྷམ། །ཞེས་གསུངས་པ་ལྟར་རོ། །སློབ་མ་ལ་ ( ¡¶ ཞ ¡· - ལ་ ) ཡང་ཆོས་རྟཽན་པ། འབད་པར་ནུས་པ། གྲགས་པ་ངན་པས་འཇིགས་པ་ཞིག་དགོས་ཏེ། ཚིག་དོན་ཕྲ་མོ་ལ་ཡང་རྟོན་པ་མ་བྱས་ན་དོན་དང་ཚིག་འབྲུ་ཕྱིན་ཅི་མ་ལོག་པར་མི་ཤེས། འབད་པའི་ནན་ཏན་ཆུང་ན་མ་བྱང་ཞིང་ངོ་གནོང་ལ་ཡུན་རིང་དུ་འགོར། གྲགས་པ་ངན་པས་འཇིགས་པ་མེད་ན་གྲྭ་སར་གྲོགས་པོ་རྣམས་ཀྱིས་ཁྲེལ། རང་གི་ཡུལ་དུ་གཏམ་ངན་རྒྱ་ཆེན་པོ་འཕེལ།

ལྷ་དང་བཅས་པའི་འཇིག་རྟེན་གྱིས་བརྙས་པའི་གནས་སུ་འགྱུར་རོ། །མཉན་བྱའི་ཆོས་ཀྱང་སངས་རྒྱས་ཀྱིས་གསུངས། མཁས་པ་ལས་བརྒྱུད། གྲུབ་ཐོབ་ཀྱིས་བསྒོམས། པཎྜི་ཏས་བཤད། ལོ་ཙཱ་བས་བསྒྱུར། རྒྱ་གར་དང༌། བོད་ཀྱི་སྡེ་སྣོད་འཛིན་པ་མཁས་པ་ཐམས་ཅད་ལ་ལེགས་པར་གྲགས་པའི་ཆོས་ལ་ཉན་བཤད་བྱེད་དགོས།དེ་ལྟ་མ་ཡིན་ན་རྒྱ་གར་གྱི་མཁས་པ་རྣམས་ཀྱིས་བརྙས་པར་འགྱུར་ཏེ། སངས་རྒྱས་ཀྱིས་དེ་ལྟ་བུའི་ཆོས་གསུངས་པ་མེད། རང་བཟོའི་ཆོས་བཤད་པ་བསྟན་པ་ལ་གནོད་ཅེས་ཁྲེལ་བར་འགྱུར་རོ། །དེང་སང་ཡང་རྒྱ་གར་གྱི་མཁས་པ་རྣམས་བོད་ཀྱི་ལུང་རིགས་ཕྱིན་ཅི་མ་ལོག་པར་བཤད་པ་ལ་དགའ་བར་མཐོང༌། ལུང་རིགས་དང་མི་མཐུན་པ་རྣམས་ལ་སངས་རྒྱས་ཀྱི་བསྟན་པ་མ་ཡིན་ཞེས་བརྙས་པ་བྱེད་པར་མཐོང༌། འདིར་བཤད་ཉན་བྱེད་པའི་ཚུལ་ཡི་གེ་མངས་ཀྱིས་དོགས་པས་མ་བྲིས་སོ། །རྒྱས་པར་ཤེས་པར་འདོད་ན། བདག་ཉིད་ཆེན་པོ་བསོད་ནམས་རྩེ་མོས་མཛད་པའི་ཆོས་ལ་འཇུག་པའི་སྒོ་ལས་གསུངས་པ་ལྟར། དཔོན་སློབ་ཀྱི་མཚན་ཉིད་དང༌། ཆོས་བཤད་ཉན་བྱ་བའི་ཚུལ་དང༌། བདུད་ཀྱི་སྡེ་ཚར་གཅད་པའི་གཟུངས་སྔགས་ལ་སོགས་པ་ལེགས་པར་གསུངས་པས་དེར་བལྟ་བར་བྱའོ

༑ ༑ དེ་ལྟར་ཤེས་ནས་བཤད་པ་ལ་འཇུག་པ་ན། རྣམ་བཤད་རིག་པ་ལས། མདོ་དོན་སྨྲ་བ་རྣམས་ཀྱིས་ནི། །དགོས་པ་བསྡུས་པའི་དོན་བཅས་དང༌། ། ཚིག་དོན་བཅས་ཤིང་མཚམས་སྦྱར་བཅས། །བརྒལ་ལན་བཅས་ཏེ་བསྙད་པར་བྱ ༑ ༑ ཞེས་གསུངས་པས། ཐོག་མར་དགོས་པའི་དོན་དགོས་འབྲེལ་གྱི་ངག་ཡིན་ལ ༑ དེ་ཐམས་ཅད་ལ་གྲགས་པས་རེ་ཞིག་བཞག་གོ །བསྡུས་པའི་དོན་ལ་རྣམ་པ་གཉིས ༑ ༑ ངག་དོན་བསྡུས་ཏེ་བསྟན་པ་དང༌། །གཞུང་དོན་སོ་སོའི་བསྡུས་དོན་ནོ།། གཞུང་དཀའ་ ཞིང་རྒྱ་ཆེ་བ་བཤད་པ་ན། ཐོག་མར་གཞུང་འདིའི་ངག་དོན་འདི་ཡིན་ཞེས་བསྡུས་ཏེ། གཞུང་དེ་ལ་དངོས་སུ་ཡོད་ཀྱང་རུང༌། དེ་ལ་ཉེ་བར་མཁོ་ན་དངོས་སུ་མེད་ཀྱང་ལུང་དང་རིགས་པའི་གཞུང་གཞན་ནས་བླངས་ཏེ། ཉུང་ཞིང་འདུས་ལ་གོ་བདེ་ཞིང་གཟུང་སླ་བའི་ངག་དོན་བསྡུས་ཏེ་ཐོག་མར་བཤད་དོ།།གཉིས་པ་གཞུང་ལུགས་སོ་སོའི་བསྡུས་དོན་ནི། གཞུང་གི་ཐོག་མཐའ་མ་ལུས་པ་བློ་ཡུལ་དུ་བྱས་ཏེ། བརྗོད་བྱ་རིགས་མཐུན་མི་མཐུན་བློས་ཕྱེ་ནས་སྤྱིའི་སྡོམ་ཆེན་པོ་རྣམས་སོ་སོར་བཞག ནང་གི་དབྱེ་བ་རྣམས་མི་འགལ་བར་ཕྱེ། དེའི་ཡན་ལག་གི་དབྱེ་བ་དགོས་པ་རྣམས་ སོ་སོར་བསྡུས། མི་དགོས་པ་འགའ་ཞིག་དེའི་ཡན་ལག་གི་ནང་དུ་བསྡུས་ཏེ་བཤད། སྤྱིའི་བསྡུས་དོན་ཆོད་ཆེ་བ། བྱེ་བྲག་གི་བསྡུས་དོན་གོ་བདེ་བ། དེ་ལྟ་བུ་ཤེས་ན་འཆད་པ་པོ་མཁས་པའི་གྲངས་སུ་འགྲོ།དེ་ལྟ་བུ་མ་ཡིན་པར་སྤྱི་དོན་ཆོད་ཆུང་ཞིང་མང་ལ་གཟུང་མི་བདེ། བྱེ་བྲག་གི་བསྡུས་དོན་སྤུན་ལ་གོ་མི་བདེ། ནང་གསེས་ཀྱི་དབྱེ་བ་མངས་ན་གཞུང་སིལ་བུར་འཐོར་ནས་གཞུང་གི་དགོངས་པ་མི་ལོན་པའི་སྐྱོན་དུ་འགྱུར་བས། མང་ཉུང་ལེགས་པར་བརྟགས་ཏེ་ཤེས་པར་བྱའོ། །འོ་ན་བསྡུས་དོན་ཇི་ལྟར་བྱས་ན་འཐད་ཅེ་ན། དོན་འདུས་ཚིག་གསལ་བརྗོད་པ་བདེ། །ངག་ཉུང་ཚིག་སྙོམས་གཟུང་བ་སླ ༑ ༑ བསྡུས་དོན་ཉིད་ཀྱིས་གཞུང་གོ་བ། །དེ་འདྲ་གང་གིས་ཤེས་དེ་མཁས། །གཞུང་གི་སྤྱིའི་དོན་ནམ་ཡན་ལག་གི་དོན་ཡིན་ཡང་རུང་སྟེ།

བརྗོད་བྱའི་དོན་མ་ལུས་པ་ཕྱོགས་གཅིག་ཏུ་འདུས་པ། ནང་གསེས་ཀྱི་དབྱེ་བ་སྤྱི་དོན་གྱི་ཁོངས་སུ་མ་ཤོར་བ། སྤྱི་དོན་གྱི་མིང་ནང་གསེས་ཀྱི་དབྱེ་བར་མ་ཤོར་བ། བརྗོད་བྱ་ཐ་དད་ཀྱི་ས་མཚམས་མ་འཆུགས་པ། དོན་གྱི་བརྗོད་བྱ་ཕྱོགས་ཕྱོགས་སུ་མ་འདྲེས་ཤིང་དྲིལ་བས་ཕན་ཚུན་ཆོད་ཆེ་བའོ། །ཚིག་གསལ་བ་སྟེ། བསྡུས་པའི་དོན་ཉིད་ཀྱི་ཚིག་བདེ་བླག་ཏུ་གོ་བ། ངག་མི་གསལ་ཞིང་གོ་མི་བདེ་བ་མ་ཡིན་པའོ། །བརྗོད་པ་བདེ་བ་ནི་བསྡུས་དོན་གྱི་ཚིག་སྡེབ་ལེགས་པས་འདོན་པ་ན། ཚིག་བརྗོད་པ་བདེ་ཞིང་ངག་གདངས་ཕམ་པ་མི་སྐྱེད་པའོ། །ངག་ཉུང་བ་ནི་བསྡུས་དོན་གྱི་ཚིག་རིང་པོ་མ་ཡིན་པ། བརྗོད་པ་ཉུང་ངུས་ངག་འདུས་པའོ། །བསྡུས་དོན་འགའ་ཞིག་དབུགས་ཐོག་རེ་ལ་ཚིག་གི་རྒྱུན་མི་རྫོགས་པར་མཐོང་སྟེ་དེ་ལྟ་བུ་བརྗོད་མི་བདེ་བ་ཡིན། ཚིག་སྙོམས་པ་ནི་ས་གཅོད་སྔ་ཕྱི་རྣམས་ཡི་གེ་མཉམ་པ་སྟེ། ངག་རིང་ཐུང་ཅན་མ་ཡིན་པ། ཚིག་ཕན་ཚུན་སྙོམས་པས་འཆད་པ་བདེ་ཞིང་གདངས་ཕམ་པ་མི་སྐྱེད་པ་ཡིན། གཟུང་བ་ ( ¡¶ ཞ ¡· - བ་ ) སླ་བ་ནི་ཚིག་བདེ་བས་རྣར་སྙན་ཞིང་ཡིད་ལ་གཅགས་པ་སྟེ། བསྡུས་དོན་སྔ་མའི་ཚིག་གི་ཕྲད་ཀྱིས་ཕྱི་མའི་ཚིག་འབད་མི་དགོས་པར་འདྲེན་ནུས་པས་གཟུང་སླ་ཞིང་བརྗེད་དཀའ་བ་ཡིན། བསྡུས་དོན་དེ་ཉིད་ཀྱིས་གཞུང་གོ་བ་ནི། བསྡུས་པའི་དོན་ཉིད་ཁོང་དུ་ཆུད་པས་གཞུང་གི་དགོངས་པ་འདི་ལྟ་བུ་ཞིག་ཡིན་ཞེས་བརྗོད་བྱའི་དོན་བདེ་བླག་ཏུ་རྟོགས་པའི་ནུས་པ་ཡོད་པའི་ཚིག་གོ །འདི་ལྟ་བུའི་དོན་ཤེས་པ་དེ་མཁས་པ་ཡིན་ལ ༑ དེ་ལས་བཟློག་ན་མི་མཁས་ཏེ། བརྗོད་བྱའི་དོན་མ་འདུས་པ། བསྡུས་དོན་གྱི་ཚིག་མི་གསལ་བ། འཆད་པ་ན་བརྗོད་མི་བདེ་བ། ངག་མང་བས་དབུགས་ཐོག་རེའི་བར་དུ་བརྗོད་དགོས་པ། ཚིག་མ་སྙོམས་པ་བསྡུས་དོན་གོང་འོག་རིང་ཐུང་ཅན་དུ་ཤོར་བས་ཚིག་གི་ཁྲིགས་མི་མཛེས་པ། གཟུང་དཀའ་བ་སྟེ་ཚིག་དོན་མི་འཕྲོད་པས་ཡིད་ལ་ གཟུང་དཀའ། ངག་ཏུ་བརྗོད་དཀའ་བའོ།

།བསྡུས་དོན་བརྗོད་པས་གཞུང་གི་དགོངས་པ་མི་གོ་བ་སྟེ། བསྡུས་དོན་དང་གཞུང་ཚིག་དོན་མི་འཕྲོད་པས་བསྡུས་དོན་ལ་བརྟེན་ནས་གཞུང་གོ་བའི་ནུས་པ་མེད་པའོ ༑ ༑ འདི་ལྟ་བུའི་བསྡུས་དོན་མཐོ་དམན་ཅན་མང་པོ་མཐོང་སྟེ། དེ་ལྟ་བུའི་ས་གཅོད་འགའ་ཞིག་དོན་ཡང་འཆུག་ནུས་དོན་མ་འཆུགས་ཀྱང་སློབ་དཔོན་གྱིས་བརྗོད་དཀའ། སློབ་མས་གཟུང་དཀའ་བའི་ཕྱིར་ ¡Ã ཁོ་བོས་ ( ¡¶ ཞ ¡· - ཁོ་བོས་ ) བཏང་སྙོམས་སུ་བཞག་གོ །དེས་ན་རང་གིས་བརྗོད་བདེ། གཞན་གྱིས་རྟོགས་སླ། གཉིས་ཀ་ལ་རྣར་སྙན་པ་ཞིག་ཤེས་ན་མཁས་པ་ཡིན་ནོ། །གསུམ་པ་ ¡Ã ངག་གི་དོན་བཤད་ན་ ( ¡¶ ལུ ¡· - ངག་གི་དོན་བཤད་ན་ ) ཚིག་གི་སྦྱོར་བ་དང༌། ཚིག་རྣམ་པར་བཤད་པའི་ཚུལ་ལོ། །དང་པོ་ནི། དེ་ཡི་སྐྱེས་བུ་ལ་སོགས་པ། །ཚིག་སྡུད་པ་ཡི་སྦྱོར་བ་ཡིན། །དེའི་སྐྱེས་བུ་དང༌། ལས་འཛིན་པ་དང༌། འབྲུ་མང་པོ་པ་དང༌། བ་གཉིས་པ་དང༌། ཟླས་དབྱེ་བ་དང༌། ཟད་པར་མི་འགྱུར་བའི་བསྡུ་བའཽ ༑ ༑ དེ་དག་ཕྱེ་ན་མངས་འགྱུར་ལ། །བསྡུས་ན་ཉུང་ཕྱིར་འདིར་མ་བཤད། །དེའི་སྐྱེས་བུ་ལ་སོགས་པའི་མཚན་ཉིད་དང༌། དབྱེ་བ་དང༌། དཔེར་བརྗོད་པ་རྣམས་རྒྱས་པར་བཤད་ན་ཡི་གེ་མང་བར་འགྱུར་ལ། བསྡུས་ནས་བཤད་ན་དོན་མི་གོ་བས། ཁོ་བོས་བྱས་པའི་སྒྲའི་བསྟན་བཅོས་གཞན་དང༌། སྨྲ་སྒོ་ལ་སོགས་པར་བལྟ་བར་བྱའོ། །གཉིས་པ་ཚིག་རྣམ་པར་བཤད་པའི་ཚུལ་ནི། གཞུང་ལུགས་གང་དང་གང་འཆད་པ། །བྱེད་པའི་ཚིག་གིས་རབ་སྦྱར་ཏེ། །ཚིག་དོན་ལེགས་པར་སྦྲེལ་ནས་ནི། །འཆད་པ་བརྡ་སྤྲོད་བྱེད་པའི་ལུགས། །གཞུང་གང་ཞིག་འཆད་པར་བྱེད་པ་ན། བྱེད་པའི་ཚིག་དྲུག་ལ་སོགས་པ་དང་སྦྱར་ཏེ། ཚིག་དོན་ལེགས་པར་སྦྲེལ་ནས་མི་དགོས་པ་མི་འཆད། དགོས་པ་མི་འདོར་བར་དཔྱིས་ཕྱིན་པར་བཤད་པ་ནི་སྒྲ་པ་དག་གི་ལུགས་སོ། །བོད་སྒྲ་མི་ཤེས་པ་ལ་ལེགས་པར་བཤད་ཀྱང་འབྱོར་དཀའ་བས་འདིར་མ་བཤད་དོ། །གལ་ཏེ་ཤེས་པར་འདོད་ན་ཁོ་བོས་བྱས་པའི་སྒྲའི་བསྟན་བཅོས་སུ་བལྟ་བར་བྱའོ།

།འདིར་བོད་ལ་ཉེ་བར་མཁོ་བའི་བཤད་ཚུལ་ཅུང་ཟད་བརྗོད་པར་བྱ་སྟེ། ལས་དང་བྱེད་པོ་བྱ་བ་ཡི། །ཚིག་དོན་སྦྲེལ་ལ་ངག་དོན་བླང༌། །ལས་ནི་འབྲས་ཆན་ལ་སོགས་པའོ ༑ ༑ བྱེད་པ་པོ་ནི་ལྷས་བྱིན་ལ་སོགས་པའོ། །བྱ་བ་ནི་འཚེད་པར་བྱེད་པའོ ༑ ༑ དེ་བཞིན་དུ་ཕྱག་འཚལ་ ¡Ã བའི་ ( ¡¶ ཞ ¡· ལོ། ། ) བཤད་པར་ ¡Ã བྱ་བ་ ( ¡¶ ཞ ¡· བྱའོ་ ) ལ་ཡང༌། ལས་ནི་སངས་རྒྱས་ལ་སོགས་པ། བྱེད་པ་པོ་ནི་བརྒྱ་བྱིན་ལ་སོགས་པའི་གང་ཟག བྱ་བ་ནི་ཕྱག་འཚལ་བ་ལ་སོགས་པའོ། །དེ་བཞིན་དུ་བཤད་པར་བྱ་བ་ལ་ཡང༌། གང་བཤད། གང་གིས་བཤད། ཇི་ལྟར་བཤད་ཅེས་བྱ་བ་ལ་སོགས་པ་ཐམས་ཅད་དུ་སྦྱར་ལ་ཤེས་པར་བྱའོ། །དཔེར་ན་གང་གིས་རྟེན་ཅིང་འབྲེལ་བར་འབྱུང༌། །ཞེས་བྱ་བ་ལ་སོགས་པ་ལའང་ཚིག་དང་པོ་གང་གིས་ཞེས་བྱ་བ་དང༌། དྲུག་པའི་བསྟན་པ་ཞེས་བྱ་བ་དང༌། བརྒྱད་པའི་དེ་ལ་ཕྱག་འཚལ་ལོ་ཞེས་སྦྲེལ་ལ་གང་གིས་བསྟན་པ་དེ་ལ་ཕྱག་འཚལ་ལོ་ཞེས་ཁྱད་པར་གྱི་གཞི་བླང་ངོ༌། །དེ་ནས་ཁྱད་པར་གྱི་ཆོས་བཤད་དོ། །གང་བསྟན། གང་གིས་བསྟན། ཇི་ལྟར་བསྟན་ཞེས་དོན་གྱི་དྲི་བ་བཀོད་ལ། གང་བསྟན་ན་རྟེན་ཅིང་འབྲེལ་བར་འབྱུང་བ་བསྟན། གང་གིས་བསྟན་ན་རྫོགས་པའི་སངས་རྒྱས་དེས་བསྟན། ཇི་ལྟར་བསྟན་ཞེ་ན་ཞི་བ་བསྟན། ཞེས་སྦྲེལ་ལོ། །དེ་དག་གི་དོན་ལེགས་པར་བཤད་ན། རྟེན་ཅིང་འབྲེལ་བར་འབྱུང་བ་ཇི་ལྟ་བུ་ཞེ་ན ༑ འགག་པ་མེད་པ་སྐྱེ་མེད་པ། །འོང་བ་མེད་པ་འགྲོ་མེད་པ། །ཆད་པ་མེད་པ་རྟག་མེད་པ། །ཐ་དད་དོན་མིན་དོན་གཅིག་མིན། །ཞེས་དེ་ལྟ་བུའི་རྟེན་ཅིང་འབྲེལ་བར་འབྱུང་བ་མཐའ་བརྒྱད་དང་བྲལ་བ་དེ་རྟེན་འབྲེལ་གྱི་ཁྱད་པར་གྱི་ཆོས་སུ་སྦྱར་རོ། །གང་གིས་བསྟན་པའི་སངས་རྒྱས་དེ་ཇི་ལྟ་བུ་ཞེ་ན། སྨྲ་བ་རྣམས་ཀྱི་དམ་པ་ཞེས་སྦྱར་ཏེ། སྨྲ་བ་ནི་དྲག་པོ་དང་འཕྲོག་བྱེད་ལ་སོགས་པ་ལྷ་ཆེན་པོ་རྣམས་སམ། སེར་སྐྱ་དང་གཟེགས་གཟན་ལ་སོགས་པ་དྲང་སྲོང་ཆེན་པོ་རྣམས་ཡིན་གྱི། སྨྲ་བ་གང་ཅིའང་རུང་བ་ཕལ་པ་རྣམས་མི་གཟུང་ངོ༌།

།རྟེན་ཅིང་འབྲེལ་བར་འབྱུང་བ་དེ་ཇི་ལྟར་བསྟན་ཞེ་ན། སྤྲོས་པ་ཉེར་ཞི་ཞི་བསྟན་པ ༑ ༑ ཞེས་སྦྲེལ་ལ། དེ་རྟེན་ཅིང་འབྲེལ་བར་འབྱུང་བ་དེའང༌། སྤྲོས་པ་ཐམས་ཅད་ཉེ་བར་ཞི་བའི་ཞི་བ་ཡིན་ཏེ། དབང་ཕྱུག་ལ་སོགས་པ་ལ་ཞི་བར་འདོགས་པའི་ཞི་བ་མ་ཡིན་གྱི། ཡོད་མེད་ལ་སོགས་པ་སྤྲོས་པ་ཐམས་ཅད་ཉེ་བར་ཞིའོ་ཞེས་བཤད་པར་བྱའོ། །མངོན་རྟོགས་རྒྱན་གྱི་འགྲེལ་པའི་མཆོད་བརྗོད་དུ། གང་ལ ༑ གང་གིས། ཇི་ལྟར། ཅིའི་ཕྱིར་ཕྱག་འཚལ་ཞེས་ཁོང་ནས་དྲི་བ་བཀོད་ལ། གང་ལ་ཕྱག་འཚལ་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ། གང་གིས་ཕྱག་འཚལ་ན་དོན་གྱིས་ཐོབ་པ་ སེང་ གེ་ བཟང་ པོས། ཇི་ལྟར་ ཕྱག་ འཚལ་ན་ གུས་ པས།དགོས་པ་ཅིའི་ཕྱིར་ཕྱག་འཚལ་ན། དེ་རྒྱན་ཚིག་ལེའུར་བྱས་པ་རྣམ་པར་དབྱེ་ཕྱིར་རོ ༑ ༑ ཞེས་ཚིག་གོང་འོག་སྦྲེལ་ལ་བཤད་དོ། །རྒྱན་ལ་མཛེས་པར་བྱེད་པ་དང༌། ཆགས་པར་བྱེད་པ་གཉིས་ལས། འདིར་ཕྱི་མ་གཟུང་སྟེ། རྒྱན་ལས། ཆགས་ཕྱིར་གྲོང་པ་མཛེས་པ་ཡི། །རྒྱན་གྱིས་ལུས་ནི་བརྒྱན་འདོད་ལྟར། །རྣམ་འགྲཻལ་རྒྱན་ཡང་བདག་གིས་ནི། །བྱས་ཀྱི་མཛེས་པའི་ཕྱིར་མ་ཡིན། །ཞེས་བཤད་པ་ལྟར་རོ། །ཡང་རྡོ་རྗེ་རྣམ་འཇོམས་ལས། ཆུ་ཡིས་གསེར་རམ་ཡང་ན་ནི། །ཞེས་པའི་གཞུང་ལ་གང་གིས་འགེངས། གང་ཇི་ལྟར་བྱས་ལ་དགང༌། བཀང་ནས་ཅི་བྱེད ༑ བྱས་པའི་དགོས་པ་ཅི་ཡིན་ཞེས་ཁོང་ནས་དྲི་བ་བཀོད་ལ། གང་གིས་འགེངས་ན་ཆུ་ཡིས། གང་དགང་ཞེས་ཚིག་རྐང་དང་པོའི་མགོ་དང༌། གསུམ་པའི་མཇུག་སྦྱར་ལ་བཤད་དོ། །གང་དགང་ན་བུམ་པ་དགང་ཞེས་ཚིག་རྐང་གསུམ་པའི་བུམ་པ་དང་སྦྲེལ་ལོ། །བུམ་པ་ཇི་ལྟ་བུ་ཞེ་ན་གསེར་རམ་ནི་དངུལ་གྱི་བུམ་པ་དག་ཀྱང་རུང་ཞེས་སྦྱར་རོ། །ཇི་ལྟར་སྦྱར་ལ་དགང་ཞེ་ན། གཙང་མའི་གོས་ཀྱིས་དཀྲིས་ཤིང་དགང་ཞེས་སྦྲེལ་ལོ། །བཀང་ནས་ཅི་བྱེད་ན། ལན་གྲངས་ཉི་ཤུ་རྩ་གཅིག་གམ། །ཡང་ན་ལན་གྲངས་བརྒྱ་རྩ་བརྒྱད། །རྡོ་རྗེ་རྣམ་འཇོམས་བཟླས་ཞེས་སྦྱར་རོ། །དེ་ལྟར་བྱས་པའི་དགོས་པ་ཡང་ཅི་ཡིན་ཞེ་ན།

རྒྱལ་པོ་རྟག་ཏུ་ཁྲུས་གྱིས་ཤིག །ཅེས་ཚིག་སྔ་ཕྱི་སྦྲེལ་ལ། ཚིག་དོན་ལྷག་ཆད་མེད་པར་བཤད་པར་བྱའོ། །དེ་བཞིན་དུ་གཞུང་ལུགས་གང་བཤད་ཀྱང༌། གཞུང་ལས་ཁྱད་པར་གྱི་གཞི་བསྡུས་ལ་ངག་དོན་བླང༌། ཁྱད་པར་གྱི་ཆོས་བཤད་དེ་ཚིག་ ( ¡¶ ལུ ¡· + དོན་ ) རྣམ་པར་དབྱེ་བར་བྱའོ། །དེ་ལྟ་བུའི་འཆད་ལུགས་ཤེས་ན་ལེགས་པར་སྦྱར་བའི་སྒྲ་དང་མཐུན། མཁས་པ་རྣམས་དགའ་བ་སྐྱེད། ཚིག་དོན་ལྷག་ཆད་མེད་པ་ཤེས་པར་འགྱུར་རོ། །འདི་ལ་སྒྲའི་བསྟན་བཅོས་ལས། སེང་གེའི་ལྟ་སྟངས་ཀྱིས་ཁྱད་པར་གྱི་གཞི་བླང༌། སྦལ་པའི་འཕར་བས་སྐབས་དོན་སོ་སོར་དབྱེ ༑ རུས་སྦལ་གྱི་འགྲོས་ཀྱིས་ཚིག་དོན་འཇེབས་པར་བཤད། ཅེས་འབྱུང་བས་དེ་དག་གི་ཚུལ་དང་བསྟུན་ཏེ། གཞུང་ལུགས་རྒྱ་ཆེ་ཞིང་དཀའ་བ་རྣམས་བཤད་པར་བྱའོ། །དེ་ལྟ་བུའི་འཆད་པའི་ཚུལ་ནི། ཐོག་མར་སྒྲ་ལ་མཁས་པ་ཡིས། །ཚིག་དོན་རྣམ་པར་ཕྱེ་སྟེ་བསྟན། །དེ་ནས་དོན་ལ་མཁས་པ་ཡིས། ། ལྷག་ཆད་འཁྲུལ་པ་ མེད་ པར་ བཤད། །གཞུང་ལུགས་གང་འཆད་ཀྱང་རུང་སྟེ།ཐོག་མར་སྒྲ་དང་མི་འགལ་ཚིག་རྣམ་པ་ཕྱེ་སྟེ་བཤད་དོ། །དེ་ལ་འཇིག་རྟེན་ལ་གྲགས་པ། བསྟན་བཅོས་ལ་གྲགས་པ། ཐུན་མོང་མ་ཡིན་པ་ལ་གྲགས་པའི་སྒྲ་གསུམ ༑ དང་པོ་ནི་འཇིག་རྟེན་ཐམས་ཅད་ལ་ཐུན་མོང་དུ་གྲགས་པ་ཀ་བ་དང་བུམ་པ་ལ་སོགས་པའོ། །གཉིས་པ་ནི་སྒྲ་པ་དག་ལ་གྲགས་པ་རྣམ་པར་དབྱེ་བ་དང་བྱེད་པའི་ཚིག་ལ་སོགས་པས་བསྒྲུབས་པ་མཁས་པ་རྣམས་ཀྱིས་གོ་བའི་བརྡའོ ༑ ༑ གསུམ་པ་ནི་འཇིག་རྟེན་དང་བསྟན་བཅོས་ལ་མ་གྲགས་པ། སྒྲ་འཇུག་པའི་རྒྱུ་མཚན་ངེས་པའི་ཚིག་ བཤད་ དཀའ་ཞིང༌། འཕགས་པའི་གང་ཟག་ལ་དགོས་པ་ཤིན་ཏུ་ཆེ་བ། མདོ་སྡེ་དག་ལས་ཀྱང་ཅུང་ཟད་བཤད་མོད། རྒྱུད་སྡེ་རྣམས་ལས་མང་དུ་བཤད་པ། དེ་བཞིན་གཤེགས་པའི་བརྡ་ཞེས་གྲགས་པའོ ༑ ༑ འདི་རྒྱུད་སྡེ་བཤད་པ་ན་དགོས་ཀྱི་འདིར་སྐབས་མ་ཡིན་པས་རེ་ཞིག་བཞག་གོ །འདིར་སྐབས་སུ་ཉེ་བར་དགོས་པ་འཇིག་རྟེན་དང་བསྟན་བཅོས་ལ་གྲགས་པའི་སྒྲ།

མཁས་པ་རྣམས་ ཀྱིས་ཤེས་ པར་བྱ་ བའི་ཚུལ་ཅུང་ཟད་བཤད་དོ ༑ ༑ དེ་ལ་འཇིག་རྟེན་ལ་གྲགས་པའི་སྒྲ་ལ། འདོད་རྒྱལ་བ་དང་རྗེས་འཇུག་གི་སྒྲ་གཉིས་སྔར་བཤད་པ་བཞིན་ཤེས་པར་བྱ། བསྟན་བཅོས་ལ་གྲགས་པའི་སྒྲ་ལ། སྒྲ་དྲང་པོར་བཤད་པ། དྲངས་ནས་བཤད་པ། ཕན་ཚུན་བསྒྱུར་ཏེ་བཤད་པའོ ༑ ༑ དང་པོ་ནི་ཐམས་ཅད་མཁྱེན་པའམ་ལྷ་དང་མི་ལ་སོགས་པ། ཐམས་ཅད་ལ་གྲགས་པ་ཡིན་པས་བཤད་པར་སླ་ལ། མདོ་ལས། ཆོས་ཐམས་ཅད་བསྡུ་ན ༑ འབྲེལ་ན་འཆི་ཞིང་བྲལ་ན་རྣམ་པར་གྲོལ། །ཞེས་གསུངས་པའི་དོན་བདེན་པ་བཞི་སྟོན་པའི་ཚིག་སྟེ། ཀུན་འབྱུང་གིས་འབྲེལ་ན། སྡུག་བསྔལ་གྱིས་འཆིང༌། ལམ་གྱིས་བྲལ་ན། འགོག་པ་རྣམ་པར་གྲོལ་ཞེས་བྱ་བའི་དོན་ཏོ། །ཡང་འོད་ཟེར་བྱེ་བ་ཕྲག་ཁྲིག་བརྒྱ་སྟོང་དྲུག་ཅུ་དྲུག་ཅུ་ཞེས་བྱ་བ་ལ། འོད་ཟེར་བསམ་གྱིས་མི་ཁྱབ་པ་འགྱཻད་པ་ལ་དྲུག་ཅུའི་གྲངས་ཅི་དགོས་ཤེ་ན། འོད་དཀར་པོ་ལ་སོགས་པ་ཁ་དོག་དྲུག་ཏུ་འདུས། དེ་ཕྱོགས་བཅུར་སྤྲོས་པས་དྲུག་ཅུ། དེ་ཐུགས་ཀ་ལ་སོགས་པ་གནས་གཅིག་ནས་སྤྲོས་པས་དྲུག་ཅུ། ཕྱག་གཉིས་ལ་སོགས་པ་མང་པོ་ནས་སྤྲོས་པས་དྲུག་ཅུ་དྲུག་ཅུ་དེ་ལ་སོགས་པ་ལེགས་པར་བརྟགས་ལ་བཤད་པར་བྱའོ། །གཉིས་པ་ནི་སྒྲའི་ཁམས་སོ་སོར་དྲངས་ནས་བཤད་པ་སྟེ། སའི་སྒྲ ༑ འབྱུང་པཽ་དཔག་མེད་འཇིགས་མེད་ཕྱིར། །དཔག་ཏུ་མེད་པ་དེ་དག་ལ། །ཕྱི་བཞིན་གོང་དུ་བགྲོད་ལྡན་པས། །དེ་དག་ཉིད་ནི་སར་འདོད་དོ། །ཞེས་བྱ་བའམ ༑ ཀཱ་ཡའི་སྒྲ་དྲང་པོར་སྐུ་ལ་འཇུག ཁམས་ཀྱིས་དྲངས་ན་ཀཻ་གཻ་རཻ། ཤབྡ་ཞེས་བརྗོད་ན། སྒྲོགས་པས་ན། སྐུ་ཞེས་སྐུའི་སྒྲ་སྒྲོགས་པ་ལ་བཤད་དུ་རུང༌། ཨརྷ་ཏའི་སྒྲ། དགྲ་བཅོམ་པ་དང༌། མཆོད་པར་འོས་པ་གཉིས་ཀ་ལ་བཤད་དུ་རུང་ ༑ མངོན་པ་ཀུན་ལས་བཏུས་ཀྱི་སྒྲ། ཨ་བྷི་ངྷརྨ་ས་མུཙྪ་ཡ་ཞེས་ཀུན་ལས་བཏུས་པ་དང༌། རྟོགས་ནས་བཏུས་པ་དང༌། ཡང་དག་པ་མཐོང་བའི་གནས་ཞེས་བྱ་བ་སྒྲས་དྲངས་ན་གསུམ་ལ་བཤད་དུ་རུང་བ་ལྟ་བུ་དང༌། དེ་བཞིན་དུ་མིག་གི་དབང་པོའི་ངེས་ཚིག

མ་ཟད་པར་དུ་གཟུགས་དཔྱོད་དང༌། །གཡོ་ཞིང་སྐད་ཅིག་མ་ཉིད་དང༌། །རྣམ་པ་བཞི་པོར་གྲགས་པ་དང༌། མཛེས་པའི་ལས་ལས་གྲུབ་པ་ཡིན། །ཞེས་གསུངས་པ་ལྟ་བུའོ། །འདིའི་རིགས་ཅན་མང་དུ་ཡོད་མོད་ཀྱི། ཡི་གེ་མངས་པས་འཇིགས་པས་མ་བྲིས་སོ། །གསུམ་པ་ཕན་ཚུན་བསྒྱུར་ཏེ་བཤད་པ་ལ ༑ རྣམ་གྲངས་བསྒྱུར་བ་དང༌། ཡི་གེ་བསྒྱུར་བའོ། །དང་པོ་ནི་སུ་ག་ཏའི་སྒྲ། སུ་ནི་ལེགས་པའམ། བདེ་བའམ། བཟང་པོའམ། ཤིན་ཏུ་ལ་སོགས་པ་ལ་འཇུག ག་ཏའི་སྒྲ་གཤེགས་པའམ། རྟོགས་པ་ལ་འཇུག རྣམ་འགྲེལ་ལས། རྒྱུ་སྤངས་ཡོན་ཏན་གསུམ་བདེ་གཤེགས། །གཤེགས་པ་རྟོགས་པའི་དོན་ཕྱིར་ཏེ ༑ ༑ དེས་ནི་ཕྱི་རོལ་པ་དང་སློབ། །མི་སློབ་ལས་ལྷག་དེ་ཡི་ཕྱིར། །ཞེས་གསུངས་པ་ལྟ་བུའོ། །དེ་བཞིན་དུ་སངས་རྒྱས་ཕལ་པོ་ཆེའི་སྒྲ་ལས་སངས་རྒྱས་མེ་ཏོག་གི་ཚོགས་སུ་བཤད་དུ་རུང་བའམ། ཆོས་ཀུན་ཏུ་འགྲོ་བ་ཆོས་ཡང་དག་པར་སྡུད་པར་བཤད་པ་ལྟ་བུའམ། སེང་གེའི་སྒྲའི་ཁམས་ཤྲི་སིཾ་ཧ་ས་ཡ་བྱ་བ་ཡིན་ལ། དེ་ལ་སྒྲའི་ཁམས་ཀྱིས་བཟློག་ནས་སིཾ་ཧ་བཤད་པ་ལྟ་བུ་དང༌། ལེགས་པར་སྦྱར་བའི་སྒྲ་ལ། དགག་པའི་སྒྲ་ཕྱིར་བཏོན་པ་དང་མ་བཏོན་པ་གཉིས་ཡོད། དཔེར་ན་བདུད་སྡིག་ཅན་གྱིས་དགེ་སློང་རྣམས་ལ་སྨྲས་པ། མི་རྣམས་ཚེ་ནི་རིང་བ་སྟེ། །སྐྱེས་བུ་དམ་པ་སླུ་མི་བྱེད། །འདིར་ནི་འཆི་བདག་འོང་བ་མེད། །འཕྱར་བ་དང་ནི་བག་མེད་སྤྱོད། །ཅེས་བརྗོད་པ་ལ། བཅོམ་ལྡན་འདས་ཀྱིས་ཚིགས་སུ་བཅད་པ་དེ་ཉིད་ལ།

མི་རྣམས་ཚེ་ནི་མི་རིང་སྟེ། །སྐྱེས་བུ་དམ་པ་སླུ་བར་བྱེད། །འདིར་ནི་འཆི་བདག་འོང་བ་ཡིན། །འཕྱར་དང་བག་མེད་མ་སྤྱོད་ཅིག །ཅེས་དགག་སྒྲ་ཕྱིར་བཏོན་པ་དང་ནང་དུ་བཞུགས་པའི་བྱེ་བྲག་གིས། ཚིགས་བཅད་གཅིག་ཉིད་ལ་བཤད་པ་གཉིས་འབྱུང་བ་མི་འགལ་བ་དང༌། དེ་བཞིན་དུ་ཨའི་སྒྲ་ཁོང་ནས་བཏོན་པ་དང༌། མ་བཏོན་པའི་སྒྲའི་མདོ་ལ་བརྟེན་ནས། མཁས་པའི་སྒྲ་མི་མཁས་ པ་དང༌། ཆེན་པོའི་སྒྲ་མི་ཆེ་བ་དང༌། འགྲོ་བའི་སྒྲ་མི་འགྲོ་བ་དང༌། འགྱུར་བའི་སྒྲ་མི་འགྱུར་བ་ལ་སོགས་པ་ལེགས་པར་བརྟགས་ལ་ཤེས་པར་བྱའོ། ། ༼ ཡི་གེ་བསྒྱུར་བ་ནི ༽ ཡང་སྐབས་འགར་ལོག་རྟོག་བཟློག་པ་ལ་སོགས་པ་དགོས་པ་ཁྱད་པར་ཅན་མཐོང་བའི་ཚེ། སྒྲ་པ་དག་གིས་ཡི་གེ་ཕན་ཚུན་བརྗེ་བ་དང༌། ཡི་གེ་ཁ་ཕྲལ་བ་དང༌། ཡི་གེ་མི་མངོན་པར་བྱ་བའི་སྒྲའི་སྦྱོར་བ་ཡོད་དེ། སློབ་དཔོན་རིན་ཆེན་འབྱུང་གནས་ཞི་བས་བྷཱུ་ཏ་ཨརྠ་ཞེས་བྱ་བ་ཡང་དག་པའི་དོན་ཡིན། དེ་སངས་རྒྱས་ཀྱི་སྒྲར་སྒྲུབ་པ་ལ། བྷཱུ་ཏའི་གནས་སུ་བུད་བཞག ཨརྠའི་གནས་སུ་ངྷ་བཞག་ནས་སངས་རྒྱས་སུ་སྒྲུབ་པ་དང༌། ཡང་མཚན་བརྗོད་ལས། ཐིག་ལེ་སྟོང་པ་ཡི་གེ་བརྒྱ། །ཞེས་བྱ་བའི་དོན་དུས་འཁོར་བས་འཆད་པ་ན་ཡི་གེ་ལ་ཤ་ཏ་ཨ་ཀྵ་ར་ཟེར་ལ། ཤའི་གནས་སུ་ཥ། ཏའི་གནས་སུ་ཊ་བཞག་ནས་ཡི་གེ་དྲུག་ཏུ་འཆད་པ་དང༌། སློབ་དཔོན་མི་ཐུབ་ཟླ་བས་ལུས་ཀྱི་སྒྲ་ལྷར་འཆད་པ་ན། ལུས་ལ་དེ་ཧ་ཟེར། ཧའི་གནས་སུ་བ་བཞག་པས་དེ་བར་བསྒྱུར་བ་སྟེ། དེ་ལ་སོགས་པའི་སྒྲའི་བཤད་པ་དཔག་ཏུ་མེད་པ་ཡོད་མོད་ཀྱི ༑ མཁས་པ་རྣམས་ལ་ཤིན་ཏུ་འཐད་ཀྱང་བླུན་པོ་རྣམས་ཀྱིས་གོ་བར་དཀའ་བས་འདིར་རྒྱས་པར་མ་བྲིས་སོ། །ཅུང་ཟད་བལྟ་བར་འདོད་ན་མདོ་རྒྱུད་ཀྱི་འགྲེལ་པ་རྣམས་སུ་བལྟ་བར་བྱའོ། །ཡང་སྒྲའི་ཁམས་གཅིག་ལ་ཉེར་བསྒྱུར་གྱི་རྐྱེན་ཐ་དད་དང་ཕྲད་ན་སྒྲ་དུ་མར་འགྱུར་ཏེ། མཱ་ན་ཞེས་བྱ་བའི་ཁམས་གཅིག་ལ། ཉེ་བར་སྒྱུར་བའི་ཡི་གེ་པྲ་དང་ཕྲད་ན། པྲ་མཱ་ན་ཚད་མར་འགྱུར།

ཨ་ནུ་དང་ཕྲད་ན། ཨ་ནུ་མཱ་ན་རྗེས་དཔག་ཏུ་འགྱུར། ཨུ་པ་དང་ཕྲད་ན་དཔེ་རུ་འགྱུར། ཨ་བྷི་དང་ཕྲད་ན་མངོན་པའི་ང་རྒྱལ་ལ་སོགས་པ་སྐབས་དང་སྦྱར་ལ་ཤེས་པར་བྱའོ ༑ ༑ སྒྲའི་བསྟན་བཅོས་ལས། ཉེ་བར་བསྒྱུར་བའི་དབང་གིས་ན། །སྐད་བྱིངས་དོན་ནི་རབ་འགྱུར་ཏེ། །གངྒཱའི་ཆུ་ནི་མངར་མོད་ཀྱི། །རྒྱ་མཚོའི་ཆུ་ཡིས་འགྱུར་བ་བཞིན། །ཞེས་བཤད་པ་ལྟར་རོ། །གཅིག་ལ་དུ་མ་དུ་མ་གཅིག་འགྱུར་ཞིང༌། །དུ་མ་དུ་མ་གཅིག་ལ་གཅིག་གི་ཆ། །རྐྱེན་དང་ཕྲད་ན་གཞན་དང་གཞན་འགྱུར་བ། །ལུགས་འདི་མཁས་པ་རྣམས་ཀྱི་སྤྱོད་ཡུལ་ཡིན། །བར་སྐབས་ཀྱི་ཚིགས་བཅད་དོ། །གང་གང་དེ་དང་དེ་ལ་སོགས། །སྔ་མའི་ཚིག་གིས་ཕྱི་མ་འདྲེན། །གང་དང་གང་ཞེས་བྱ་བའི་སྒྲ་སྔོན་ལ་ཡོད་ན་དེ་དང་དེ་ཞེས་པའི་སྒྲ་འདྲེན་པ། ཇི་ལྟ་ཇི་ལྟའི་སྒྲས། དེ་ལྟ་དེ་ལྟར་དང༌། ཇི་སྙེད་ཀྱི་སྒྲས་དེ་སྙེད་དང༌། གང་ཕྱིར་གྱིས་དེ་ཕྱིར་ལ་སོགས་པ་སྒྲ་སྔ་མས་ཕྱི་མ་འདྲེན་པའི་ནུས་པ་ཡོད་པ་རྣམས། ཚིག་གཞུང་དུ་དངོས་སུ་བཀོད་ཀྱང་རུང་མ་བཀོད་ཀྱང་རུང་སྟེ། དེ་ལྟར་སྦྱར་ལ་བཤད་པར་བྱའོ ༑༑ སྐབས་སུ་འབྲེལ་བ་མེད་པའི་མིང༌།།སྣང་ན་དེ་ནི་བོད་སྒྲ་ཡིན། །ཚིགས་སུ་བཅད་པ་གང་འབྲེལ་མེད་ཀྱི་མིང་ཞིག་གློ་བུར་དུ་བྱུང་ན། དེ་ནི་བོད་པའི་སྒྲ་ཡིན་ཏེ ༑ དཔེར་ན། ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །རྒྱལ་པོའི་སྒྲ་ཀྱེ་རྒྱལ་པོ་ཞེས་བོད་པ་ཡིན་ནོ། །དེ་བཞིན་དུ། བཅོམ་ལྡན་འདས་སྡུག་བསྔལ་བ་བདག་ལ་པདྨ་ལྟར་ཡངས་པའི་སྤྱན་གྱིས་གཟིགས། ཞེས་བྱ་བའང༌། ཀྱེ་བཅོམ་ལྡན་འདས་ཞེས་བོད་པ་ཡིན་ནོ ༑ ༑ འཇིག་རྟེན་གསུམ་གྱི་རྒྱ་ཁྱོན་ཇི་ཙམ་ཡིན། །ཞི་བ་མ་ལུས་ས་འདི་ཇི་ཙམ་ཡིན། །ཞེས་བྱ་བའང༌། ཀྱེ་ཞི་བ་ཞེས་བྲམ་ཟེ་ལ་བོད་པ་ཡིན་ནོ། །རྒྱ་གར་སྒྲ་ལས་བརྒྱད་པ་བོད་པའི་སྒྲ། རྣམ་དབྱེ་ཕྱིས་པས་བདེ་བླག་ཏུ་གོ་མོད་ཀྱི། བོད་ལ་དེ་ལྟ་བུའི་སྒྲ་སྦྱོར་བ་མེད་པས་འདི་ལྟ་བུའི་སྐབས་སུ་ནོར་བ་འཆད་པ་མཐོང་

༑ འཆད་པའི་སྐྱོན་རྣམས་སྤངས་ནས་ནི། །ཤིན་ཏུ་བརྩེ་བའི་བསམས་པས་བཤད ༑ ༑ མི་འཆད་པ་དང༌། ལེགས་པར་མི་འཆད་པ་དང༌། ཐེ་ཚོམ་གྱིས་འཆད་པ་དང༌། དཀའ་བའི་གནས་ལ་བྱིལ་བྱིལ་པོ་དང༌། དགོས་པའི་གནས་སུ་མི་སྤྲོ་བ་དང༌། མི་དགོས་པར་སྤྲོ་བ་དང༌། གོང་འོག་འཁྲུགས་པ་མི་བསྡེབ་པ་དང༌། མི་དགོས་པ་དཀྲུགས་ཏེ་བཤད་པ་དང༌། གོང་དུ་བཤད་རྒྱུ་འོག་ཏུ་འདོར་བ་དང༌། འོག་ཏུ་བཤད་རྒྱུ་གོང་དུ་ལེན་པ་དང༌། སྐབས་སུ་མ་བབ་པ་བཤད་པ་དང༌། བབ་པ་མི་བཤད་པ་དང༌། བརྗོད་པ་མཐོ་དམན་ཅན་དང༌། མི་གསལ་བ་དང༌། སུབ་སུབ་པོ་དང༌། མྱུར་ཆེས་པ་དང༌། བུལ་ཆེས་པ་དང༌། ཚིག་དང་དོན་ལེགས་པར་བརྡ་མི་སྤྲོད་པ་ལ་སོགས་པ་འཆད་པའི་སྐྱོན་རྣམས་སྤངས་ཏེ་མཁས་པ་རྣམས་ཀྱིས་ལེགས་པར་བཤད་དོ། །སྤྱིར་ཆོས་ཀྱི་སྦྱིན་པར་འགྲོ་བ་ལ། ཆགས་སྡང་མེད་པའི་བསམ་པས། སྡེ་སྣོད་གསུམ་དང་རྒྱུད་སྡེ་ལ་སོགས་པ་བཤད་ན་ཆོས་ཀྱི་སྦྱིན་པ་ཁ་ན་མ་ཐོ་བ་མེད་པ་ཡིན་ཏེ། མངོན་པ་མཛོད་ལས། ཆོས་སྦྱིན་ཉོན་མོངས་ཅན་མིན་པས། །མདོ་སོགས་ཡང་དག་ཇི་བཞིན་སྟོན། །ཅེས་བྱ་བ་དང༌། བསླབ་བཏུས་ལས། ཆོས་ཀྱི་སྦྱིན་པ་ཟང་ཟིང་མེད ༑ ༑ བསོད་ནམས་འཕེལ་བའི་རྒྱུ་ཡིན་ནོ། །ཞེས་གསུངས་པ་ལྟར་རོ། །དེ་ལས་བཟློག་ནས་བསམ་པ་ཆགས་སྡང་གིས། མདོ་སྡེ་དང༌། རྒྱུད་སྡེའི་ཉན་བཤད་རྣམས་འགོག ཆོས་མི་ཤེས་པའི་བླ་མ་དག་གིས་རྣམ་རྟོག་ཕྱིན་ཅི་ལོག་དང༌། རང་གིས་ཅི་དྲན་དྲན་རྣམས་བཤད་ནས། མདོ་རྒྱུད་ཀྱི་དགོངས་པ་འགོག་པ་ནི་ཆོས་ཀྱི་སྦྱིན་པ་མ་ཡིན། དེ་འཆད་མཁན་དེ་ཡང་མི་དགེ་བའི་བཤེས་གཉེན་ཡིན་ཞེས་སངས་རྒྱས་ཀྱིས་གསུངས། ཆོས་དེའང་ཆོས་ཀྱི་གཟུགས་བརྙན་ནམ། ཆོས་ལྟར་བཅོས་པ་ཞེས་གསུངས་པ་དེ་ཡིན། འདི་འདྲའི་རིགས་ཅན་བསྟན་པ་ལ་མི་ཕན་པའི་སྟེང་དུ་བསྟན་པ་འཇིག་པའི་རྒྱུར་འགྲོ། ཆོས་མ་ཡིན་པའི་སྦྱིན་པ་ཡིན་གྱི། ཆོས་ཀྱི་སྦྱིན་པ་མ་ཡིན་ནོ། །ཉན་པའི་སྐྱོན་རྣམས་སྤངས་ནས་ནི། །ཤེས་པར་འདོད་པས་ལེགས་པར་མཉན།

།མདོ་ལས། ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །ཞེས་གསུངས་པ་ལྟར ༑ སྣོད་ཀྱི་སྐྱོན་གསུམ་སྤངས་ཏེ། རིམ་པ་ལྟར་སྣོད་ཁ་བུབ་དང༌། དྲི་མ་ཅན་དང༌། ཞབས་རྡོལ་གྱི་སྐྱོན་གསུམ་སྤངས་ཏེ་མཉན་པར་བྱའོ། །ཇི་སྐད་དུ་རྣམ་བཤད་རིག་པ་ལས། ང་རྒྱལ་དང་ནི་མ་དད་དང༌། །དོན་དུ་གཉེར་བ་མེད་ཉིད་དང༌། །ཕྱི་རོལ་རྣམ་གཡེང་ཡིད་བསྡུས་དང༌། །སྐྱོ་བ་ཉན་པའི་དྲི་མ་ཡིན། །ཞེས་གསུངས་པ་ལྟར་ཉན་པའི་དྲི་མ་འདི་དག་སྤང་ངོ༌། །ཞུམ་ལ་གཟེངས་བསྟོད་རྒོད་པ་ལ། །འཁོར་བའི་ཉེས་དམིགས་ལེགས་པར་བཤད། །བློ་དང་ལོངས་སྤྱོད་དང་རྒས་པ་དང་ཚེ་ཐུང་བ་ལ་སོགས་པའི་སྒོ་ནས་ཞུམ་སྟེ་ཉན་པར་མི་འདོད་པ་ལ། འཕགས་པ་ལམ་ཕྲན་པ་དང༌། རྒན་པོ་སྐྱེས་དང༌། བ་ལང་བདག་བསྐནྡྷ་ལ་སོགས་པའི་ལོ་རྒྱུས་ཀྱི་སྤྲོ་བ་བསྐྱེད་དོ། །གཞན་ཡང༌། རིག་པ་ནང་པར་འཆི་ཡང་བསླབ། །ཚེ་འདིར་མཁས་པ་མི་སྲིད་ཀྱང༌། །སྐྱེ་བ་ཕྱི་མར་བཅོལ་བ་ཡི། །ནོར་ལ་རང་ཉིད་ལེན་པ་འདྲ། །ཞེས་བྱ་བ་ལ་སོགས་པའང་དྲན་དུ་གཞུག་གོ །སེམས་རྒོད་པས་ཕྱོགས་བཅུར་རྣམ་པར་གཡེང་བ་ལ་རྒ་ཤི་ལ་སོགས་པ་ཚེ་འདིའི་འཇིགས་པ་དང༌།ངན་སོང་ལ་སོགས་པ་ཚེ་ཕྱི་མའི་འཇིགས་པ་དང༌། དུས་ཐམས་ཅད་དུ་སྐབས་སུ་བབ་པའི་འཁོར་བའི་ཉེས་དམིགས་རྣམས་བཤད་ལ། སེམས་ཆོས་ལ་དབབ་པར་བྱའོ། །རྨུགས་པ་རྣམས་ནི་ངོ་མཚར་གྱི། །གཏམ་བཤད་ནས་ནི་ཉན་དུ་གཞུག །རྣམ་བཤད་རིག་པར་གསུངས་པ་ལྟར། སེང་གེ་དང་ཝ་སྐྱེས་དང་ཁང་སྟོང་དུ་ཉལ་བའི་བུད་མེད་ལ་སོགས་པའི་གཏམ་རྒྱུད་དང༌། གཞན་ཡང་སྐབས་སུ་ཆོས་ལ་བློ་གཞུག་ཏུ་རུང་བའི་གཏམ་རྒྱུད་ཅི་རིགས་པ་བཤད་དེ་རྨུགས་པ་ལས་བཟློག་པར་བྱའོ། །བཤད་པའི་ཚུལ་ཇི་ལྟར་བཤད་ཅེ་ན། བློ་ཅན་རྣམས་ལ་ཟབ་རྒྱ་ཆེ། །བློ་ཆུང་གཟུང་བདེ་གོ་སླ་བ། །སློབ་མ་དབང་པོ་རྣོ་ཞིང་ཤེས་རབ་ཆེ་བ་རྣམས་ལ། ཚིག་བརླིང་ཞིང་སྦྲེལ་ལེགས་ལ་དོན་ཟབ་ཅིང་རྒྱ་ཆེ་བ་བཤད། དབང་པོ་རྟུལ་ཞིང་བློ་ཆུང་བ་རྣམས་ལ།

ཚིག་གཟུང་སླ་ཞིང་གོ་བདེ་བ། དོན་ཡང་རྟོགས་སླ་ཞིང་རྣར་སྙན་པ་བཤད ༑ མདོར་ན་ལུང་དང་རིགས་པ་ལ་སོགས་པ་གང་བཤད་ཀྱང༌། ཐོག་མར་བརྗོད་བྱ་རགས་ཤིང་གཞུང་གི་ངག་དོན་འདུས་ལ་གོ་བདེ་བར་བྱས་ཏེ་བཤད། ཕྱི་ནས་ཚིག་དོན་འབྲེལ་ཆགས་ནས།།དོན་ཕྲ་འགལ་འབྲེལ་དཔྱད་ཅིང་བཤད། །སློབ་མ་ཚིག་དོན་ལ་འབྲེལ་ཅུང་ཟད་ཆགས་ཤིང་དཔྱོད་པ་ནུས་པ་ན་བརྗོད་བྱ་ཕྲ་ཞིང་ཕྲ་བ་ནས་བསྟན་ཅིང༌། ཚིག་དང་དོན་གྱི་འགལ་འབྲེལ་ལེགས་པར་དཔྱད་ཅིང་བཤད་དོ། །དེ་ལས་བཟློག་ན་མཁས་རྨོངས་ཀྱིས། །སློབ་མ་དགའ་བ་སྐྱེད་མི་ནུས ༑ ༑ མཁས་པ་དང་རྨོངས་པ་ལ་བཤད་པའི་ཚུལ་གཉིས་གོ་བཟློག་ན། བླུན་པོ་གོ་དཀའ་བས་ཆོས་སྤོང་བའི་རྒྱུར་འགྱུར། མཁས་པས་ཆོས་དང་སློབ་དཔོན་གཉིས་ཀར་བརྙས་ཤིང༌། ཡིད་ཁྲེལ་བའི་རྒྱུར་འགྱུར་བའི་ཕྱིར་རོ། །གཞུང་ལུགས་ཕལ་ཆེར་མི་ཤེས་ན། །འཆད་པ་སྦྱངས་པ་ཆུང་བའི་སྐྱོན། །གཞུང་ལུགས་གང་འཆད་ཀྱང་ཕལ་ཆེར་ཚིག་མ་འབྲེལ་ཞིང་དོན་རྟོགས་པར་མ་ནུས་ན། སློབ་དཔོན་ཉིད་ཀྱིས་མཁས་པ་ལ་མ་བསླབས་ཤིང་མ་སྦྱངས་པའི་སྐྱོན་ཡིན་ནོ ༑ ༑ གཞུང་དོན་གོ་ཡང་ཚིག་འགའ་ཞིག །མ་རྟོགས་དེ་ཡི་རྒྱུ་མཚན་བརྟག ༑ གཞུང་དོན་ཕལ་ཆེར་ལེགས་པར་ཤེས་ཀྱང༌། མིང་ཚིག་འགའ་ཞིག་མ་ཤེས་པར་གྱུར་ན་དེའི་རྒྱུ་མཚན་དཔྱད་པར་བྱའོ། །ལེགས་པར་སྦྱར་ལ་མ་གྲགས་པའི ༑ ༑ སྒྲ་ཡི་སྦྱོར་བ་རྟོགས་པར་དཀའ། །དེ་ཕྱིར་འཆི་མེད་མཛོད་ལ་སོགས། །ལེགས་པར་ཤེས་ན་ཐེ་ཚོམ་མེད། །ལེགས་པར་སྦྱར་བའི་སྐད་ལ་མ་ཤེས་པ་བྱུང་ན། འཇིག་རྟེན་ཕལ་ཆེར་ལ་མ་གྲགས་པའི་སཾ་སྐྲྀ་ཏས་སྦྱར་བ་ཡིན་པས ༑ ཨ་མ་ར་ཀོ་ཥཱ་དང༌། བི་ཤ་པྲ་ཀཱ་ཤ་ལ་སོགས་པ་མིང་གི་མངོན་བརྗོད་རྣམས་ལེགས་པར་ཤེས་པས་ཚིག་གི་དོན་ཐམས་ཅད་ལ་ཐེ་ཚོམ་ཆོད་པ་ཡིན་ནོ ༑ ༑ འདིའི་ཕྱོགས་ཙམ་ཁོ་བོས་ཚིག་གི་གཏེར་དུ་བཤད་པ་ལྟར་ཤེས་པར་བྱའོ ༑ ༑ བོད་ཀྱི་སྐད་ལ་མི་ཤེས་པ། །ཕལ་ཆེར་ཐོས་པ་ཆུང་བའི་སྐྱོན། །འགའ་ཞིག་འགྱུར་གྱི་བྱེ་བྲག་དང༌།

།ཡུལ་སྐད་དག་གིས་བསྒྲིབས་པའང་ཡོད། །བོད་ཀྱི་སྐད་ལ་འཆད་པ་པོ་དག་གིས་ཅུང་ཟད་མ་ཤེས་པ་ཡོད་དེ། དེ་དག་ནི་ལོ་ཙཱ་བ་སྔ་རབས་པ་དང་ཕྱི་རབས་པ་དག་གིས་བརྡ་གསར་རྙིང་གི་ཁྱད་པར་ལ་བྱུང་བའང་ཡོད། ལ་ལས་རྒྱ་གར་གྱི་རང་སྐད་དུ་བཞག ལ་ལས་བོད་སྐད་དུ་བསྒྱུར ༑ དེ་གཉིས་མ་འཕྲོས་པས་མ་ཤེས་པའང་ཡོད། ལ་ལས་སྒྲ་འགྱུར་ལ་དོན་འགྱུར་དུ་བྱས་པའང་ཡོད། སྒྲ་འགྱུར་ལའང་ཁམས་ཐ་དད་ཀྱིས་དྲངས་པས་སྒྲ་དོན་མི་འདྲ་བ་ཐ་དད་དུ་སོང་བ་ཡོད། འགའ་ཞིག་ཡུལ་ཐ་དད་ཀྱི་སྐད་ཀྱི་ལུགས་སུ་བསྒྱུར་བས་འགའ་ཞིག་ལ་མ་གྲགས་པའི་སྟོབས་ཀྱིས་མ་ཤེས་པར་སོང་བ་ཡོད། །དཔེར་ན་ཧྭགས་ལ་བྱེ་མ་ཀ་ར་དང༌། གླ་གོར་ཞོ་ཤ་ལ་གོ་ཡུ་དང༌། རིན་ཆེན་ཏོག་ལ་རིན་ཆེན་དབལ་དང༌། ནམ་ཡང་ལ་གཞར་ཡང་ལ་སོགས་པ་བོད་ཀྱི་བརྡ་རྙིང་པ་རྣམས་དེང་སང་གོ་དཀའ་བ་དང༌། གཞན་ཡང་ཤཱཀྱ་ལ་ཕོད་པར་བསྒྱུར། གོ་པ་ལ་ས་འཚོར་བསྒྱུར། མ་ག་ངྷཱ་ལ་བྱིངས་འཛིན། ཝཱ་རཱ་ཎ་སཱི་ལ་འཁོར་མོ་འཇིག ཀོ་ས་ལ་ལ་མཛོད་ལེན། སིནྡྷུ་ར་ལ་ལི་ཁྲིར་བསྒྱུར་བ་ལ་ སོགས་པ་ སྒྲ་མི་ཤེས་ ན་གོ་དཀའ་བ་དང༌། གཞན་ཡང་གདུགས་དཀར་ལ་ཚད་སྐྱོབ་དཀར་པོ། སྨོན་ལམ་ལ་ཡོངས་སུ་བསྒྱུར་བ། དགེ་བ་ལ་ངན་འབྱཽལ་ལ་སོགས་པ་ལྟ་བུ་སྒྲའི་ཁམས་མི་ཤེས་ན་གོ་དཀའ། སྒྲ་འགྱུར་ཉིད་ལའང་ཁམས་ཐ་དད་ཀྱིས་འགྲོ་བ་ཡོད། དཔེར་ན་ཀཱ་ཡའི་སྒྲ་དབྱངས་སུ་འགྲོ་བ་དང༌། ལེན་པའི་སྒྲ་གཅད་པར་འགྲོ་བ་དང༌། འཁོར་བའི་སྒྲ་འཁྲུལ་པར་འགྲོ་བ་ལ་སོགས་པ་སྒྲ་མི་ཤེས་ན་ནི་གོ་དཀའ་བ་ཡོད། གཞན་ཡང་རང་རང་གི་ཡུལ་གྱི་སྐད་དུ་བསྒྱུར་བས། མདའ་ལ་ཉག་ཕྲན། གཞུ་ལ་གནམ་རུ། ཏོག་ཙཻེ་ལ་འཇོར་རམ་ཤིམ་པ། གཤོལ་ལ་ཐོང་པ། གཞོང་པ་ལ་ཡོལ་གོ བུ་རམ་ལ་ལྀ་ཁ་ར། འཕང་པ་ལ་འགྱོད་པ། ལག་པ་ལ་སུག་པ། བཞོན་པ་ལ་ཕྱུགས་ཆུང༌། ཆུད་མི་འཛའ་བ་ལ་ཆབ་མི་འཚལ་བ་ལ་སོགས་པ་ཡུལ་ཕན་ཚུན་དུ་མ་གྲགས་པ་བསྒྱུར་བས་གོ་དཀའ་བ་ཡོད། འགའ་ཞིག་རྣམ་གྲངས་ནོར་བ་དང༌།

།ལ་ལས་ས་ ( ¡¶ ཞ ¡·¡¶ ལུ ¡· - ས་ ) མཚམས་ ( ¡¶ ཞ ¡·¡¶ ལུ ¡· + སྦྱོར་ ) འཆུགས་པ་དང༌། །ལ་ལ་མུན་སྤྲུལ་གྱིས་བསླད་པས། ལོག་པར་བསྒྱུར་བ་གོ་བ་དཀའ། སཾ་སྐྲྀ་ཏའི་རྣམ་གྲངས་ཀྱི་སྒྲ། བསེ་རུ་ལ་རལ་གྲི་རལ་གྲི་ལ་བསེ་རུར་བསྒྱུར་བ་དང། རྗེས་དང་རྐང་པའི་སྒྲ་བཟློག་ནས་བསྒྱུར་བ་དང༌། བྱིས་པ་དང་བྱེ་མ་དང་སྐྲའི་སྒྲ་ཕན་ཚུན་འཆོལ་བར་བསྒྱུར་བ་ལ་སོགས་པ་དང༌། ལ་ལ་ས་མཚམས་འཆུགས་པ་ཡོད་དེ། རྣམ་དབྱེ་གསུམ་པའི་ནའི་སྒྲ་ཚིག་འོག་མའི་དགག་པའི་སྒྲར་འོག་ཏུ་སྦྱར་བ་དང༌། ཚིག་འོག་མའི་དགག་སྒྲའི་ན། གོང་མའི་རྣམ་དབྱེ་གསུམ་པའི་ནའི་སྒྲས་ཡར་སྦྱར་བའི་སྟོབས་ཀྱིས་སྒྲ་འཁྲུལ་པར་བསྒྱུར་བ་དང༌། གཏོར་མ་ཤ་ཁྲག་མེད་པ་ལ། ཁྲག་མེད་པའི་གཏོར་མ་ཤ་དང་བཅས་པར་བསྒྱུར་བ་ལ་སོགས་པ་གཅོད་མཚམས་འཆུགས་པས་དོན་ནོར་བར་བསྒྱུར་བའང་ཡོད། ལ་ལ་སྒྲ་མི་ཤེས་པས་མ་རྟོགས་ཏེ་མུན་སྤྲུལ་དུ་བསྒྱུར་བ་སྙིང་པོ་ལ་མདར་བསྒྱུར་བ་དང༌། ལྗང་གུ་ལ་འཕྲོག་པ་དང༌། འབྱུང་པོའི་དབང་པོ་ལ་བརྒྱ་བྱིན་བྱང་ཆུབ་ཏུ་བསྒྱུར་བ་ལ་སོགས་པ་འཁྲུལ་པར་བསྒྱུར་བའི་སྟོབས་ཀྱིས་བརྗོད་བྱའི་དོན་ཇི་ལྟར་ཡིན་པ་མི་རྟོགས་པ་མཐོང་ངོ༌། །ལ་ལ་སྔོན་རབས་ལས་བྱུང་བའི། །གཏམ་རྒྱུད་ལེགས་པར་མི་ཤེས་པས། །མིང་གི་རྒྱུ་མཚན་མ་རྟོགས་ནས། །ལོག་པར་བསྒྱུར་བ་ཅུང་ཟད་མཐོང༌། །མུ་སྟེགས་བྱེད་ཀྱི་སྔོན་རབས་དང༌། མདོའི་རྟོགས་པ་བརྗོད་པ་སྣ་ཚོགས་ལས། སེམས་ཅན་གྱི་མིང་དང་ཡུལ་གྱི་མིང་ཐ་དད་དུ་འདོགས་པ་རྣམས་སྔོན་རབས་ཀྱི་གཏམ་རྒྱུད་མ་ཤེས་པས། ལོ་ཙཱ་བ་མཁས་ཀྱང་ཕྱིན་ཅི་ལོག་ཏུ་བསྒྱུར་བ་མཐོང་སྟེ། དཔེར་ན་ ¡Ã ས་ར་སྭ་ཏཱིའི་ ( ¡¶ ལུ ¡· སྭ་ར་སྭ་ཏི་ ) སྒྲ་སྔོན་རྒྱ་མཚོ་བསྲུབས་པ་ལས་བྱུང་བས་མཚོ་ལས་བྱུང་བ་ཡིན་མོད་ཀྱི། གཏམ་རྒྱུད་མ་གཟིགས་པ་དང་བོད་ཀྱི་གོ་བདེ་བར་བྱ་བའི་དོན་དུ་དབྱངས་ཅན་མར་བསྒྱུར་རོ ༑ ༑ ¡Ã ས་ར་སྭ་ཏཱི་ ( ¡¶ ལུ ¡· སྭ་ར་སི་ཏ་ ) ཞེས་སྒྲ་བཟློག་ན་དབྱངས་ཅན་ཡིན་མོད་ཀྱི

༑ འདིར་ ¡Ã ས་ར་སྭ་ཏཱྀ་ ( ¡¶ ལུ ¡· སྭ་ར་སྭ་ཏི་ ) ཡིན་པས་དབྱངས་ཅན་དུ་བསྒྱུར་དུ་མི་རུང་ངོ༌། །དེ་བཞིན་དུ་གླང་པོ་ཆེ་ས་སྲུང་གི་བུའང་དེ་དང་འདྲའོ། །ཡང་བྲྀངྔྷ་སནྡྷ་ན་ཞེས་བྱ་བ་གཏམ་རྒྱུད་ལས་ལྷ་མ་ཡིན་རྒན་མོ་ཞེས་བྱ་བ་ལུས་ཕྱེད་དུ་སོང་བ་སྦྱར་བ་ཡིན་མོད་ཀྱི། རྒན་པོས་སྦྱར་བ་ཞེས་བྱ་བར་བསྒྱུར་བ་དང༌། བྷ་གི་ར་ཐ་ཞེས་བྱ་བ་སྔོན་རབས་ལས་བདག་ཉིད་ཆེན་པོ་དུག་ཅན་པའི་བུ་མོ་དག་གི་བྷ་ག་བསྲུབས་པ་ལས་སྐྱེས་པས་བྷ་ག་སྲུབ་ཅེས་བྱ་བ་ཡིན་མོད་ཀྱི། སྒྲ་འགྱུར་དུ་སྐལ་ལྡན་ཤིང་རྟ་ཞེས་བསྒྱུར་བ་དང༌། གོ་དཱ་ཝ་རི་ཞེས་བྱ་བ་དྲང་སྲོང་ཞིག་གིས་བ་ལང་བསད་པའི་སྡིག་སྦྱོང་གི་ཆུ་ཡིན་པས། བ་ལང་བསད་པའི་ཆུ་ཞེས་བྱ་བར་འགྱུར་མོད་ཀྱི། བའི་ཆུ་མཆོག་སྦྱིན་ཞེས་དོན་འགྱུར་བྱས་པ་དང༌། ན་ར་ཡ་ནའི་སྒྲ་མིའི་ཐེག་པ་བྱ་བ་ཡིན་མོད་ཀྱི་སྲེད་མེད་ཀྱི་བུར་བསྒྱུར་བ་དང༌། མནྡ་ཀའི་སྒྲ་དལ་འགྲོའམ་གྱ་གྱུ་ཞེས་བྱ་བ་ཡིན་མོད་ཀྱི། དལ་གྱིས་འབབ་ཏུ་བསྒྱུར་བ་དང༌། མནྨ་ཐའི་སྒྲ་བདུད་སྡིག་ཅན་གྱིས་སེམས་ཅན་གྱི་ཡིད་བསྲུབས་པས་ཡིད་སྲུབ་དང༌། ཨ་ནཾ་ག་ཀྲི་ཊའི་སྒྲ་ལུས་མེད་པ་སེམས་ཅན་གྱི་སེམས་རོལ་ཅིང་རྩེ་བར་བྱེད་པས་ལུས་མེད་རྩེན་བྱ་བར་འཐད་མོད་ཀྱི།

འདོད་པའི་བདུད་དམ་འདོད་པའི་ལྷར་བསྒྱུར་བ་དང༌། སྐནྡྷའི་སྒྲ་སྨིན་དྲུག་གི་བུས་ལྷ་མ་ཡིན་གྱི་དམག་དཔུང་མཐོང་བ་ན་ངུས་པས་དྲང་པོར་བསྒྱུར་ན་ངུ་བ་ཡིན་མོད་ཀྱི། སྐེམ་བྱེད་དུ་བསྒྱུར་བ་དང༌། ངྷ་མོ་ད་རའི་སྒྲ་ནོར་ལྷའི་བུ་བྱིས་པའི་གནས་སྐབས་ན་ཐ་གུ་ལྟོ་བ་ལ་དཀྲིས་པས་ཐ་གུ་ལྟོ་ཞེས་འཐད་མོད་ཀྱི་ཁྱབ་འཇུག་ཏུ་བསྒྱུར་བ་དང༌། སིངྒ་ལའི་སྒྲ་དེད་དཔོན་སེང་གེ་ཞེས་བྱ་བས་རྒྱ་མཚོ་ལས་ནོར་བུ་ལེན་པའི་ཚེ་རྙེད་པའི་གླིང་ཡིན་པས། དོན་དུ་སེངྒེའི་གླིང་ཞེས་བྱ་བ་ཡིན་མོད་ཀྱི་སིངྒ་ལར་བཞག་པ་དང༌། ཧི་མ་ལ་ཡའི་སྒྲ་ལྷ་མོ་ཨུ་མའི་ཕ་དབང་ཕྱུག་ཆེན་པོ་འདུག་པའི་གནས། མཚོ་མ་དྲོས་པ་དང་ཉེ་བའི་རི་བོ་གངས་ཅན་ཞེས་བྱ་བ་ཡིན་མོད་ཀྱི། ལོ་ཙཱ་མི་ཤེས་པ་དག་གིས་ཏི་སེར་བསྒྱུར་བ་འགའ་རེ་མཐོང༌། གངས་ཅན་ལ་རྒྱ་གར་སྐད་ཧི་མ་ལ་ཡ་ཟེར། ཏི་སེ་ལ་རྒྱ་གར་སྐད་དུ་ཀེ་ཏ་ར་ཟེར་བ་ཡིན། གངས་ཅན་དང་ཏི་སེ་གཉིས་རྒྱ་གར་གྱི་སྒྲ་ཡང་ཐ་དད། ¡Ã དོན་ཡང་ཐ་དད་དུ་གནས་པ་ལ་ ( ¡¶ ཞ ¡· - དོན་ཡང་་་་་་་པ་ལ་ ) མ་ཤེས་པས་འཁྲུལ་པར་བསྒྱུར་བ་ཡོད་དོ། །འགའ་ཞིག་བོད་ལ་གོ་བདེའི་ཕྱིར། །ལེགས་པར་སྦྱར་ལ་མེད་ན་ཡང༌། །ཅུང་ཟད་ལྷག་པར་བསྒྱུར་བ་ཡོད། །དེ་ལ་མཁས་པས་བཤད་མི་དགོས། །ལེགས་པར་སྦྱར་བའི་སྐད་ལ་མེད་ཀྱང་བོད་ཀྱིས་གོ་བདེ་བར་བྱ་བའི་ཕྱིར་ཚིག་གི་རྒྱན་ཅུང་ཟད་བསྣན་ནས་བསྒྱུར་བ་ཡོད་དེ། རྒྱ་གར་ལ་སྒྲ་མེད་ཀྱང་རིན་པོ་ཆེ་བཻ་ཌཱུརྱ་དང༌། རིན་པོ་ཆེ་པདྨ་རཱ་ག་ཞེས་བྱ་བ་ལ་སོགས་པ་དང༌། རྒྱ་གར་ལ་མེ་ཏོག་གི་སྒྲ་མེད་ཀྱང་མེ་ཏོག་ཨུཏྤལ་དང༌། མེ་ཏོག་པདྨ་དང༌། མེ་ཏོག་སཽ་གནྡྷི་ཀ་ཞེས་བྱ་བ་ལ་སོགས་པ་བསྣན་པ་དང༌། རྒྱ་གར་ལ་ཤིང་གི་སྒྲ་མེད་ཀྱང་ཤིང་ནྱ་གྲོ་ངྷ་དང༌། ཨ་ཤྭ་ཀ་དང༌། ཤིང་པ་ལ་ཤ་ཞེས་བྱ་བ་ལ་སོགས་པ་བསྣན་པ་དང༌། རྒྱ་གར་ལ་རི་དྭགས་ཀྱི་སྒྲ་མེད་ཀྱང་འགའ་ཞིག་གིས་རི་དྭགས་ཁྲི་སྙན་ས་ལེ་དང༌། རི་དྭགས་ཨེ་ཎ་ཡ་ཞེས་བྱ་བ་ལ་སོགས་པ་བསྣན་པ་དང༌།

རྒྱ་གར་ལ་ཉའི་སྒྲ་མེད་ཀྱང་ཉ་ཏི་མི་ལ་སོགས་པ་དེ་དག་བསྣན་པའི་རྒྱུ་མཚན་གང་ཡིན་སྙམ་ན། བོད་བརྡ་མི་ཤེས་པ་དག་གིས། རིན་པོ་ཆེ་དང༌། མེ་ཏོག་དང༌། ཤིང་དང༌། རི་དྭགས་དང༌། གོས་དང༌། སྲོག་ཆགས་ཀྱི་བྱེ་བྲག་ལ་སོགས་པའི་མིང་གང་ཡིན་ཞེས་དོགས་པ་སྐྱེ་བས། དེ་གཅད་པའི་དོན་དུ་རིན་པོ་ཆེ་དང༌། མེ་ཏོག་དང༌། ཤིང་ལ་སོགས་པ་བསྣན་པའོ། །དེ་བཞིན་དུ་ཡེ་ཤེས་དང༌། ཕྱག་རྒྱ་དང༌། གོ་རིམ་ལ་སོགས་པ་ལ་རྒྱ་གར་ན་ཡེ་དང༌། ཕྱག་དང༌། གོ་ལ་སོགས་པའི་སྒྲ་མེད་ཀྱང་བོད་ལ་ཚིག་སྦྱར་བ་བདེ་བའི་དོན་དུ་བསྣན་ནས་བསྒྱུར་བ་དང༌། རྒྱ་གར་ལ་ཞེ་སའི་སྒྲ་དང་ཕལ་པའི་སྒྲ་ཕལ་ཆེར་ཁྱད་མེད་ཀྱང༌། སངས་རྒྱས་ཀྱིས་གཞན་ལ་སྨྲས་པ་ལ་བཀའ་སྩལ། གཞན་གྱིས་སངས་རྒྱས་ལ་ཞུས་པ་ལ་གསོལ་བ། མཉམ་པོ་ཕན་ཚུན་འདྲི་བ་ལ་སྨྲས་པ་ཞེས་བྱ་བར་བསྒྱུར། དེ་བཞིན་དུ་ཞེ་ས་དང་ཞེ་ས་མ་ཡིན་པའི་ཚིག་ཐམས་ཅད། བོད་ཀྱི་ཚིག་བཟང་ངན་ལ་གོ་བདེ་བར་སྒྱུར་ཅིག་ཅེས་སྐད་གསར་བཅད་ལས་འབྱུང་བ་ལྟར་ཤེས་པར་བྱའོ། །གཞན་ཡང་རྒྱ་གར་ལ་ལྷའི་མེ་ཏོག་དང༌། ལྷའི་བདུག་སྤོས་དང་ཞེས་བྱ་བ་ལ་སོགས་པ་ལ་འགའ་ཞིག་གིས་རྫས་ཀྱི་སྒྲ་བསྣན་ནས། ལྷ་རྫས་ཀྱི་མེ་ཏོག་དང་ལྷ་རྫས་ཀྱི་བདུག་སྤོས་དང་ཞེས་བྱ་བ་ལ་སོགས་པར་བསྒྱུར་བ་དང༌། དེ་བཞིན་དུ་མེ་ཏོག་ཟ་བ་དང་བདུག་སྤོས་ཟ་བ་དང་ཞེས་བྱ་བ་ལ་སོགས་པ་ལ་ཟས་སུའི་སྒྲ་བསྣན་ནས་ཟས་སུ་མེ་ཏོག་ཟ་བ་དང༌། ཟས་སུ་བདུག་སྤོས་ཟ་བ་དང༌། ཟས་སུ་དྲི་ཟ་བ་དང་ཞེས་བྱ་བ་ལ་སོགས་པར་བསྒྱུར་བ་དང༌། དེ་བཞིན་དུ། གཞན་ཡང་བོད་ཀྱིས་གོ་བདེ་བའི་དོན་དུ་ཚིག་གི་ལྷད་བག་རེ་བསྣན་པ་ཡོད་མོད། དེ་ཤེས་པར་བྱས་ལ་བཤད་པ་དཀྱུས་མའི་ནང་དུ་མི་གཞུག གལ་ཏེ་བཅུག་ན་སྒྲ་ཤེས་པ་རྣམས་ཀྱིས་ཁྲེལ་བར་འགྱུར་ཏེ། དཔེར་ན་ཡེ་ཤེས་ལ་ གདོད་ མའི་ཤེས་པ་དང༌། བཅོམ་ལྡན་འདས་ལ་མྱ་ངན་ལས་འདས་པ་དང༌། ཕྱག་རྒྱ་ཆེན་པོ་ལ་ལག་པའི་རྒྱར་བཤད་པ་ལ་སོགས་པ་བོད་ལ་བཤད་དུ་རུང་ཡང༌།

སྒྲ་ཤེས་པས་མཐོང་ན་བཞད་གད་ཀྱི་གནས་སུ་འགྱུར་བའི་ཕྱིར་རོ། །འགའ་ཞིག་དོགས་པ་བཟློག་པའི་ཕྱིར། །རྣམ་གྲངས་ཟློག་པར་བཤད་ན་ཡང༌། །དེ་དག་སྐྱོན་དུ་མི་གཟུང་སྟེ། །དགོས་པ་མཐོང་ནས་བཤད་ཕྱིར་རོ། །དཔེར་ན་བརྒྱད་སྟོང་པ་ལས། འདབ་ཆགས་བྱ་ཞིག་ཅེས་འབྱུང་སྟེ། འདབ་ཆགས་དང་བྱ་གང་རུང་གིས་དོན་གོ་མོད་གཉིས་ཀ་བཟླས་པ་དོན་མེད་དོ་སྙམ་ན་མ་ཡིན་ཏེ། འདབ་ཆགས་ལ་སཾ་སྐྲྀ་ཏས་པ་ཀྵི་ཟེར་ལ། སྒྲ་དེ་ཕྱོགས་ལ་སོགས་པ་མང་པོ་ལ་འཇུག་པས་དེ་སྤང་བའི་དོན་དུ་བྱ་ཞེས་སྨོས་སོ། །ཡང་བྱ་ལ་སཾ་སྐྲྀ་ཏའི་སྐད་ཤ་ཀུ་ན་ཞེས་ཟེར་ལ། དེ་བཀྲ་ཤིས་དང་དགེ་མཚན་ལ་སོགས་པ་གཞན་ལ་ཡང་འཇུག་པས། དེ་གཅད་པའི་དོན་དུ་འདབ་ཆགས་ཞེས་སྨོས་པ་ཟློས་པའི་སྐྱོན་མེད་དོ། །དེ་བཞིན་དུ་ཤིང་ལྗོན་པ་ལ་སོགས་པ་ལའང་སྦྱར་ཏེ་ཤེས་པར་བྱའོ། །འགའ་ཞིག་གུས་པ་བསྐྱེད་པའི་ཕྱིར། །བཟླས་པའི་ཚིག་དོན་སྦྱོར་བར་བྱེད། །སངས་རྒྱས་བཅོམ་ལྡན་འདས་ཞེས་བྱ་བ་ལ་གང་རུང་གིས་གོ་བ་ལ་གཉིས་བཟླ་ཅི་དགོས་སྙམ་ན། འདི་ལ་ཊཱི་ཀ་བྱེད་པ་འགའ་ཞིག་གིས་འདི་ལྟར་བཤད་དེ། སངས་རྒྱས་ཞེས་ཚིག་རྐྱང་པ་བརྗོད་ན་མ་གུས་པར་འགྱུར་ལ། བཅོམ་ལྡན་འདས་ཞེས་བརྗོད་ན་གུས་པའི་ཚིག་ཏུ་འགྱུར་རོ་ཞེས་ཟེར་རོ། །འགའ་ཞིག་ན་རེ་སངས་རྒྱས་ཞེས་བརྗོད་ན་བློའི་བྱེ་བྲག་ལའང་འཇུག་པས་བཅོམ་ལྡན་སྨོས་སོ། །བཅོམ་ལྡན་ཞེས་བརྗོད་ན་འཇིག་རྟེན་གྱི་ལྷ་ཆེན་པོ་ལ་ཡང་འཇུག་པས་སངས་རྒྱས་ཞེས་སྨོས་སོ། །གཉིས་ཀ་ལྟར་ཡང་འགལ་བ་མེད་དོ། །དེ་བཞིན་དུ་བཅོམ་ལྡན་འདས་དེ་བཞིན་གཤེགས་པ་ལ་སོགས་པ་ལའང་སྦྱར་བར་བྱའོ། །དེ་བཞིན་དུ་རྒྱལ་པོ་མིའི་བདག་པོའམ། ལྷའི་དབང་པོ་བརྒྱ་བྱིན་ལ་སོགས་པ་ཐམས་ཅད་ལ་བརྟགས་ཏེ་ཤེས་པར་བྱའོ། །དེ་ལྟར་ཚིག་གི་དོན་ལེགས་པར་ཤེས་པར་འདོད་ན། རིག་པའི་གནས་ལྔ་ཀ་ལ་ཅི་རིགས་པར་སྦྱང་དགོས། ཁྱད་པར་དུ་སྒྲ་དང་སྡེབ་སྦྱོར་དང་སྙན་ངག་དང༌། མིང་གི་མངོན་བརྗོད་ལ་སོགས་པ་ལ་འདྲིས་པར་བྱའོ།

།སྤྱིར་ཤེས་བྱ་ཐམས་ཅད་ལ་དབང་འབྱོར་བ་ལ་གཟུངས་ཀྱི་སྒོ་ཤེས་དགོས། དེའི་དོན་ཅུང་ཟད་བཤད་ན་བཞི་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལས། ཨ་ར་པ་ཙ་ན་ལ་སོགས་པ་བསྒོམས་པས་དེའི་དོན་ལ་བཟོད་པ་སྐྱེ་བ་ནི་བཟོད་པའི་གཟུངས་སོ། །དེ་ལ་བརྟེན་ནས་སངས་རྒྱས་དང་བྱང་ཆུབ་སེམས་དཔས་བསྟན་པའི་ཆོས་ཀྱི་ཕུང་པོ་འཛིན་པའི་རྒྱུར་འགྱུར་བ་ནི་ཆོས་ཀྱི་གཟུངས་སོ། །དེའི་སྟོབས་ཀྱིས་ཆོས་ཐམས་ཅད་ཀྱི་དོན་རྟོགས་པ་ནི་དོན་གྱི་གཟུངས་སོ། །དེ་ནས་སེམས་ཅན་ཡོངས་སུ་བསྡུ་བའི་ཕྱིར་ཆོས་ཐམས་ཅད་སྟོན་པ་དང་སྔགས་སྦྱོར་བ་དོན་ཡོད་པ་ལ་དབང་བ་ནི་སྔགས་ཀྱི་གཟུངས་སོ། །ཨ་ནི་ཨཱ་དྱ་ནུཏྤནྣ་སྟེ་གདོད་མ་ནས་མ་སྐྱེས་པས་ཆོས་ཐམས་ཅད་ཀྱི་སྒོའོ། །ར་ནི་བི་ར་ཛ་སྟེ་རྡུལ་དང་བྲལ་བའི་ཕྱིར་རོ། །པ་ནི་པ་ར་མཱརྠ་ཤཱུ་ནྱ་ཏཱ་སྟེ་དོན་དམ་པ་སྟོང་པ་ཉིད་དུ་ཁྱད་མེད་པའི་ཕྱིར་རོ། །ཙ་ནི་ཨ་ཙྱུ་ཏ་སྟེ་འཆི་འཕོ་བ་མེད་པའི་ཕྱིར་རོ། །ན་ནི་ནཱ་མ་བི་ག་ཏ་སྟེ་མིང་དང་བྲལ་བའི་ཕྱིར་ཆོས་ཐམས་ཅད་ཀྱི་སྒོའོ། །གཟུངས་ཀྱི་སྒོ་གཞན་ཡང་བཤད་དུ་ཡོད་མོད་ཀྱི་ ཡི་གེ་ མངས་ ཀྱིས་དོགས་པས་མ་བྲིས་སོ། །གཟུངས་ཀྱི་སྒོ་འདི་དག་འཕགས་པ་ས་ཆེན་པོ་ལ་གཏོགས་པ་རྣམས་ཀྱི་སྤྱོད་ཡུལ་ཡིན ༑ དེང་སང་འདིའི་ཆ་ཤས་ཙམ་ཡང་བསྒྲུབ་དཀའ། འོན་ཀྱང་འཕགས་པ་འཇམ་དཔལ། བླ་མ་དམ་པ་ལ་གདམས་ངག་ཕྱིན་ཅི་མ་ལོག་པ་ཞུས་ཏེ། སྒྲུབ་པ་སྙིང་པོར་བྱས་ན་འགྲུབ་པའི་གོ་སྐབས་ཡོད། གཞན་ཡང་བསྟན་བཅོས་ཆེན་པོ་ལས ༑ ༑ དཔེ་དང་ཚིག་སྦྱར་མང་བཤད་པ། །དེ་དག་ཀྱང་ནི་མདོར་བསྡུས་ཏེ ༑ ༑ བཤད་པར་བྱ་བ་ཅུང་ཟད་ཉོན། །རྒྱལ་པོའི་གྲྭ་སའི་ ( ¡¶ ཞ ¡· + ཆོས་ཀྱི་ ) རྣམ་གཞག་དང༌། རྒྱལ་རིགས་ཀྱི་ལུགས་ཡིན་ནོ་ཞེས་བྱ་བ་ལ་སོགས་པ་ནི། རང་མི་རིགས་པ་ལ་སྤྱོད་ཅིང་གཞན་མི་རིགས་པ་བྱེད་པ་ཚར་གཅོད་པའི་དཔེའོ། །ལྷ་རྣམས་དགའ་བ་ཞེས་བྱ་བ་ནི། ར་དང་མ་ཧེ་ལ་སོགས་པའི་མཆོད་སྦྱིན་དག་ལ་ལྷ་རྣམས་དགའ་བས།

ཁྱོད་ཀྱི་བློ་ཡང་དུད་འགྲོ་དང་འདྲའོ་ཞེས་བསྟིང་པའི་ཚིག་གོ ༑ འབྱུང་པོ་དང་མགུལ་ཆིངས་བཞིན་ནོ་ཞེས་པ་ནི། འབྱུང་པོ་མཆོད་པ་དག་གིས་སྲོག་ཆགས་ཀྱི་གཟུགས་བརྙན་མི་འདྲ་བ་མང་པོའི་མགྲིན་པར་མེ་ཏོག་གི་ཕྲེང་བ་ལ་སོགས་པའི་སྲད་བུ་གཅིག་གིས་བཅིངས་པ་ལྟར། བྱེ་བྲག་དུ་མ་ལ་སྤྱི་གཅིག་གིས་ཁྱབ་པའི་དཔེའོ། །བྱ་རོག་དང་ཏ་ལའི་ཚུལ་ཞེས་པ་ནི། ཏ་ལའི་ཡལ་ག་རང་ཉིད་ཆག་པའི་སྟེང་དུ་བྱ་རོག་བབས་པ་ན། བྱ་རོག་གིས་ཏ་ལ་བཅག་ཅེས་འཇིག་རྟེན་སྒྲོགས་པ་ལྟར་སྟེས་དབང་གིས་དོན་འགྲུབ་པའི་དཔེའོ། །བྱ་རོག་གི་དྲི་བ་ཞེས་བྱ་བ་ནི། གཞུང་ལུགས་འཆད་པ་ན་སྔར་མ་བསམས་པ་གློ་བུར་དུ་དགོས་པ་དྲན་ནས། དེ་ཅི་ཞེས་པ་བབ་ཅོལ་དུ་འདྲི་བའོ། །བཞད་གད་མཁན་རི་མོ་འདྲི་བའི་ཚུལ་ཞེས་པ་ནི། བཞད་གད་མཁན་རི་མོ་མཁན་ལ་འགྲན་པའི་ཚེ་མིའི་མགོ་ལ་ལྟག་པའམ། གླང་པོ་ལ་གཞུའི་དབྱིབས་བྲིས་ནས་ང་སྐྱེན་ཞེས་ཟེར་རོ། །རི་མོ་མཁན་གྱིས་སྨྲས་པ་ཁྱོད་ཀྱི་ལ་ཁ་མིག་དང་ཡན་ལག་མ་ཚང་ངོ་ཞེས་བརྩད་པ་ན། ཁྱོད་ཀྱི་ལའང་ལྟག་པའམ་ཕྱོགས་གཅིག་མ་ཚང་ངོ་ཞེས་མགོ་བསྒྲེ་བ་ལྟར། མཁས་པ་ལེགས་པར་ཤེས་པ་ལ། བླུན་པོ་ཕྱོགས་གཅིག་ཙམ་ཤེས་པས་མཚུངས་པར་རྩོད་པའི་དཔེའོ། །གཡེམ་མ་མུ་ཅོར་གྱིས་རྒྱལ་ལོ་ཞེས་བྱ་བ་ཡང་འཕྱོན་མས་ལོག་པར་སྤྱོད་པ་བདག་པོས་མཐོང་བའི་ཚེ། བདག་པོས་འཐབས་པ་ན་ཁྱོད་ཀྱི་མིག་ཆུ་བུར་བེམས་པོ་ལ་ཡིད་བརྟན་ཅི། ང་སྙིང་དང་འདྲ་བ་བདེན་ནོ་ཞེས་ཟེར་བ་ལྟར། ཁྱོད་ཀྱི་ལུང་རིགས་ལ་ཡིད་བརྟན་ཅི། ངའམ་ངའི་བླ་མ་གསུང་བ་བདེན་ནོ་ཞེས་ཟེར་བའི་དཔེའོ། །ལོ། གྲག ཅེའོ ༑ ༑ ཞེས་ཟེར་བའི་ཚིག་ཕྲད་ནི་ཟེར་ཡང་མི་བདེན་ནོ་ཞེས་ཟེར་བའི་དོན་ཡིན་ནོ ༑ ༑ དེ་ལ་སོགས་པ་ཐམས་ཅད་རང་གིས་བརྟགས་ལ་ཤེས་པར་བྱའོ། །སྒྲ་དང་དོན་གྱི་དབྱེ་བ་ཡིས། །མཚམས་སྦྱར་བ་ནི་རྣམ་པ་གཉིས། །སྒྲ་སྔ་ཕྱི་མཚམས་སྦྱར་བ་དང་དོན་ ¡Ã ཕན་ཚུན་ ( ¡¶ ཞ ¡·¡¶ ལུ ¡· སྔ་ཕྱི་

) མཚམས་སྦྱར་བའོ། །དང་པོ་ནི་གཞུང་གི་ཚིག་གི་དོན་སྔར་བརྗོད་པའི་ནུས་པ་ལ་བརྟེན་ནས་འདྲེན་མི་ནུས་པའམ། གལ་ཏེ་ནུས་ཀྱང་དངོས་སུ་མི་གསལ་བའམ། ཚིག་སྦྱར་བའི་ཚུལ་དཀའ་བ་འགའ་ཞིག་ཚིག་སྔ་ཕྱིའི་དོན་འདི་ལྟར་འབྲེལ་ཏེ་ཞེས་བརྗོད་པ་སྟེ། དཔེར་ན། དེ་སྦྱར་མེད་ཀྱང་བརྗོད་འདོད་ལས། །དེ་ཡི་དོན་ནི་རྟོགས་པར་འགྱུར། །ཞེས་གསུངས་པ་ལྟར། ཚིག་དངོས་སུ་མ་སྦྱར་ཡང་འགའ་ཞིག་བརྗོད་འདོད་ཀྱི་སྟོབས་ཀྱིས་རྟོགས་པ་ཡང་ཡོད། འགའ་ཞིག་དངོས་ཤུགས་ཀྱི་སྒོ་ནས་རྟོགས་པའང་ཡོད། འགའ་ཞིག་དགོས་པའི་སྒོ་ནས་རྟོགས་པ་ཡོད་དོ། །དོན་ནི་མདོར་བསྟན་རྒྱས་བཤད་དམ། །འགལ་འབྲེལ་སྒོ་ནས་མཚམས་སྦྱོར་བྱེད ༑ ༑ དེ་ལྟར་མདོར་བསྟན་ནས། དེ་ཉིད་རྒྱས་པར་འཆད་ཅེས་པ་ལྟ་བུའམ། འགལ་འབྲེལ་གྱི་སྒོ་ནས་སྤང་བྱ་དང་གཉེན་པོའམ། རྒྱུ་དང་འབྲས་བུ་ལ་སོགས་པའི་སྒོ་ནས་མཚམས་སྦྱོར་བར་བྱེད་དེ། དཔེར་ན། དེ་ལྟར་སྤང་བྱ་བཤད་ནས་གཉེན་པོ་འཆད་ཅེས་བྱ་བའམ། རྒྱུ་བཤད་ནས་འབྲས་བུ་འཆད་ཅེས་བྱ་བ་ལྟ་བུ་དངོས་སུ་བཀོད་པའམ། གཞུང་དུ་དངོས་སུ་མ་བཀོད་ཀྱང་རུང་སྟེ། འཐད་པའི་སྒོ་ནས་མཚམས་སྦྱར་ཏེ་བཤད་པར་བྱའོ། །བརྒལ་ལན་སྒོ་ནས་གཞུང་གི་དོན། །ལུང་དང་རིགས་པས་གཏན་ལ་དབབ། །ཚིག་དང་དོན་ཤིན་ཏུ་བརླིང་ཞིང་རྟོགས་དཀའ་བ་དང་མུ་སྟེགས་པ་དང་སངས་རྒྱས་པའི་རྣམ་གཞག་ཕན་ཚུན་འདྲེས་པ་ལྟ་བུ་དང༌། སངས་རྒྱས་པ་ལ་ཡང་ཐེག་པ་ཆེ་ཆུང་དང༌། ཐེག་པ་ཆུང་ངུ་ལ་ཡང་རྩ་བའི་སྡེ་བཞི་དང་དེ་ལས་གྱེས་པའི་བཅོ་བརྒྱད་ལ་ཡང་ལྟ་བ་དང་སྤྱོད་པ་མི་འདྲ་བའི་སྒོ་ནས་རྩོད་པའི་གཞི་མང་དུ་ཡོད་ལ ༑ ཐེག་པ་ཆེན་པོ་ལ་ཡང་ཕ་རོལ་ཏུ་ཕྱིན་པ་དང་གསང་སྔགས་ཀྱི་ཁྱད་པར་དང༌། ཕ་རོལ་ཏུ་ཕྱིན་པ་ལ་ཡང་སེམས་ཙམ་དང་དབུ་མ་དང༌། གསང་སྔགས་ལ་ཡང་རྒྱུད་སྡེ་བཞི་ལ་སོགས་པའི་སྒོ་ནས་ གྲུབ་པའི་ མཐའ་འགལ་བར་སྣང་བ་མང་དུ་ཡོད་པས། དེ་ལྟ་བུའི་གནས་སྐབས་སུ་བརྒལ་ལན་གྱིས་གཏན་ལ་མ་ཕབ་ན།

ཆོས་ནོར་བ་དང་མ་ནོར་བ་མི་ཤེས་པས། ལུང་དང་རིགས་པའི་སྒོ་ནས་བརྒལ་ལན་གྱིས་གཏན་ལ་ཕབ་སྟེ་བསྙད་པར་བྱའོ། །མཐའ་དྲུག་གང་གིས་ཤེས་པ་དེ། །གཞུང་བཤད་པ་ལ་ཤིན་ཏུ་མཁས། །གཞུང་ལུགས་ཆེན་པོ་བཤད་པ་ལ་མཐའ་དྲུག་ཤེས་དགོས་ཏེ། དགོངས་པ་དང་དགོངས་པ་མ་ཡིན་པ། དྲང་བའི་དོན་དང་ངེས་པའི་དོན། སྒྲ་ཇི་བཞིན་པ་དང་ཇི་བཞིན་མ་ཡིན་པའོ ༑ ༑ དགོངས་པ་བཤད་པ་ནི་མཉམ་པ་ཉིད་ལ་སོགས་པ་དགོངས་པ་བཞི་དང༌། གཞུག་པ་ལ་ལྡེམ་པོར་དགོངས་པ་ལ་སོགས་པ་ལྡེམ་དགོངས་བཞི་ཤེས་པས་སངས་རྒྱས་དང་བྱང་ཆུབ་སེམས་དཔའི་ཚིག་དོན་འགལ་བར་སྣང་བ་རྣམས་དགོངས་པ་ཤེས་པས་མི་འགལ་བར་འགྱུར་རོ། །འདི་དག་རྒྱས་པར་ཡི་གེ་མངས་ཀྱིས་དོགས་པས་མ་བྲིས་ཏེ། མདོ་སྡེ་རྒྱན་ལ་སོགས་པར་བལྟ་བར་བྱའོ ༑ ༑ དགོངས་པ་མ་ཡིན་པ་བཤད་པ་ནི། དེ་ལྟར་དགོངས་པ་གཞན་བཙལ་མི་དགོས་པར་ཚིག་དོན་དེ་ཉིད་ཀྱིས་སངས་རྒྱས་ཀྱི་དགོངས་པ་དངོས་སུ་འཕྲོད་པའོ ༑ ༑ ( ¡¶ ཞ ¡· + དྲང་བའི་དོན་ནི། ) སེམས་ཅན་འགའ་ཞིག་རྗེས་སུ་གཟུང་བའི་ཕྱིར་དོན་བདེན་པ་མ་ཡིན་ཡང་གང་ཟག་གི་བསམ་པ་དང་བསྟུན་ནས། སེམས་ཅན་དགའ་བ་བསྐྱེད་དེ་བློ་དྲངས་ནས། ཕྱིས་ངེས་པའི་དོན་ལ་འཇུག་པའི་གཞི་མཛད་པའོ། །ངེས་པའི་དོན་ནི་གང་ཟག་དབང་པོ་རྣོན་པོ་རྣམས་ལ་ཚིག་དེ་ཉིད་ཀྱིས་རྗེས་སུ་འབྲངས་པས་དོན་ཕྱི་ཅི་མ་ལོག་པར་རྟོགས་པའོ། །འདི་དག་རྒྱས་པར་དགོངས་འགྲེལ་ལ་སོགས་པར་ཤེས་པར་བྱའོ། །འགའ་ཞིག་སངས་རྒྱས་ཀྱི་གསུང་ཐམས་ཅད་ངེས་དོན་ཁོ་ན་ཡིན་གྱིས་དྲང་དོན་མི་སྲིད་དེ། གལ་ཏེ་དྲང་དོན་ཡོད་ན་སངས་རྒྱས་བརྫུན་གསུང་བར་འགྱུར་རོ་ཞེས་ཟེར་རོ། །དེ་དག་གིས་མདོ་རྒྱུད་ཀྱི་དགོངས་པ་མ་ཤེས་པར་ཟད་དེ། ངེས་དོན་ཁོ་ན་ཡིན་ན་སྐུ་གསུམ་དང་སྡེ་སྣོད་ གསུམ་དང་ བསླབ་པ་ གསུམ་ ལ་སོགས་པའི་རྣམ་གཞག་ཐ་དད་པ་ཕལ་ཆེར་འགལ་བར་འགྱུར་ཏེ། རྣམ་གཞག་ཐ་དད་དོན་དམ་པ་ངེས་པའི་དོན་ལ་ག་ལ་ཡོད། ཐ་སྙད་ཀུན་རྫོབ་དྲང་བའི་དོན་ལ་བརྟེན་ནས་མཛད་དོ།

།ཡང་ངས་ཆོས་ཐམས་ཅད་མངོན་པར་རྫོགས་པར་སངས་རྒྱས་སོ་ཞེས་བྱ་བ་ལ་སོགས་པ་དང༌། ང་ནི་གཅིག་ཏུ་རྫོགས་སངས་རྒྱས། །ང་དང་འདྲ་བ་ཡོད་མ་ཡིན། །ཞེས་བྱ་བ་ལ་སོགས་པའང་ངེས་དོན་ཡིན་ན་མུ་སྟེགས་དང་འདྲ་བར་བདག་འཛིན་ཅན་དུ་ཐལ་བ་དང་འདས་མ་འོངས་ཀྱི་ལུང་བསྟན་པ་ཡང་དུས་གསུམ་རྫས་གྲུབ་ཏུ་འགྱུར་བ་ལ་སོགས་པ་སྐྱོན་དཔག་ཏུ་མེད་དོ། །སྒྲ་ཇི་བཞིན་པ་ནི། སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་བྱ་བ་ལ་སོགས་པ་དགེ་བ་དང་བསོད་ནམས་དང་ཡེ་ཤེས་ཀྱི་ཚོགས་ལ་སོགས་པ་སྒྲ་ཇི་ལྟ་བ་བཞིན་དོན་ལ་འཇུག་པའོ། །སྒྲ་ཇི་བཞིན་མ་ཡིན་པ་ནི། ཕ་དང་མ་ནི་གསད་བྱ་ཞིང༌། །ཞེས་བྱ་བ་ལ་སོགས་པ་སྒྲ་དེ་དོན་གཞན་ལ་འཇུག་པ་སྟེ། མདོ་རྒྱུད་རྣམས་དང་སྙན་ངག་གི་བསྟན་བཅོས་འགའ་ཞིག་ལ་ཇི་ལྟར་འབྱུང་བ་ལྟར་རོ། །འདི་དག་གི་ཚུལ་རྒྱས་པར་ཡི་གེ་མངས་ཀྱིས་དོགས་པས་མ་བྲིས་སོ། །མཐའ་དྲུག་མི་ཤེས་ན་མདོ་རྒྱུད་གང་བཤད་ཀྱང་ནོར་བར་འགྱུར་ཏེ། སློབ་དཔོན་ཟླ་བ་གྲགས་པས། མཐའ་དྲུག་བྲལ་བས་ངེས་པར་རྟོགས་ཞེས་གང་སྨྲ་བ། །ཟླ་བ་ལྟ་འདོད་སོར་མོའི་རྩེ་ལ་ལྟ་དང་མཚུངས། །ཞེས་གསུངས་པ་ལྟར་རོ། །མཐའ་དྲུག་གི་ཚུལ་རྒྱས་པར་གཞན་དུ་ཤེས་པར་བྱའོ། །འདི་ལྟ་བུའི་བཤད་པའི་ཚུལ་ལེགས་པར་ཤེས་ན། མདོ་རྒྱུད་ཀྱི་དགོངས་པ་ལེགས་པར་ཤེས་ཤིང༌། བརྒལ་ལན་གྱིས་གཏན་ལ་འབེབས་པ་མཁས་པར་འགྱུར་རོ། །བརྒལ་ལན་གྱི་ཚུལ་འདི་ལེགས་པར་ཤེས་པར་འདོད་ན། རིགས་པའི་གཏེར་དུ་བལྟ་བར་བྱའོ། །མཁའ་མཉམ་སེམས་ཅན་ཀུན་ལ་བརྩེ་བ་ཡིས། །ཆོས་ལྟར་བཅོས་པ་ཐམས་ཅད་སུན་ཕྱུང་སྟེ། །ཐུབ་པའི་གསུང་རབ་ལེགས་

པར་བཤད་ པ་ཡིས། །དགེ་ལེགས་ཆོས་ཀྱི་དགའ་སྟོན་འགྱེད་པར་ཤོག །མཁས་པ་རྣམས་འཇུག་པའི་སྒོ་ལས་བཤད་པ་ལ་འཇུག་པའི་ལེའུ་གཉིས་པའོ།། །།དེ་ལྟར་བཤད་པ་ལ་འཇུག་པའི་ཚུལ་བསྟན་ནས། གྲུབ་པའི་མཐའ་བླང་བ་དང་དོར་བར་ཤེས་པའི་ཕྱིར་རྩོད་པའི་ཚུལ་བཤད་ན། འབེལ་བའི་གཏམ་ལ་སྦྱོར་དངོས་རྗེས། །སྦྱོར་བ་རྩོད་ པའི་ལམ་ སྦྱང་ཕྱིར། །རྒོལ་བ་གཉིས་དང་དཔང་པོ་རྣམས། །ངེས་པར་བྱས་ནས་བརྩད་ལ་འཇུག །ཆོས་དང་མཐུན་པའི་བདེན་པ་ལེན་ཅིང་ནོར་བ་འདོར་བའི་སྒོ་ནས་འབེལ་བའི་གཏམ་གྱིས་རྩོད་པ་ལ་འཇུག་པ་ལ་གསུམ་སྟེ། སྦྱོར་བ་རྒོལ་བ་ངེས་པའི་ཕྱིར་རྩོད་པའི་ལམ་སྦྱང་བ ༑ དངོས་གཞི་བསྟན་པ་སྲུང་བའི་ཕྱིར་བརྒལ་ལན་གྱིས་དོན་གཏན་ལ་དབབ་པ། མཇུག་ཚོགས་པས་གཟུང་བདེ་བའི་ཕྱིར་ངག་བསྡུས་ཏེ་བརྡ་སྤྲད་པའོ། །དང་པོ་ནི་རང་རང་གི་གྲུབ་མཐའ་འཛིན་པར་ཁས་ལེན་པའི་རྒོལ་བ་དང༌། དེ་སུན་འབྱིན་པར་ཁས་ལེན་པའི་ཕྱིར་རྒོལ་བ་དང༌། དེ་གཉིས་ཀྱི་སྐྱོན་དྲང་པོར་འབྱེད་པར་ཁས་ལེན་པའི་དཔང་པོ་གསུམ་ངེས་པར་བྱས་ནས་བརྩད་པར་བྱའི། དེ་དག་ངེས་པར་མ་བྱས་པར་བབ་ཅོལ་དུ་རྩོད་པ་ནི་མ་རབས་ཀྱིས་ཤགས་འགྱེད་པ་ལྟར་མཁས་པས་སྨད་པའི་གནས་སུ་འགྱུར་བས་རང་རང་གི་བསྟན་པ་འཛིན་ནུས་པ་མཁས་པས་བསྔགས་པའི་འབེལ་གཏམ་ལ་འཇུག་པར་བྱའོ། །རྒོལ་ཕྱིར་རྒོལ་ལ་ཚར་གཅད་པ་དང་རྗེས་སུ་གཟུང་བའི་གནས་ཇི་ལྟ་བུ་ཡིན་ཞེ་ན། འདི་ལ་གཞན་གྱི་ལུགས་དགག་པ། རང་གི་འདོད་པ་བརྗོད་པ། དེ་ལ་རྩོད་པ་སྤང་བ་གསུམ་ལས ༑ དང་པོ་ལ་གཉིས་ཏེ། གངས་ཅན་པའི་ལུགས་དགག་པ་དང༌། རྐང་མིག་པའི་ལུགས་དགག་པའོ། །དང་པོ་ནི། རྒོལ་བ་གཉིས་དང་དཔང་པོ་ལ། །ཚར་གཅད་གནས་ནི་བཅུ་དྲུག་ཟེར། །ཚར་གཅད་ཀྱི་གནས་བོད་རྣམས་རྒོལ་བས་ལན་འདེབས་པའི་སྐབས་སུ་ཚར་གཅད་གསུམ། སྐྱོན་སྤོང་བའི་སྐབས་སུ་ཚར་གཅད་གསུམ་སྟེ་དྲུག་དང༌། ¡Ã ཕྱིར་རྒོལ་འདྲི་བའི་སྐབས་སུ་ཚར་གཅད་གསུམ། སྐྱོན་བརྗོད་པའི་སྐབས་སུ་གསུམ་སྟེ་དྲུག་དང༌།

( ¡¶ ཞ ¡·¡¶ ལུ ¡· - ཕྱིར་རྒོལ་་་་་་་དྲུག་དང༌། ) དཔང་པོས་རྣམ་པར་འབྱེད་པའི་སྐབས་སུ་ཚར་གཅད་གསུམ། ཐུན་མོང་དུ་རྣ་མི་གཏོད་པ་གཅིག་སྟེ་ཚར་གཅད་བཅུ་དྲུག་ཡིན་ནོ་ཞེས་ཟེར་རོ། །ཆོས་ཀྱི་གྲགས་པ་འདི་མི་བཞེད་དེ། རྩོད་པའི་རིགས་པར། སྒྲུབ་པའི་ཡན་ལག་མི་བརྗོད་ཅིང༌། །སྐྱོན་མི་བརྗོད་པ་གཉིས་པོ་དག །ཚར་གཅད་པ་ཡི་གནས་ཡིན་ཏེ ༑ ༑ གཞན་ནི་མི་རིགས་ཕྱིར་མི་འདོད། །ཅེས་གསུངས་པ་ལྟར་རོ། །རྒོལ་བ་གཉིས་ཀྱི་ཚར་གཅད་ཀྱི་གནས་སུ་གཉིས་པོ་དེའང་ཚར་གཅད་ཡིན་ན་རྒོལ་བ་ལ་སྒྲུབ་པའི་ཡན་ལག་མི་བརྗོད་པ་ཡན་ལག་མ་ཡིན་པ་བརྗོད་པ་གཉིས། ཕྱིར་རྒོལ་ལ་སྐྱོན་མི་བརྗོད་པ་དང་སྐྱོན་མ་ཡིན་པ་བརྗོད་པ་སྟེ་གཉིས་ལས་ཕྱེ་བའི་བཞི་པོ་གང་རུང་དུ་འདུ་ལ་དེ་དག་ཏུ་མི་འདུ་ན་ཚར་གཅད་ཉིད་མ་ཡིན་ནོ། །དཔང་པོ་ལ་ཚར་གཅད་མེད་དེ་གཉིས་པོ་དག་ཚར་གཅད་པའི་གནས་ཡིན་ཏེ་ཞེས་གསུངས་ལ་གཞུང་གི་ཆ་འགར་ཡང་དེ་མ་གསུངས་པའི་ཕྱིར་རོ། །ལ་ལ་དཔང་པོ་མི་དགོས་ཟེར ༑ ༑ མཁས་པའི་དཔང་པོས་མ་ཕྱེ་ན། །རྒོལ་བའི་མཁས་རྨོངས་མི་ཤེས་པས ༑ ༑ རྩོད་པའི་རིགས་པར་དགོས་པར་གསུངས། །ལ་ལ་རྩོད་པའི་སྐབས་སུ་དཔང་པོ་མི་དགོས་ཏེ། རྟོག་གེའི་གཞུང་ལས་མ་བཤད་པས་སོ་སྙམ་ན། མི་འཐད་དེ་རྩོད་པའི་རིགས་པ་ལས། སྒྲུབ་བྱེད་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པའི་སྒོ་ནས། རིགས་པའི་རྗེས་སུ་འཇུག་པར་འགྱུར་ཏེ ༑ དཔང་པོས་དངོས་སུ་གོ་བར་བྱ་བའི་ཕྱིར་རོ། །དེ་ལྟ་ན་དམ་པ་རིགས་པའི་རྗེས་སུ་འབྲང་བའི་རྩོད་པའོ་ཞེས་གསུངས་པ་ལྟར་རོ། །གཉིས་པ་རྐང་མིག་གི་ལུགས་དགག་ན། དམ་བཅའ་ལ་གནོད་དམ་བཅའ་གཞན། །དམ་བཅའ་འགལ་དང་དམ་བཅའ་སེལ། །གཏན་ཚིགས་གཞན་དང་དོན་གཞན་དང༌། །དོན་མེད་པ་དང་དོན་མི་ཤེས། །དོན་བྲལ་དུས་ལ་མ་བབ་དང༌། །མ་ཚང་ལྷག་དང་ཡང་བརྗོད་དང༌། །རྗེས་སུ་མི་སྨྲ་མི་ཤེས་དང༌། །སྤོབས་པ་མེད་དང་རྣམ་གཡེང་དང༌།།འདོད་པ་ཁས་ལེན་བརྒལ་བརྟག་འདོར།

།རྗེས་སུ་སྦྱོར་མེད་ལ་སྦྱོར་དང༌། །གྲུབ་མཐའ་ཉམས་དང་རྟགས་ལྟར་སྣང༌། །ཐུབ་པ་རྐང་མིག་གིས་བཤད་པའི། །ཚར་གཅད་ཉི་ཤུ་རྩ་གཉིས་ཡིན། །དེ་ལ་དཔལ་ལྡན་གྲགས་པ་ཡིས། །འགའ་ཞིག་ཚར་གཅད་མིན་པར་བཤད། །ཚར་གཅད་ཡིན་ན་གཉིས་པོར་སྡུད། །ཚར་གཅད་ཀྱི་གནས་ཉི་ཤུ་རྩ་གཉིས་པོ་འདི། འགའ་ཞིག་ཚར་གཅད་ཀྱི་གནས་མ་ཡིན་ལ ༑ ཡིན་ན་སྔར་བཤད་པའི་བསྒྲུབ་པའི་ཡན་ལག་མི་བརྗོད་པ་ལ་སོགས་པར་འདུ་བར་ལེགས་པར་རིགས་པའི་གཏེར་དུ་ཤེས་པར་བྱའོ། །ཕྲད་དང་མ་ཕྲད་གཏན་ཚིགས་དང༌། །རྟགས་དང་མ་སྨྲས་མ་སྐྱེས་དང༌། །འབྲས་བུ་ཆོས་མཐུན་མི་མཐུན་དང༌། །རྣམ་རྟོག་ཁྱད་པར་དམིགས་པ་དང༌། །ཐེ་ཚོམ་དོན་གོ་ཐལ་འགྱུར་རྣམས། །ཀུན་ལས་བཏུས་ཡིན་རིགས་བརྟགས་ལས། །འཕེལ་འགྲིབ་བརྗོད་དམ་མ་བརྗོད་དང༌། །རིགས་པ་དང་ནི་སོ་སོའི་དཔེ། །བསྒྲུབ་བྱ་མི་རྟག་རབ་བྱེད་དང༌། །དུས་འདས་མཚུངས་པའི་ལྟག་ཆོད་ནི། །ཉི་ཤུ་རྩ་བཞི་ཕྱོགས་གླང་གིས། །བཀག་ཕྱིར་གྲགས་པས་བཏང་སྙོམས་མཛད། །ལྟག་ཆོད་ཉི་ཤུ་རྩ་བཞི་པོ་འདི་དག ཇི་ལྟར་རིགས་པས་འགལ་མ་ངེས་མ་གྲུབ་གསུམ་དུ་འདུ་ལ་དེར་མི་འདུ་ན་ཚད་མ་ཉིད་དུ་དགོངས་ཏེ། རྩོད་རིགས་ལས་ཇི་ལྟར་རིགས་པས་གཏན་ཚིགས་ལྟར་སྣང་བ་དག་གི་ནང་དུ་འདུ་བའི་ཕྱིར་རོ་ཞེས་གསུངས་པ་ལྟར་རོ། །ལྟག་ཆོད་འདི་དག་ཕྱོགས་ཀྱི་གླང་པོས་རྒྱས་པར་བཀག་པས། རྣམ་འགྲེལ་མཛད་པས་བཏང་སྙོམས་སུ་མཛད་དོ། །གཉིས་པ་རང་གི་ལུགས་ནི། ཚར་གཅད་གཉིས་ལས་ཕྱེ་བས་བཞི། །ཉིད་ཡིན་དེ་ལས་གཞན་མི་དགོས། །རྩོད་པའི་རིགས་པར། སྒྲུབ་པའི་ཡན་ལག་མི་བརྗོད་ཅིང༌། །སྐྱོན་མི་བརྗོད་པ་གཉིས་པོ་དག །ཚར་གཅད་པ་ཡི་གནས་ཡིན་གྱི། །གཞན་ནི་མི་རིགས་ཕྱིར་མི་འདོད།།ཅེས་གསུངས་པ་ལྟར་རོ། །རྒོལ་བ་སྒྲུབ་པའི་ཡན་ལག་མི་བརྗོད་པ་དང༌། ཡན་ལག་མ་ཡིན་པ་བརྗོད་པ་གཉིས། ཕྱིར་རྒོལ་སྐྱོན་མི་བརྗོད་པ་དང༌། སྐྱོན་མ་ཡིན་པ་བརྗོད་པ་གཉིས་སོ། །འདི་ལྟ་བུ་ཚར་གཅད་ཀྱི་གནས་ཡིན་གྱི།

གཞན་ནི་ཚར་གཅད་ཀྱི་གནས་མ་ཡིན་པར་དགོངས་སོ། །ཆོས་དང་མཐུན་པའི་རྩོད་པ་ལ ༑ ༑ ལོག་རྟོག་བཟློག་ཕྱིར་བརྩད་བྱ་ཡི། །ཆགས་སྡང་དབང་གིས་རྒྱལ་འདོད་དང་ ༑ ༑ ཕ་རོལ་ཕམ་པ་བསྐྱེད་ཕྱིར་མིན། །གང་ཟག་དམ་པ་རང་རང་གི་བསྟན་པ་གཟུང་བར་བྱ་བའི་དོན་དུ་འཁྲུལ་པ་བཟློག་ཅིང་མ་འཁྲུལ་བའི་དོན་གོ་བར་བྱ་བའི་ཕྱིར་རྒོལ་ཕྱིར་རྒོལ་བརྩད་ཀྱི། ཆགས་སྡང་གིས་ཀུན་ནས་བསླངས་ཏེ་རང་རྒྱལ་བ་དང་ཕ་རོལ་ཕམ་པ་བསྐྱེད་པའི་ཕྱིར་རྩོད་པས་ནི་བསྟན་པ་སྐྱོང་མི་ནུས་ཤིང་ཁྲོ་བ་དང་ཁོན་དུ་འཛིན་པར་འགྱུར་བས་དམ་པ་དག་མི་བཞེད་དེ། དབྱིག་གཉེན་གྱིས། གང་ཞིག་རྒྱལ་འདོད་འབའ་ཞིག་གིས། །རྩོད་སྨྲ་དམ་པ་མ་ཡིན་གྱི ༑ ༑ དེ་ཉིད་སོམ་ཉི་ངེས་པར་བྱེད། །ཅེས་བྱ་བ་ལ་སོགས་པ་རྒྱས་པར་གསུངས་སོ། །དེས་ན་མཁས་པས་གྲུབ་མཐའི་སྐྱོན། །གཟུ་བོར་བརྗོད་པས་ཚར་གཅད་ཀྱི། །གང་ཟག་སྐྱོན་དང་བདག་བསྟོད་པ། །ངན་འགྲོའི་རྒྱུ་ཕྱིར་མཁས་པས་སྨད། །སྐྱེས་བུ་དམ་པའི་རྩོད་པ་ནི་རང་གི་གྲུབ་མཐའ་བསྒྲུབ་པ་དང༌། གཞན་གྱི་གྲུབ་མཐའ་ནོར་བ་རྣམས་སུན་དབྱུང་གི་མ་ནོར་བ་སུན་མི་འབྱིན་པ་དང༌། དམ་པ་དང༌། བདག་ལ་བསྟོད་པ་དང༌། གཞན་ལ་སྨོད་པ་དང༌། མཚང་འདྲུ་བའི་སྒོ་ནས་གདུང་བ་བསྐྱེད་པ་དང༌། རང་གི་གྲུབ་མཐའ་འཁྲུལ་ཡང་ཞེན་པས་ཁས་ལེན་པ་དང༌། གཞན་གྱི་གྲུབ་མཐའ་མ་འཁྲུལ་ཡང་སྡང་བས་སུན་འབྱིན་པ་དང༌། ཅ་ཅོ་དང༌། བཞད་གད་དང༌། གར་དང༌། འདོན་པ་བསྒྱུར་བ་དང༌། ཧ་ཅང་མྱུར་ཆེས་པ་དང༌། ཚིག་མཐོ་དམན་དང༌། སུབ་སུབ་པོ་ལ་སོགས་པས་རྒོལ་བའི་སྤོབས་པ་ཟིལ་གྱིས་གནོན་པར་འདོད་པ་ནི། སྒྲུབ་པའི་ཡན་ལག་མི་བརྗོད་པའམ། མ་ཡིན་པ་བརྗོད་པའི་སྒོ་ནས་རང་ཉིད་ཚར་གཅད་དུ་འགྱུར་མོད། གཞན་ཕམ་པར་མི་ནུས་ལ། ཆོས་དང་མི་མཐུན་པའི་རྩོད་པ་ངན་འགྲོའི་རྒྱུ་ཡིན་པས་མཁས་པ་རྣམས་ཀྱིས་སྤང་བར་བྱའོ། །གསུམ་པ་དེ་ལ་རྩོད་པ་སྤང་བ་ནི། བསྟན་པ་བསྲུང་ཕྱིར་དམ་པས་ཀྱང༌། །གཡོ་སྒྱུས་སྨྲ་བ་འཐད་ཅེ་ན།

།གཡོ་སྒྱུས་བསྟན་པ་འཛིན་མི་ནུས། །དེ་འདྲ་རྩོད་པའི་རིགས་པར་བཀག ༑ མུ་སྟེགས་འགའ་ཞིག་བསྟན་པ་བསྲུང་བའི་ཕྱིར། གཡོ་སྒྱུའི་སྒོ་ནས་ཀྱང་སྐབས་དེར་ཕ་རོལ་མི་སྨྲ་བར་འདུག་ནའང་བདག་རྒྱལ་བ་ཡིན་ནོ་ཞེས་ཟེར་བ་ནི། གཡོ་སྒྱུས་བསྟན་པ་བསྲུང་དགོས་ན། བསྟན་པ་ཉིད་མ་དག་པར་འགྱུར་ལ། མི་སྨྲ་བར་གྱུར་པ་ཙམ་གྱིས་སྐབས་དོན་འགྲུབ་ན་མཚོན་དང་མེ་ལ་སོགས་པས་བསྡིགས་ཀྱང་མི་སྨྲ་བ་ཡང་དེར་འགྱུར་བས་ཧ་ཅང་ཐལ་ལོ། །རྩོད་རིགས་ལས། གཞན་གདུང་བར་བྱ་བའི་ཕྱིར་དམ་པ་འཇུག་པའམ། བསྟན་བཅོས་བྱེད་པར་མི་འགྱུར་རོ་ཞེས་གསུངས་སོ། །གཉིས་པ་དངོས་གཞི་ལ། རྒོལ་བ་རྣམ་གཉིས་རང་རང་གི །གྲུབ་མཐའ་བཟུང་ནས་རྩོད་པ་ནི། །སྔོན་གྱི་མཁས་པ་རྣམས་ཀྱི་ལུགས ༑ ༑ ཆོས་ཀྱི་གྲགས་པ་ལ་སོགས་པ་དག་མུ་སྟེགས་བྱེད་དང་རྩོད་པ་ན ༑ སངས་རྒྱས་པ་དང་གཟེགས་ཟན་ལ་སོགས་པའི་གྲུབ་མཐའ་བཟུང་ནས་རྩོད་ཀྱི་བསྟན་པ་འཛིན་མི་ནུས་པ་གང་ཡང་རུང་བའི་མཚན་ཉིད་དང་གཞུང་དུམ་བུར་བཏོན་ནས་སྦྱོར་བ་ཁོད་ཅེས་ཟེར་བ་ནི་བྱིས་པའི་སྐྱེ་བོ་ཉམས་སད་པའི་རྩོད་པ་ཡིན་གྱི། མཁས་པའི་སྐྱེ་བོ་གྲུབ་མཐའ་འཛིན་པའི་རྩོད་པ་མ་ཡིན་ནོ། །འདི་ལྟ་བུ་འཆད་པའི་སྐབས་ཀྱི་རྩོད་པར་བཤད་ཀྱི། རྩོད་པའི་སྐབས་ཀྱི་རྩོད་པར་མི་རུང་སྟེ། གྲུབ་མཐའ་བླང་དོར་མི་ནུས་པའི་ཕྱིར་རོ། །གྲུབ་མཐའ་བླང་དོར་གྱི་སྐབས་བཙལ་བའི་ཕྱིར་དེ་ལྟར་འདྲི་ན་འཇུག་པའི་སྐབས་ཀྱང་སྲིད་དོ། །ཕྱིར་རྒོལ་གྲུབ་མཐའ་མི་འཛིན་པར། །རྒོལ་བའི་གྲུབ་མཐའ་སུན་འབྱིན་པ། །རིགས་པའི་གཞུང་ལུགས་འགའ་ལ་སྣང༌། །དབུ་མ་པ་འགའ་ཞིག་རང་གི་གྲུབ་མཐའ་ཁས་མི་ལེན་པར་རྒོལ་བ་ལ་ཡོད་མེད་ ལ་སོགས་པ་ ཇི་ལྟར་ཁས་ལེན་ཡང་སུན་འབྱིན་ཏེ། སློབ་དཔོན་འཕགས་པས། གལ་ཏེ་དངོས་གང་དམ་བཅས་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་གསུངས་པ་ལྟར་རོ། །གལ་ཏེ་གྲུབ་མཐའ་ཁས་ལེན་ཡང༌།

།གཞུང་ནས་བཤད་པའི་གྲུབ་མཐའ་ཀུན། །རྩོད་པའི་སྐབས་སུ་བླང་མི་དགོས། །རྩོད་པའི་སྐབས་ཀྱི་གྲུབ་ མཐའ་ཉིད། །སྒྲུབ་པ་མཁས་པ་རྣམས་ཀྱི་ལུགས། །དཔེར་ན་ཕྱི་རོལ་དོན་སྒྲུབ་ཚེ། །རྣམ་རིག་གཞུང་གིས་འདིར་མི་གནོད། །དེ་བཞིན་གྲུབ་མཐའ་ཀུན་ལ་སྦྱར། །སངས་རྒྱས་པའི་གྲུབ་མཐའ་ཁས་བླངས་ནས་རྩོད་ཀྱང་མུ་སྟེགས་བྱེད་སུན་འབྱིན་པའི་སྐབས་སུ་མདོ་སྡེ་པ་ལྟར་ཕྱི་རོལ་གྱི་དོན་ཁས་བླངས་ནས་རྩོད་མོད་ཀྱི་ཁྱེད་རང་གི་གཞུང་ལ་སྣང་བ་སེམས་སུ་བཤད་པ་དང་འགལ་ལོ་ཞེས་བརྩད་པས་མི་གནོད། དེ་བཞིན་དུ་སེམས་ཙམ་ཁས་ལེན་པའི་སྐབས་སུ་མདོ་ལས་ཕྱི་རོལ་གྱི་དོན་གསུངས་པའང་ཁྱེད་རང་གི་དམ་བཅར་འགྱུར་རོ་ཞེས་བྱ་བ་དང༌། དབུ་མ་རྩོད་པ་ན་རྣམ་རིག་ཀྱང་ཁྱེད་རང་གི་མདོ་ཡིན་པས་དམ་བཅར་འགྱུར་རོ་ཞེས་བྱ་བ་དང༌། དེ་བཞིན་དུ་མུ་སྟེགས་བྱེད་ནང་ལ་ཡང་བྱེ་བྲག་པ་ལ་གྲངས་ཅན་པས་སྒྲ་མི་རྟག་པའི་སྒྲུབ་བྱེད་བརྗོད་པ་ན་རང་གི་གཞུང་ལས་སྒྲ་ནམ་མཁའི་ཡོན་ ཏན་ཡང་ དམ་བཅར་ འགྱུར་བས་དེ་དང་འགལ་བ་ཡང་དམ་བཅའ་དང་འགལ་བ་ཡིན་ནོ་ཞེས་བྱ་བའི་སྐྱོན་གྱིས་མི་གནོད་དེ། གྲུབ་མཐའ་ཁས་ལེན་དུ་ཟིན་ཡང༌། རང་ཉིད་འདོད་པའི་སྐབས་ཀྱི་དོན་དེ་ཉིད་དམ་བཅར་འགྱུར་གྱི་དགོས་པ་ཐ་དད་ལ་དགོངས་པའི་དོན་ཐམས་ཅད་དམ་བཅར་ཁས་མི་ལེན་པའི་ཕྱིར་རོ། །རྣམ་འགྲེལ་ལས། ཚད་མས་མ་གྲུབ་དོན་ཅན་གྱི། །གྲུབ་མཐའི་རྗེས་སུ་འབྲང་ངམ་ཅི། །ཞེས་གསུངས་པ་ལྟར་རོ ༑ ༑ ལུང་དང་རིགས་པའི་རྩོད་པ་གཉིས། །ལེགས་པར་ཤེས་ན་མཚུངས་མོད་ཀྱི ༑ ༑ གཞལ་བྱ་གཉིས་ལ་མངོན་སུམ་དང༌། །རྗེས་སུ་དཔག་པའི་རིགས་པས་གནོད ༑ ༑ ལུང་གི་རྩོད་པ་དང་རིགས་པའི་རྩོད་པ་གཉིས་ཏེ། དགག་པ་དང་སྒྲུབ་པ ༑ རང་རྒྱུད་དང་ཐལ་འགྱུར། གཏན་ཚིགས་དང་བསྒྲུབ་བྱ། སྒྲ་སྐྱོན་དང་དོན་སྐྱོན་ཐམས་ཅད་རིགས་པའི་རྩོད་པ་ལ་སྐྱོན་ཡོན་དུ་ཇི་ལྟར་འགྱུར་བ་ལྟར། ལེགས་པར་ཤེས་ན་ལུང་གི་རྩོད་པ་ལ་ཡང་ཚུལ་དེ་ཉིད་མཚུངས་པར་འཇུག་གོ

༑ འོན་ཀྱང་ཚད་མ་གཉིས་ཀྱི་ཡུལ་མངོན་གྱུར་དང་ལྐོག་གྱུར་ལ་འཇུག་ལ། སྒྲུབ་བྱེད་དང་གནོད་བྱེད་ཀྱང་མངོན་སུམ་དང་རྗེས་སུ་དཔག་པ་ཡིན་གྱི་འདིར་ལུང་མི་འཇུག་གོ །ལུང་གི་ཡུལ་གང་ཡིན་ཞེ་ན། གཞལ་བྱ་གསུམ་པ་དཔྱོད་པ་ན ༑ ༑ རང་རང་ལུང་དང་འགལ་ན་གནོད། །དཔེར་ན་ཆགས་སོགས་སྡིག་པ་དང༌། །ཆགས་བྲལ་ཆོས་སུ་འཆད་བཞིན་དུ། ཁྲུས་ཀྱིས་སྡིག་པ་འདག་པ་དང༌། །འཚེ་བ་ཆོས་སུ་སྨྲ་བ་བཞིན། །ཤིན་ཏུ་ལྐོག་གྱུར་སྐྱེ་བ་སྔ་ཕྱི་དང་ལས་རྒྱུ་འབྲས་དང་མཐོ་རིས་དང་ངན་སོང་གི་བྱེ་བྲག་ལ་སོགས་པ་དཔྱོད་པ་ན་ལུང་ལ་བརྟེན་དགོས་ཏེ། གནས་གསུམ་པར་ནི་འཕོ་བ་ན། །བསྟན་བཅོས་ལེན་པ་རིགས་ལྡན་ཡིན། །ཞེས་གསུངས་པ་ལྟར་རོ། །ཤིན་ཏུ་ལྐོག་གྱུར་གཞི་ཉིད་མ་གྲུབ་པ་ལ་ཁྱད་པར་གྱི་ཆོས་བདེན་བརྫུན་དུ་ཇི་ལྟར་གྲུབ་ཅེ་ན། དེ་ལྟར་འདྲི་བ་རིགས་མོད། རྣམ་པར་དག་པའི་ལན་འདི་ཡིན་ཏེ། སངས་རྒྱས་པ་དང་རིག་བྱེད་པ་གཉིས་རྩོད་པ་ན། སྐྱེ་བ་སྔ་ཕྱི་དང་ལས་རྒྱུ་འབྲས་ལ་སོགས་པ་བདེན་པར་འདོད་ཅིང་ཆགས་སྡང་རྨོངས་གསུམ་གྱིས་བསྐྱེད་པའི་ལས་སྡིག་པ་དང༌། མ་ཆགས་པ་དང་ཞེ་སྡང་མེད་པ་དང་གཏི་མུག་མེད་པའི་ལས་དགེ་བར་རྒོལ་བ་གཉིས་ཀ་མཐུན་པ་ལ། སྡིག་པས་འཁོར་བ་དང་སྡིག་པ་ལས་གྲོལ་ན་ཐར་པ་ཐོབ་པར་རྒོལ་བ་གཉིས་ཀའི་ལུང་མཐུན་མོད། འོན་ཀྱང་ཐབས་ཀྱི་ལུང་མི་མཐུན་པ་ལ་རྩོད་དེ་རིག་བྱེད་ལས། གངྒཱའི་སྒོ་དང་ཀུ་ཤ་འཁྱིལ། །བིལ་བ་ཅན་དང་སྔོན་པོའི་རི། །ཀ་ན་ཁ་ཡི་འཇུག་ངོགས་སུ།ཁྲུས་བྱས་ཡང་སྐྱེ་སྲིད་མ་ཡིན། །ཞེས་ འདོན་པ་ནི་ཁོང་རང་གི་ལུང་ནང་འགལ་ཏེ། སྡིག་པའི་རྩ་བ་འདོད་ཆགས་ ཆོས་རྗེ་ས་པཎ་གསུང་རབ་དཔེ་བསྡུར་མ་པོད་བཞི་་པ། མེལ་པོའི་ཤུལ་བཞག་ལས། ས་སྐྱ་བཀའ་འབུམ། PAGE 34PAGE 33