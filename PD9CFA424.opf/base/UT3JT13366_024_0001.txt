ནས་ཆོས་ཐོས་པ་དོན་དུ་མི་གཉེར་བ་དང༌། སྣོད་མི་གཙང་བ་ལྟ་བུ་ལོག་པར་རྟོག་པའི་སྒོ་ནས་ཆོས་ཐོས་པ་དོན་མ་ཡིན་པ་དང༌། སྣོད་ཞབས་རྡོལ་ལྟ་བའི་སྒོ་ནས་ཆོས་ཐོས་པ་དོན་མེད་པར་འགྱུར་བའོ།། །།༈ དང་པོ་ལ་གསུམ་སྟེ། ཐོག་མར་ཆོས་ཐོས་པ་ཉིད་དུ་མི་འདོད་པ་དང༌། འདོད་ཀྱང་རབ་ཏུ་མི་འཇུག་པ་དང༌། འཇུག་ཀྱང་ཐ་མར་མི་བརྩོན་པའོ། །དང་པོ་ནི

༑ གལ་ཏེ་ཆོས་འདི་ཁུངས་མི་བཙུན་པའམ། བརྗོད་བྱ་མི་བདེན་པའམ་དགོས་པ་མེད་པས་སོ་སྙམ་ན། མ་ཡིན་ཏེ། དམ་པའི་ཆོས་ནི་དང་པོ་སེམས་བསྐྱེད། བར་དུ་ཚོགས་བསགས་ནས་ཐ་མ་མཛད་པ་བཅུ་གཉིས་ཀྱི་ཚུལ་དུ་རང་གཞན་གྱི་དོན་མཐར་ཐུག་པའི་སངས་རྒྱས་ཀྱི་གསུངས་ཏེ། བྱང་ཆུབ་སེམས་དཔའ་དང་དགྲ་བཅོམ་པ་རྣམས་ཀྱི་ཟླ་ལ་གཟུང་ནས་གཞན་དོན་དུ་མཛད་པས་བསྡུས་ཤིང༌། དེའི་དགོངས་པ་མགོན་པོ་བྱམས་པ་ལ་སོགས་པས་བཀྲོལ་ཏེ། དེ་དག་སྐད་གཉིས་སྨྲ་བ་རྣམས་ཀྱིས་ཕྱིན་ཅི་མ་ལོག་པར་བསྒྱུར་ནས། བླ་མ་དམ་པ་རྣམས་ཀྱིས་གཅིག་ནས་གཅིག་ཏུ་བརྒྱུད་དེ་གསུངས་པ་ཁུངས་བཙུན་ལ་བརྗོད་བྱ་བདེན་པ་གཉིས་སམ་ཐབས་ཤེས་རབ་ཟུང་འབྲེལ་སྟོན་ཅིང༌། དགོས་པ་གནས་སྐབས་ལྷ་མི་དང་མཐར་ཐུག་བྱང་ཆུབ་གསུམ་ཐོབ་པ་ཡིན་ནོ། །ཤེས་ལྡན་དག་ཆོས་ནི་དེ་ལྟར་རང་བཞིན་བཟང་པོ་ཡིན་ན་ཅིས་མི་འདོད་ཅེས་བྱའོ། ༈ །གཉིས་པ་འདོད་ཀྱང་མི་འཇུག་པ་ལ་རྒྱུ་མཚན་གསུམ་ལས། དང་པོ་ཆོས་བསྒྲུབ་པའི་རྒྱུ་ཉིད་མེད་པས་སོ་སྙམ་ན་མ་ཡིན་ཏེ། རྒྱུད་བླ་མ་ལས། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། །ཞེས་པས་སྤྱིར་སེམས་ཐམས་ཅད་ལ་སངས་རྒྱས་ཀྱི་སྙིང་པོ་ཡོད་པས། རྟེན་ཤིན་ཏུ་དམན་པས་ཀྱང་བརྩོན་འགྲུས་བསྐྱེད་ན། ཐམས་ཅད་མཁྱེན་པ་ཉིད་ཐོབ་པར་ནུས་པའི་ཕྱིར་རོ།། །།༈ གཉིས་པ་ནི་རྐྱེན་མ་འཚོགས་ཏེ་ཆོས་དཀའ་བ་དང་བློ་ཞན་པས་སོ་སྙམ་ན་མ་ཡིན་ཏེ། ཤེས་བྱ་དང་བསྟེན་པར་བྱ་བ་ཐམས་ཅད་གོམས་ནས་སླ་བ་ཡིན་ཏེ། སྤྱོད་འཇུག་ལས། གོམས་ནས་སླ་བར་མི་འགྱུར་བའི། །དངོས་དེ་གང་ཡང་ཡོད་མ་ཡིན། །ཞེས་སོ། །བློ་དང་ཡོན་ཏན་ཐམས་ཅད་སྦྱངས་པ་ལས་གོང་ནས་གོང་དུ་ཁྱད་པར་དུ་འགྱུར་ཏེ། རྣམ་ངེས་ལས། གོམས་ལས་ཁྱད་པར་འགྱུར་པའི་ཕྱིར། །ཞེས་སོ། ། སྔན་ གྱི་སྐྱེས་བུ་ཁྱད་པར་ཅན་རྣམས་ཀྱང་བདག་ཅག་ལྟ་བུ་ལས་མཁས་པར་གྱུར་པ་ཡིན་ཏེ། ལེགས་བཤད་རིན་པོ་ཆེའི་གཏེར་ལས། རང་ལ་དགོས་པའི་བསྟན་བཅོས་རྣམས།

།ཉི་མ་རེ་ལ་ཚིག་རེ་བཟུང༌། །གྲོག་མཁར་དང་ནི་སྦྲང་རྩི་ལྟར། །མྱུར་དུ་ཐམས་ཅད་མཁྱེན་པར་འགྲོ། །ཞེས་སོ། །གསུམ་པ་ནི་ལང་ཚོ་ཡོལ་ཏེ་སྒྲུབ་པའི་ནུས་པ་མེད་པས་སོ་སྙམ་ན་མ་ཡིན་ཏེ། ཁྱིམ་བདག་དཔལ་སྐྱེས་ཀྱི་རྣམ་པར་ཐར་པ་ལས་ཞན་པ་རྣམས་ཀྱིས་ཡུན་རིང་པོའི་དོན་ཡང་བརྩོན་འགྲུས་དང་ལྡན་པ་ཙམ་གྱིས་འགྲུབ་པའི་ཕྱིར་དང༌། བཞི་བརྒྱ་པ་ལས། དེ་ཉིད་གོམས་པས་སྐྱེ་བ་འདིར། །གལ་ཏེ་གྲུབ་པར་མ་གྱུར་ཀྱང༌། །སྐྱེ་བ་གཞན་དུ་འབད་མེད་པར། །ངེས་པར་འགྲུབ་འགྱུར་ལས་བཞིན་ནོ། །ཞེས་སོ། །རིན་པོ་ཆེའི་གཏེར་ལས། རིག་པ་ནངས་པར་འཆི་ཡང་སློབས། །ཚེ་འདིར་མཁས་པར་མ་གྱུར་ཀྱང༌། །སྐྱེ་བ་ཕྱི་མར་བཅོལ་བ་ཡི། །ནོར་ལ་རང་ཉིད་ལེན་དང་འདྲ། །ཞེས་པས་འདིར་མ་གྲུབ་ཀྱང༌། ཚེ་རབས་གཞན་དུ་བདེ་བླག་ཏུ་འགྲུབ་པའི་ཕྱིར་རོ། ། དེ་ལྟ་བས་ན་ཅིའི་ཕྱིར་མི་འཇུག་ཅེས་བྱའོ། ༈ །གསུམ་པ་འཇུག་ཀྱང་མི་བརྩོན་པ་ནི ༑ གལ་ཏེ་ཆོས་ནི་དེ་ལྟར་བཟང་ཞིང་བསྒྲུབ་པར་ནུས་ཀྱང༌། མེ་ཆུ་ལྟར་རྙེད་པར་སླ་བས་བརྩོན་འགྲུས་བྱ་མི་དགོས་སོ་སྙམ་ན། མ་ཡིན་ཏེ་གསང་བ་བསམ་གྱིས་མི་ཁྱབ་པའི་མདོ་ལས། འཇིག་རྟེན་སངས་རྒྱས་འབྱུང་བ་བརྒྱ་ལམ་སྟེ། །མི་ཡི་ལུས་ནི་ཚེགས་ཀྱིས་རྙེད་པར་འགྱུར། །ཀྱེ་མ་དད་པ་དང་ནི་ཆོས་ཉན་པ། །འདི་འདྲ་བསྐལ་པ་བརྒྱར་ཡང་རྙེད་པར་དཀའ། །ཞེས་པ་དང༌། སྤྱོད་འཇུག་ལས། དལ་འབྱོར་འདི་ནི་ཤིན་ཏུ་རྙེད་པར་དཀའ། །ཞེས་པས། དལ་འབྱོར་རྙེད་པར་དཀའ་བ་ཡིན་ཏེ། ཡུལ་མཐའ་འཁོབ་དང༌། དུས་ཆོས་ནུབ་པ་དང༌། གང་ཟག་དམྱལ་བ་ལ་སོགས་པ་ཐམས་ཅད་ལ་ཆོས་མེད་པའི་ཕྱིར་རོ།། གལ་ཏེ་གོ་ལོ་བྱས་ནས་ཆོག་གོ་སྙམ་ན། མ་ཡིན་ཏེ། བཤེས་སྤྲིང་ལས། ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་བུར་བས་ཀྱང་མི་རྟག་ན། །ཞེས་པས་ཐོབ་པའི་དལ་བ་ཡུན་རིང་དུ་མི་གནས་པ་ཡིན་ཏེ། ཚེ་ཐུང་བ་དང་དུས་མི་སྡོད་པ་དང༌། རྩོད་པ་ལ་སོགས་པའི་བར་ཆད་མང་བའི་ཕྱིར་རོ། །དེ་ལྟར་ནའང་ཚེ་གཞན་དུ་བསྒྲུབ་པས་ཆོག་གོ་སྙམ་ན།

མ་ཡིན་ཏེ་སྤྱོད་འཇུག་ལས། གང་ཚེ་དགེ་སྤྱད་སྐལ་ལྡན་ཡང༌།། བདག་གིས་དགེ་བ་མ་སྤྱད་ན། །ངན་འགྲོ་རྨོངས་ཤིང་སྡུག་བསྔལ་བ། །དེ་ཚེ་བདག་གིས་ཅི་བྱར་ཡོད། །ཅེས་པས་ཚེ་གཞན་དུ་སྒྲུབ་པའི་སྐབས་མེད་པ་ཡིན་ཏེ། ངན་སོང་གསུམ་དུ་སྐྱེས་ན་དད་པའི་ཉིད་དང་རྟོགས་པ་དང་བསྒྲུབ་པའི་རྟེན་དུ་མི་རུང་བའི་ཕྱིར་རོ། །དེ་ལྟ་བས་ན་ཤེས་ལྡན་དག་གིས་འདི་འདྲའི་དལ་བ་ཐོབ་པ་ཆུད་མི་གཟོན་པར་པང་དུ་སྦྲུལ་ཞུགས་པའམ་མགོ་ལ་མེ་ཤོར་བ་ལྟ་བུའི་བརྩོན་འགྲུས་ཀྱིས་མཉན་པར་གྱིས་ཤིག་འགྱོད་པ་ཅན་དུ་འགྱུར་ཏ་རེ། ཞེས་བརྗོད་པར་བྱའོ ༑༑ ༑༑ ༈ གཉི་པ་ཐོས་པ་དོན་མ་ཡིན་པར་འགྱུར་བ་ལ། བསམ་སྦྱོར་འབྲས་བུ་དོན་མ་ཡིན་པར་འགྱུར་བ་གསུམ་ལས། བསམ་པ་ནི་ཁེ་དང་གྲགས་པ་དང་ཕ་རོལ་གཞོམ་པའི་བསམ་པ་ངན་པས་ཉན་པ་སྟེ། བསམ་པ་དེས་ཆོས་ཉན་པའི་སྦྱོར་བ་ཐམས་ཅད་ཉེས་སྤྱོད་དུ་འགྱུར་བའོ། །སྦྱོར་བ་ནི་ཆོས་དང་ཆོས་སྨྲ་བ་ལ་ལོག་པར་བསྒྲུབ་པ་སྟེ། སེམས་ཀྱིས་མ་མོས་པ་མ་དད་པ་དང༌། ལུས་ཀྱིས་མངོན་དུ་ཕྱག་མི་འཚལ། སྤྱོད་ལམ་མི་སྡོམ་པ་དང༌། དེ་དག་གིས་རྣམ་པར་སྨིན་པས་ངན་སོང་དུ་ལྷུང་བ་དང༌། མྱོང་བ་རྒྱུ་མཐུན་ཚེ་རབས་ཐམས་ཅད་དུ་ཆོས་དང་ཆོས་སྨྲ་བ་དང་མི་འཕྲད་པ་དང༌། མཐོང་ཆོས་ཚེ་འདི་ཉིད་ཀྱི་བདེ་བ་ལས་ཉམས་པར་འགྱུར་བ་སྟེ། ཡུམ་རྒྱས་པ་ལས། ཤཱ་རིའི་བུས་བཅོམ་ལྡན་འདས་ལ་ཆོས་སྤངས་པའི་རྣམ་པར་སྨིན་པར་ཇི་ཙམ་དུ་འགྱུར་ཞེས་ཞུས་པས། དེའི་ལུས་ཀྱི་ཚད་མ་གླེང་ཞིག་ཅེས་གསུངས་ནས་མ་གནང་བ་དང༌། ཡང་ཞུས་པས། ཕྱོགས་བཅུའི་འཇིག་རྟེན་རེ་རེར་བསྐལ་པ་དཔག་ཏུ་མེད་པར་དམྱལ་བར་འཚེད་པ་དང༌། དེ་ནས་ཕྱོགས་བཅུའི་ཡི་དྭགས་དང་དུད་འགྲོར་སྐྱེ་ཞིང་ཐ་ན་མིར་སྐྱེས་ན་ཡང་འོན་པ་དང་ལྐུགས་པ་ལ་སོགས་པར་འགྱུར་རོ། །ཞེས་པ་དང༌། རྒྱུད་བླ་མ་ལས། གང་ཞིག་ཡང་ཡང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང༌། ། ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི།

།དེ་ཡང་ཆོས་ཉིད་ངེས་པར་བསམ་པས་མྱུར་དུ་དེ་ལས་ཐར་འགྱུར་གྱི། །གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །ཅེས་སོ། །འབྲས་བུ་ལས་དོན་མ་ཡིན་པ་ནི་ཉན་པའི་ཡོན་ཏན་གྱིས་སེམས་ཁེངས་ཤིང་སྒྲུབ་པ་མི་བྱེད་པར་སྙན་པ་དང་རྙེད་པ་འཚོལ་བའོ། །གསུམ་པ་མཉན་པ་དོན་མེད་པ་ནི་བློའི་མཐུ་ཉིད་མེད་པའམ་ཡོད་ཀྱང་བྱིང་བའི་རྣམ་པར་གཡེང་བས་དང་པོ་ཐོས་པའི་དོན་མི་ཤེས་པ་དང་ ༑ ཤེས་ཀྱང་བར་དུ་ལེ་ལོ་ཆེ་སྟེ་བསམ་པས་ཡང་ཡང་མི་སྐྱོང་བ་དང༌། བསྐྱངས་ཀྱང་ཐ་མ་བྱ་བྱེད་སྣ་ཚོགས་ཀྱིས་སྦྱོར་བ་མི་འགྲུབ་པ་ཡིན་པས། ཁྱོད་ཀྱིས་དེ་ལྟར་མི་འགྱུར་བར་གྱིས་ཤིག་ཅེས་བརྗོད་དོ། །གསུམ་པ་བཤད་ཐབས་ཀྱི་ཡན་ལག་ལ་བཞི་སྟེ། གང་བཤད་པར་བྱ་བའི་ཆོས་ངོས་གཟུང་བ་དང༌། བཤད་པ་འབྱུང་བའི་རྒྱུ་དང༌། བཤད་བྱ་སྒྲའི་ངོ་བོ་དང༌། འཆད་པར་བྱེད་པའི་ཐབས་ཀྱི་མན་ངག་གོ། །།༈ དང་པོ་ནི་བྱེ་བྲག་གཞུང་འདི་དང་འདི་ཡིན་ནོ། །ཞེས་དམིགས་ཀྱིས་བཀར་ཏེ་གཞུང་དེ་མཛད་པ་པོའི་ཁྱད་པར་དང༌། ཇི་ལྟར་མཛད་པའི་ཚུལ། མཛད་པའི་བསྟན་བཅོས་ཀྱི་རང་བཞིན་ལ་མཚན་གྱི་དོན་དང༌། གཞུང་གི་ཚད་དང་ ༑ ཕྱོགས་གང་དུ་གཏོགས་པ་བསམ་པ་རྣམས་སྐབས་དང་སྦྱར་ཏེ་བཤད་དོ། ། ༈ གཉིས་པ་ལ་གསུམ་ལས་དོན་གྱི་རྒྱུ་ནི། སྔ ་མར་སྦྱངས་ཤིང་འདིར་བརྩོན་འགྲུས་ཀྱིས་མཁས་པའི་གསུང་སྒྲོས་ཐོས་པ་དང༌། རྟོགས་པ་ཡོད་པའམ་ཐོས་བསམ་སྒོམ་པའི་ཤེས་རབ་ལས་ཏེ། རྒྱན་ལས། སེམས་དཔའ་མཆོག་གི་སྟོན་པ་ནི ༑ ༑ ཆོས་མཆོག་མན་ཆད། ལུང་དང་རྟོགས་ ས་བདུན་པ་མན་ཆད། དང་དབང་ ས་བརྒྱད་པ་ཡན་ཆད༑ འབྱོར་ལས ་སའི་རྟོན་པ། ཁ་དང་གཟུགས་དང་ཐམས་ཅད་དང༌། །ནམ་མཁའ་ལས་ཀྱང་འབྱུང་བ་ཡིན། །ཞེས་སོ།། །།༈ གཉིས་པ་སྒྲའི་རྒྱུ་ནི་ཁོག་པ་ལ་སོགས་པ་སྒྲ་འབྱུང་བའི་གནས་བརྒྱད་བཟང་བ་སྟེ། ཡི་གེའི་མདོ་ལས། ཁོག་པ་མགྲིན་པ་རྐན་དང་ལྕེ། །སོ་དང་སྤྱི་བོ་སྣ་དང་མཆུ། །ཞེས་སོ། །གསུམ་པ་སྙིང་རྗེས་ཀུན་ནས་བསླངས་པའི་བརྩོན་འགྲུས་ནི་སེམས་ཅན་ཐམས་ཅད་བསྒྲལ་བར་འདོད་པའི་སྙིང་རྗེས་ཆོས་འཆད་པ་ལ་སྤྲོ་དགའ་དང་བཅས་པ་སྟེ།

སྤྱོད་འཇུག་ལས། བརྩོན་གང་དགེ་ལ་སྤྲོ་བའོ། ། ཞེས་སོ།། །།༈ གསུམ་པ་སྒྲའི་ངོ་བོ་ནི། བརྡའ་དག་པ་ ཡུལ་སྐད་ངན་པ་སྤངས་པ་སྟེ། དང༌། གངྒཱའི་ཆུ་རྒྱུན་ལྟར་ ངག་འབྲེལ་བ་དང༌། ཚངས་པ་ལྟར། དབྱངས་སྙན་པའོ། །རྒྱན་ལས། རྒྱལ་སྲས་ཚིག་ནི་མི་ཞན་པ། །སྙན་གྱིས་ལེགས་བཤད་གྲགས་པ་དང༌། །ཅི་རིགས་པ་དང་ཟང་ཟིང་མེད། །རན་ཅིང་དེ་བཞིན་ཡངས་པ་ཡིན། །ཞེས་སོ། ། བཞི་པ་མན་ངག་ལ་གསུམ་སྟེ། བརྗོད་བྱའི་དོན་བསྟན་པ་དང༌། རྗོད་པར་བྱེད་པའི་གཞུང་བཤད་པ་དང༌། བརྒལ་ལན་གྱིས་གཏན་ལ་དབབ་པའོ།། །།༈ དང་པོ་ནི་དོན་གྱི་དངོས་པོ་དགོད་པ་དང༌། དཀྱུས་ཀྱི་ས་བཅད་པ་དང༌། འདི་མན་ཆད་ཀྱི་དོན་ཞེས། འོག་ནས་རྫོགས་པའི་ངག་བསྡམས་པ་གསུམ་མམ། ཡང་ན་དེ་ཡན་ཆད་བཤད་ཟིན་ནས་ད་འདི་ནས་འཆད་ཅེས་གང་ལས་འོངས་པའི་འབྲེལ་དང་ ༑ དགོས་པ་འདི་ཡི་དོན་ཞེས་གང་གི་ཕྱིར་བཀོད་པའི་དགོས་པ་དང༌། གཙོ་བོའི་བརྗོད་བྱ་འདི་ཡིན་ཞེས་གང་བརྗོད་བྱ་ངོས་གཟུང་བའོ།། །།༈ གཉིས་པ་ནི་ཇི་ཙམ་འཆད་པའི་གཞུང་ཉིད་བསྟན་པ་དང༌། ཐེམ་སྦྱོར་གྱི་སྒོ་ནས་ཁྱད་པར་གྱི་གཞི་བཏུལ་བས་ངག་དོན་བླངས་ཏེ་དོགས་སྤོང་གི་སྒོ་ནས་ཁྱད་པར་གྱི་ཆོས་བཤད་པ་དང༌། ངག་ཚིག་གཉིས་ཀྱི་དངོས་ཤུགས་ལ་བརྗོད་བྱ་ཇི་ལྟར་བསྟན་པའི་ཚུལ་ལོ།། །།༈ གསུམ་པ་ནི་གཞུང་སྔ་མ་དང་ཟློས་པ་དང༌། ལུང་གཞན་དང༌། ཁས་བླངས་དང༌། རིགས་པ་དང་འགལ་བ་དང་མ་འབྲེལ་ལོ། །ཡང་ཞེས་བསམ་པ་མ་རྟོགས་པའི་རྒོལ་བ་འགོད་པ་དང༌། བརྗོད་བྱ་དང་དགོས་པ་དང་བརྗོད་ཚུལ་ཐ་དད་པས་མི་ཟློས་ཤིང་འགལ་བ་དང་མ་འབྲེལ་བ་མེད་དོ། །ཞེས་རང་གི་བསམས་པ་གསལ་པོར་སྟོན་པའི་ལན་གཏབ་པ་དང༌། ལུང་རིགས་ཀྱི་ཤེས་བྱེད་དགོད་པའོ ༑ ༑ ཡང་ན་འཆད་པའི་མན་ངག་རྣམ་བཤད་རིག་པ་ལས། དགོས་པ་བསྡུས་པའི་དོན་བཅས་དང༌། །ཚིག་དོན་བཅས་དང་མཚམས་སྦྱོར་དང༌། །བརྒལ་ལན་བཅས་ཏེ་བསྙད་པར་བྱ། །ཞེས་པས་དོན་ལྔར་ཡང་བལྟའོ། །བཞི་པ་བཤད་པ་ལ་འཇུག་པའི་ཚུལ་ལ་བཞི་སྟེ།

གདུལ་བྱའི་དབང་གིས་བསྡུས་འབྲིང་རྒྱས་པར་བཤད་པ་དང༌། དགོས་པའི་དབང་གིས་མཚན་ཉིད་གཏན་ལ་དབབ་བྱའམ་བསྒྲུབ་པ་ཉམས་ལེན་དུ་བཤད་པ་དང༌། འབྲེལ་བའི་དབང་གིས་དགག་བསྒྲུབ་ཉེས་སྤོང་དུ་བཤད་པ་དང༌། འཇུག་པའི་དབང་གིས་སྦྱོར་དངོས་རྗེས་གསུམ་དུ་བཤད་པའོ།། །།༈ དང་པོ་ནི་སྟོན་པས་རྒྱས་འབྲིང་བསྡུས་གསུམ་གསུངས་པ་ལྟ་བུ་སྟེ། རྒྱན་ལས། བསྟན་དང་རྣམ་འབྱེད་ཐེ་ཚོམ་གཅོད། །ལན་མང་བྱེད་དང་ལྡན་པ་ནི།། མགོ་སྨོས་རྣམ་སྤྲོས་གོ་རྣམས་ལ། །ཞེས་སོ། །གཉིས་པ་ནི་བསྟན་བཅོས་ཁ་ཅིག་ལས་གཉིས་ཀ་འབྱུང་ལ་ཁ་ཅིག་ལས་གང་རུང་རེ་འབྱུང་ངོ༌།། །།༈ གསུམ་པ་ནི་གཟུ་བོའི་བློས་དཔྱད་ནས་གཞན་གྱིས་ཉེས་བཤད་དགག་པ་དང༌། རང་གི་བཤད་པ་དགོད་པ་དང༌། དེ་ལ་གཞན་གྱིས་རྩོད་པ་སྤང་བའོ། ། མདོ་ལས། དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བརྡར་བའི་གསེར་བཞིན་དུ། །ཡོངས་སུ་བརྟགས་ལ་ང་ཡི་བཀའ། །བླང་བར་བྱ་ཡི་གུས་ཕྱིར་མིན ༑ ༑ ཞེས་པ་དང༌། རྒྱུད་བླ་མ་ལས། གང་ཞིག་རྒྱལ་ལས་ཆེས་མཁས་འགའ་ཞིག་འཇིག་རྟེན་འདི་ན་ཡོད་མིན་ཏེ། །མ་ལུས་དེ་ཉིད་མཆོག་ནི་ཀུན་མཁྱེན་གྱིས་མཁྱེན་གཞན་མིན་པ། །དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཞིག་དེ་མི་དཀྲུག །ཐུབ་ཚུལ་གཞིག་ཕྱིར་དེ་ནི་དམ་ཆོས་ལ་ཡང་གནོད་པ་བྱེད་པར་འགྱུར ༑ ༑ ཞེས་སོ། །བཞི་པ་ལ་གསུམ་ལས། སྦྱོར་བ་ནམ་མཁའ་མཛོད་ཀྱི་མདོ་ལས ༑ དུལ་བ་དང་ནི་ཞི་བ་དང༌། །གྲོལ་བས་གྲོང་དུ་ཞུགས་ནས་ཀྱང༌། །སེམས་ཅན་གང་དག་ཆོས་འཚོལ་བ། །དེ་ལ་བདག་ཅག་ཆོས་སྟོན་ཏོ། །ཞེས་གདུལ་བྱ་དད་པའི་ཕྱིར། ལུས་ངག་གི་སྤྱོད་ལམ་ཞི་ཞིང་དུལ་བར་བྱ་བ་དང༌། བཤད་པ་མཐར་ཕྱིན་པར་བྱ་བའི་ཕྱིར་དཀོན་མཆོག་མཆོད་ཅིང་གཟུངས་སྔགས་བྱིན་རླབས་ཅན་གདོན་པ་དང༌། ལོ་ཙཱ་བ་གཙུག་ཏོར་དྲི་མེད་འདོན་སྐད། མཐར་ཐུག་བྱང་ཆུབ་ཐོབ་པར་བྱ་བའི་ཕྱིར་བྱང་ཆུབ་ཏུ་སེམས་བསྐྱེད་དེ། སྒོ་གསུམ་རྒྱལ་བའི་སྐུ་གསུང་ཐུགས་སུ་བྱིན་གྱིས་བརླབས་ནས་ཆོས་ཀྱི་རྒྱལ་པོ་བདག་སེང་གེའི་ཁྲི་ལ་བཞུགས་པའི་ང་རྒྱལ་བྱ་སྟེ།

མཉེན་པ་དང་འཇམ་པ་དང་སྙན་པ་དང༌། ཡིད་དུ་འོང་བ་ལ་སོགས་པ་གསུང་ཡན་ལག་དྲུག་ཅུས་གདུལ་བྱ་དང་འཚམས་པའི་ཆོས་སྣ་ཚོགས་འབྱུང་བར་བསམ་མོ། །དངོས་གཞི་ཕ་རོལ་ཏུ་ཕྱིན་པ་དྲུག་ལྡན་དུ་བྱ་བ་སྟེ ༑ དཔེ་མཁྱུད་མེད་པར་སྟོན་པ་དང༌། སྒོ་གསུམ་གྱི་ཉེས་སྤྱོད་སྡོམ་པ་དང༌། དཀའ་སྤྱད་བཟོད་པ་དང༌། ཆོས་འཆད་པ་ལ་སྤྲོ་བ་དང༌། སེམས་མ་ཡེངས་པ་དང་ ༑ ཚིག་དོན་ལ་དཔྱོད་ཅིང་འཆད་པའོ། །རྗེས་ནོངས་པ་བཟོད་པར་གསོལ་བ་དང་ ༑ དགེ་བ་བསྔོ་བ་དང༌། སྟོང་པའི་རྒྱས་གདབ་པའོ།། །།༈ གཉིས་པ་མཉན་པའི་ཚུལ་གསུམ་སྟེ། ཉན་པ་པོའི་ཁྱད་པར་དང༌། གང་གིས་མཉན་ཐབས་ཀྱི་ཡན་ལག་དང༌། ཇི་ལྟར་མཉན་པའི་ཚུལ་ལོ། །དང་པོ་ནི་བཞི་རྒྱ་པ་ལས། གཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བྱ་བར་བརྗོད། །ཅེས་པས་རྟོགས་པར་ནུས་པའི་བློ་གྲོས་དང༌། ཅི་ནས་ཤེས་པར་བྱ་དགོས་སྙམ་པའི་དོན་དུ་གཉེར་བའི་འདུན་པ་དང༌། ཆོས་སྟོན་པ་ལ་ང་རྒྱལ་ལམ་གཡོ་སྒྱུ་མེད་པའི་གུས་པ་དང༌། ཆོས་ནས་ཇི་ལྟར་བྱུང་བ་བཞིན་དུ་བྱ་དགོས་སྙམ་སྟེ་བསྒྲུབ་པར་འདོད་པའི་དད་པ་དང་ལྡན་པ་བཞི་ངེས་པར་དགོས་ཏེ། གཞན་དུ་ན་ཉན་པའི་བསོད་ནམས་ཙམ་འབྱུང་གི་ཤེས་པ་དང་བྱེད་པ་མི་འབྱུང་བས་སོ།། གཉིས་པ་ཉན་ཐབས་ལ་གསུམ་སྟེ། ཆོས་དང་སྟོན་པ་ལ་གུས་པར་བྱ་བ་དང༌། གུས་པར་བྱས་ནས་ཆོས་ཇི་ལྟར་ཉན་པ་དང༌། ཉན་ནས་ཐོས་པ་ཆུད་མི་ཟ་བར་བྱ་བའོ།།དང་པོ་ནི་ལུས་དང་སྲོག་ལ་མི་བལྟ་བར་ཆོས་འཚོལ་བ་རྟག་ཏུ་ངུ་ལྟ་བུ་དང༌། ཐོས་པས་ཆོག་མི་ཤེས་པ་ཚོང་དཔོན་གྱི་བུ་ནོར་བཟང་ལྟ་བུ་དང༌། བླ་མ་གུས་པ་བྱེད་པ་ཁྱེའུ་དཔལ་འབྱུང་གི་བསྟེན་པའི་ཚུལ་ལྟ་བུའི་བསམ་པ་ཕུན་སུམ་ཚོགས་པ་དང༌། ཐ་མ་ཟང་ཟིང་གི་བསྙེན་བཀུར་དང༌། འབྲིང་ལུས་ངག་གི་རིམ་གྲོ་དང༌། རབ་སྒྲུབ་པར་བྱེད་པ་སྟེ་སྦྱོར་བ་ཕུན་སུམ་ཚོགས་པའི་སྒོ་ནས་སོ།། ༈ གཉིས་པ་སྟོན་པ་ལ་སངས་རྒྱས་ཀྱི་འདུ་ཤེས་བཞག་སྟེ་དེས་གསུངས་པའི་ཆོས་དེ་ཤེས་པར་བྱས་ལ་དེ་བདག་ཉིད་བསྒྲུབ་ཅིང༌།

གཞན་ལ་བསྟན་སྙམ་པའི་བསམ་པས་ཉན་པའམ། ཡང་ན་མདོ་ཕལ་པོ་ཆེ་ལས། ཆོས་སྨྲ་བ་ལ་སྨན་པ་དང་ ༑ ཆོས་ལ་སྨན་དང༌། རང་ལ་ནད་པ་དང༌། ཉམས་སུ་ལེན་པ་ལ་ནད་འཚོ་བའི་འདུ་ཤེས་བཞིས་ཉན་པར་གསུངས་སོ། །གསུམ་པ་ནི། བླ་མ་བཞུགས་སར་ཕྱིན་ཏེ་མཐུན་རྐྱེན་བསྒྲུབ་པ་སྦྱོར་བ་ཐོས་པའི་རྐྱེན་བསྟན་པ་དང༌། དངོས་གཞི་ཀུན་ཤེས་པའི་བསམ་པ་དང་རྣ་གཏད་དེ་དང་ཡིད་བཏད་དེ་དང༌། སླར་བཀུག་སྟེ་ཉན་པ་དང༌། རྗེས་ལྟ་བ་དང༌། སེམས་སྒོམ་པ་ལ་སཽགས་པ་ནན་ཏན་ཕུན་སུམ་ཚོགས་པས་བསྐྱངས་ཏེ། ཁྱིམ་བདག་དཔལ་སྐྱེས་ཀྱི་མདོ་ལས། མཁས་པ་རྣམས་ལ་བརྟེན་པ་ཆུད་མི་ཟ། །འཕགས་པའི་ཚུལ་གྱིས་ལེགས་བཤད་ཆུད་མི་ཟ། ། ཞེས་སོ།། །།༈ གསུམ་པ་ཇི་ལྟར་ཉན་ཚུལ་ལ་སྦྱོར་དངོས་རྗེས་ལས། སྦྱོར་བ་གུས་པའི་སྤྱོད་ལམ་དང༌། སེམས་བསྐྱེད་པ་དང༌། དགའ་བ་སྒོམ་པའོ། །དངོས་གཞི་ཕ་རོལ་ཏུ་ཕྱིན་པ་དྲུག་ལྡན་དུ་ཉན་ཏེ། གདན་དང་མེ་ཏོག་འབུལ་བ་དང༌། སྒོ་གསུམ་སྡོམ་པ་དང༌། གནོད་པ་བཟོད་པ་དང༌། ཉན་པ་ལ་སྤྲོ་བ་དང༌། འཆད་པའི་སྒྲ་ལ་སེམས་རྩེ་གཅིག་པ་དང༌། ཚིག་འཛིན་པའི་དོན་དཔྱོད་པའོ། །རྗེས་ནོངས་པ་བཟོད་པར་གསོལ་བ་དང༌། དགེ་བ་བསྔོ་བ་དང་གཏང་རག་གི་ཕྱག་བྱའོ། ། གསུམ་པ་བཤད་ཉན་བྱས་པའི་འབྲས་བུ་ལ་གསུམ་སྟེ། བཤད་པའི་འབྲས་བུ་དང་

༑ ཉན་པའི་འབྲས་བུ་དང༌། དེས་སྐབས་དོན་ལ་སྦྱར་བའོ།། །།༈ དང་པོ་ལ་གསུམ་སྟེ། སྤྱིར་ཆོས་བཤད་པའི་དང༌། ཐར་པ་ཆ་མཐུན་གྱི་དང་ ༑ བྱེ་བྲག་ཏུ་ཐེག་ཆེན་གྱི་ཆོས་བཤད་པའི་ཕན་ཡོན་ནོ། །དང་པོ་ནི་ཏིང་ངི་འཛིན་གྱི་རྒྱལ་པོ་ལས། །སུ་དག་སེར་སྣ་མེད་པར་ནི། །ཆོས་ཀྱི་སྦྱིན་པ་མཆོག་སྦྱིན་པ། །དེ་ཡི་ཕན་ཡོན་རྣམ་བཅུ་ནི། །འཇིག་རྟེན་མགོན་པོས་རབ་ཏུ་བཤད། ། ཅེས་པ་དང༌། མིག་ལྡན་མར་མེ་ཡོད་གྱུར་ན། །གཟུགས་རྣམས་མཐོང་བ་ཇི་ལྟ་བར ༑ ༑ དེ་ནི་དགེ་དང་མི་དགེའི་ཆོས། །ཐོས་པས་རྣམ་པར་ཤེས་པར་འགྱུར། ། ཞེས་སོ།། །།༈ གཉིས་པ་ནི་བྱམས་པ་སེང་གེ་སྒྲས་ཞུས་པའི་མདོ་ལས། སྟོང་གསུམ་འཇིག་རྟེན་ཁམས་འདི་གསེར་དག་གིས། །ཡོངས་སུ་བཀང་སྟེ་གཞན་ལ་བྱིན་པ་བས ༑ ༑ ཚིག་བཞི་ཚིགས་སུ་བཅད་པ་གཅིག་བརྗོད་པའི། །ཆོས་ཀྱི་སྦྱིན་པ་རབ་མཆོག་ཁྱད་པར་འཕགས། །ཞེས་པས་ཟང་ཟིང་གི་སྦྱིན་པ་བས་མཆོག་ཏུ་གྱུར་པ་དང་ ༑ ཕན་འདོགས་བྱེད་པར་འདོད་པ་དང༌། གང་གིས་གང་གཱའི་བྱེ་སྙེད་སངས་རྒྱས་ཞིང༌། །རིན་ཆེན་བདུན་གྱིས་ཡོངས་སུ་བཀང་བྱས་ནས། །སྟོན་པ་རྣམས་ལ་མཆོད་པ་བྱས་པ་བས། །འགྲོ་ལ་ཆོས་སྟོན་མཆོད་པ་ཁྱད་པར་འཕགས།།ཞེས་པས་སྟོན་པ་ལ་མཆོད་པ་བླ་ན་མེད་པར་འགྱུར་རོ། །གསུམ་པ། སྡུད་པ་ལས། བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ།། དེ་ལས་ལངས་ནས་གོས་པ་མེད་པའི་ཆོས་བརྗོད་ཅིང༌། དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། །དགེ་བ་དེ་དང་མཉམ་པ་འཇིག་རྟེན་གསུམ་ན་མེད།། ཅེས་པ་ལ་སོགས་པ་གསུངས་མོད་ཀྱི་མདོར་བསྡུས་ན་གསུམ་སྟེ། སྐྱེས་བུ་བྱེད་པའི་འབྲས་བུ་གཞན་གྱིས་མ་རྟོགས་པ་རྟོགས་པར་བྱེད་པ་དང༌། རང་གིས་རྟོགས་པ་སྦྱོང་བ་དང་ ༑ ཐུན་མོང་དུ་བསྟན་པ་གནས་པར་བྱེད་པ་དང༌། རྣམ་པར་སྨིན་པའི་འབྲས་བུ་རྟག་ཏུ་སྐྱེ་བ་དྲན་ཞིང་ཆོས་ཀྱི་བསྒོམ་པའི་ཚུལ་ཤེས། མྱོང་བ་རྒྱུ་མཐུན་གྱི་འབྲས་བུ་གཞན་ལ་ཆོས་སྟོན་པའི་བཤེས་གཉེན་དང༌།

མཐར་གྱིས་ཆོས་ཀྱི་རྒྱལ་པོ་ཉིད་དུ་འགྱུར་བའོ། །གཉིས་པ་ཉན་པའི་འབྲས་བུ་ནི་མདོ་ལས། མ་ཐོས་པ་ལས་ཤེས་མི་འགྱུར། །ཞེས་པ་དང༌། ཐོས་ཉུང་དམུས་ལོང་བསྒོམ་པའི་ཚུལ་མི་ཤེས ༑ ༑ ཞེས་པ་དང༌། ཕལ་པོ་ཆེའི་མདོ་ལས། ཐོས་པས་ཆོས་རྣམས་ཤེས་པར་བྱེད ༑ ༑ ཐོས་པས་སྡིག་ལས་ལྡོག་པར་བྱེད། །ཐོས་པས་དོན་མ་ཡིན་པ་སྤོང༌།། ཐོས་པས་ཤེས་རབ་འཕེལ་བར་བྱེད། །ཤེས་རབ་ཀྱིས་ནི་དོན་རྣམ་སྦྱོང༌། །དོན་མཐོང་དེ་ནི་བདེ་ཐོབ་འགྱུར། །བདེ་ཐོབ་དེ་ནི་ཡིད་རྣོ་སྟེ། །ཚེ་འདི་ཉིད་ལ་མྱ་ངན་འདས ༑ ༑ ཞེས་པ་དང༌། ཤེས་རབ་རྒྱས་བྱེད་པ་ནི་ཐོས་པ་སྟེ། །བསམ་པ་དང་ནི་གཉིས་པོ་ཡོད་གྱུར་ན། །དེ་ཉིད་བསྒོམ་པ་ལ་ནི་རབ་ཏུ་སྦྱར། །དེ་ལ་དངོས་གྲུབ་བླ་ན་མེད་པ་འབྱུང༌། །ཞེས་པ་ལ་སོགས་པ་གསུངས་མོད་ཀྱི་མདོར་བསྡུས་ན། གསུམ་སྟེ། གཏི་མུག་མེད་པའི་དགེ་བ་ཡིན་པས། ཚོགས་རྒྱ་ཆེན་པོ་རྫོགས་པར་འགྱུར་བ་དང༌། སྒྲོ་འདོགས་བསལ་ནས་ཤེས་རབ་སྐྱེ་བ་དང༌། ཀུན་གྱིས་བསྟོད་ཅིང་བཀུར་བ་ཐོབ་པ་དང༌། ལམ་བསྒྲུབ་པ་ལ་གཞན་གྱི་དྲིང་མི་འཇོག་པ་གསུམ་གྱིས་ཚེ་འདིར་ཡོན་ཏན་གྱི་ཆོས་ཐོབ་པ་དང༌། རིམ་གྱིས་ཐོས་བསམ་སྒོམ་པ་ལ་འཇུག་པས་མཐར་སངས་རྒྱས་ཐོབ་པའོ། །གསུམ་པ་སྐབས་དོན་ལ་སྦྱར་བ་ནི་རྣམ་བཤད་རིག་པ་ལས། རས་འདུལ་བ་དང༌། དྲི་མ་ཅན། མི་མཉམ་པ་དང་འདྲ་བ ༑ ཉན་པ་པོ་དང༌། གཡེང་བ་དང༌། རྨུགས་པ་དང་སྒྲིབ་པ་ཅན་ཡིན་ལ། ཚོས་རྩི་མི་བཟང་བ་དང་འདྲ་བ་ཉེས་པས་སྤྱད་པའི་ཆོས་ཡིན་ཞིང༌། རི་མོ་མི་མཁས་པ་དང་འདྲ་བ་ཆོས་སྨྲ་བ་པོ་ཡིན་ནོ། །དེ་ལྟ་བས་ན་ཆོས་ལ་སྐྱོན་མེད་ཁྱོད་དམ་བདག་ལ་སྐྱོན་སྲིད་པས་ཁྱོད་ཀྱིས་ཀྱང་གུས་པར་ཉན་ཅིང་བདག་གིས་ཀྱང་གུས་པར་བཤད་པར་བྱའོ། །ཞེས་པས་ཤེས་ལྡན་དག་དེ་ལྟ་བས་ན་ཁྱོད་ཀྱིས་ཀྱང་སྣོད་ཀྱི་སྐྱོན་རྣམས་སྤངས་ཏེ། ཆོས་ཐོས་པའི་ཕན་ཡོན་དེ་དག་ཐུགས་ལ་ཞོག་ལ། ཚུལ་དེ་ལྟ་བུས་ལེགས་པར་གསན་པར་མཛོད་ཅིག་དང༌། ཁོ་བོས་ཀྱང་བཤད་པའི་སྐྱོན་དེ་རྣམས་སྤངས་ཏེ་ཕན་ཡོན་དེ་དག་ཡིད་ལ་བཞག་ལ་ཚུལ་དེ་ལྟ་བུས་ལེགས་པར་བཤད་པར་བྱའོ།

།ཞེས་བརྗོད་དོ། །མདོ་སྡེ་ལས། ལེགས་པར་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །ཞེས་སོ།། །།༈ ལས་དང་བྱེད་པ་འབྲས་བུ་ཡིས།།གཞུང་འདིའི་སྐབས་དོན་རྫོགས་པ་ཡིན ༑ ༑ བདག་བློ་བྱིས་པའི་སྤྱོད་ཡུལ་བས། །ཉེས་གྱུར་མཁས་རྣམས་བཟོད་པར་གསོལ ༑ ༑ དེ་ལྟའི་བྱུང་ཚུལ་དོན་གསུམ་ལྡན་པ་འདིས། །གང་ཟག་སྐྱོན་ཡོན་རྟོགས་པས་དྲི་མེད་དང༌། །བླང་དོར་ གྱི་དམིགས་པ་ ཤེས་པས་འཇུག་ལྡོག་བདེ་བ་དང་ ༑ ༑ སྦྱོར་དངོས་ རྗེས་གསུམ་ལ་ མཁས་པས་ལམ་དུ་འགྱུར་བའོ།། །།༈ བཅུ་ཕྲག་བཅུ་ ཚེ་ལོ་བརྒྱ་པའི་དུས་ ལ་བདེ་གཤེགས་ཉི་མའི་དཀྱིལ་འཁོར་རྒྱས ༑ ༑ ཉི་འོད་འདས་ཚེ་ ཐུབ་པའི་གསུང་རབ་མ་འདས་པས་ གསུང་རབ་བསིལ་ཟེར་བྱེད་པ་ཤར། །བསིལ་ཟེར་འོད་ཀྱིས་དགྲ་བཅོམ་ཀུ་མུད་ཁ་ཕྱེ་སྟེ། །ཀུ་མུད་ཚལ་ན་ ཀླུ་སྒྲུབ་ལ་སོགས་ རྒྱལ་སྲས་རྨ་བྱ་རྩོམ་གར་བྱེད། །གར་གྱིས་སྡེ་སྣོད་པདྨོ་ གོ་སླ་བར་བྱུང་བས་ མཛེས་པའི་སྦྲང་རྩི་སྐྱེད། །སྦྲང་རྩིའི་རོ་ལ་ ལོ་ཙཱ་བས་བསྒྱུར་བས་སོ།། སྙན་པའི་དྲི་ཞིམ་ཕྱོགས་བཅུར་ལྡང༌། །དྲི་རབ་ཞིམ་ལ་བློ་གསལ་ འབྲེ་དང་ཕྱྭ་གཙང་ལ་སོགས་ཀྱི་ བུང་བ་ལང་ལིང་འཁོར། །བུང་བའི་དར་དིར་ རྩོད་རྩོམ་འཆད་པའི། སྒྲ་ཡིས་ བདག་གི་ ཚད་མེད་གླང་ཆེན་གཡེང༌། ། གླ ང་ཆེན་མགོ་ལས་ གཞན་ལ་ཕན་པར་འབྱུང་བས། ལྷག་བསམ་མྱོས་ཆུའི་ཆར་ཟིལ་འབབ། །ཆར་གྱིས་ལེགས་བཤད་ དུ་མ་ལ་བཤད་པས། གླི ང་ཕྲན་སྟོང་གི་ཆུ་རྒྱུན་འབེབས། །ཡན་ལག་བརྒྱད་ལྡན་ཆུ་ལས་ཆོས་འབྱུང་རྒྱ་མཚོ་འཁྲུངས། ། ཡིད་འོང་མཚོ་དེ་བློ་གྲོས་ཀླུ་ཡི་དབང་པོས་སྤྲུལ། ། བའི་ཤེས་རབ་ཀྱིས་བྱའོ།། །། ༈ ཚ་ཟེར་སོགས་ཀྱིས་ལེགས་མཆོད་རྒྱལ་བ་ཡིས། །གསུང་ཟེར་འདི་བརྩམས་དགེ་བ་ཀུནྡའི་མདོག །བསིལ་ཟེར་འོད་ཀྱིས་ཉོན་མོངས་གདུང་ འགྲོ་བའི། བསལ་སྟེ། །འོད་ཟེར་ཕུན་ཚོགས་ཀུན་མཁྱེན་མྱུར་ཐོབ་ཤོག །ཆོས་བཤད་ཉན་ལ་འཇུག་པ་སྤྱིའི་སྒོ། །ཤཱཀྱའི་དགེ་སློང་སྡེ་སྣོད་འཛིན་པ་ས་སྐྱ་པཎྜི་ཏ་ ཀུན་དགའ་རྒྱལ་མཚན་དཔལ་བཟང་པོ

ས་སྦྱར་བ། རྫོགས་སོ།། །།༈ འདིའི་བརྒྱུད་པ་བཅོམ་ལྡན་འདས། བྱམས་པ། ཐོགས་མེད། དབྱིག་གཉེན ༑ འཕགས་པ་གྲོལ་སྡེ། བཙུན་པ་གྲོལ་སྡེ། དུལ་བའི་སྡེ། མཆོག་སྡེ། མཁན་པོ་རྣམ་པར་སྣང་མཛད་བཟང་པོ། སེང་གེ་བཟང་པོ། སངས་རྒྱས་ཡེ་ཤེས་ཞབས ༑ གུ་ཎ་མི་ཏྲ། རཏྣ་པར་པ་ཏ། གསེར་གླིང་པ། འབུམ་ཕྲག་གསུམ་པ། རྔོག་བློ་ལྡན་ཤེས་རབ། འབྲེ་ཨར། དོལ་པ་རྡོ་རྗེ་དབང་ཕྱུག རྟག་རྡོ་རྗེ་སེང་གེ་རྒྱལ་མཚན། གྲགས་པ་སེང་གེ དེས་བདག་ལའོ། །སེམས་ཅན་ལ་ཕན་བདེའི་འབྱུང་གནས་སུ་གྱུར་ཅིག འདི་ཉིད་མ་ཕྱི་གཅིག་ལས་མ་རྙེད་ཅིང༌། དེ་ཡང་ཤིན་ཏུ་མ་དག་པས། ཡིག་ནོར་མངོན་གསལ་ཅན་རྣམས་བཅོས། ཆད་དམ་སྙམ་པ་དང༌། དོན་གོ་རྒྱུ་མེད་པ་འགའ་ཞིག་འདུག་པར་རྟགས༷་རེ་བྱས་ཡོད། སླད་མ་དཔེ་གཞན་འབྱོར་ན་བསྡུར་བཅོས་བྱ་དགོས་སོ།། །། ༄༅། །སྡེབ་སྦྱོར་གྱི་བསྟན་བཅོས་བསྟོད་དབྱངས་ཀྱི་ཕྲེང་བ་བཞུགས་སོ། ། ༄༅། །ན་མོ་གུ་ར་ཝེ། །བཅོམ་ལྡན་འདས་ཐུབ་པ་ཆེན་པོ་ལ་བསྟོད་པ། སྡེབ་སྦྱོར་གྱི་བསྟན་བཅོས་བསྟོད་དབྱངས་ཀྱི་ཕྲེང་བ་ཞེས་བྱ་བ། གསུང་ཐམས་ཅད་པ་ཐམས་ཅད་མཁྱེན་པའི་གསུང་ལ་ཕྱག་འཚལ་ལོ། །རྟག་ཏུ་གནས་པ་ནཱ་དའི་སྒྲ། །ཀུན་འགྲོའི་གསུང་དང་རབ་ལྡན་པས། །འགྲོ་བ་སོ་སོའི་སྐད་རྣམས་ སུ ༑ ༑ དམ་ཆོས་གསུང་ལ་ཕྱག་འཚལ་ལོ། །དེ་ཕྱིར་བོད་ལ་བོད་སྐད་དུ། །གསུང་ཕྱིར་སཾ་བྷོ་ཏྲ་( ཊ )ལ་སོགས། །འཇིག་རྟེན་མིག་རྣམས་བྱིན་བརླབས་ནས། ། བསྟན་པ་སྤེལ་ལ་ཕྱག་འཚལ་ལོ། །བརྡའ་( བརྡ་ )རྣམས་འདོད་པའི་རྗེས་འབྲང་ཡང་ ༑ ༑ མཁས་པས་བཞག་པའི་བརྡའ་(བརྡ་)རྣམས་ལ། །བསླབས་པས་དམ་ཆོས་རྟོགས་པར་མཛད། །མཁྱེན་ལྡན་ཁྱེད་ལ་ཕྱག་འཚལ་ལོ། །བོད་ཀྱི་ཡི་གེ་མ་སུམ་ཅུ། བུ་བཞི་འདོགས་དང་འཕུལ་རྟེན་བཅས། །མཛད་ནས་བོད་ལ་ཆོས་བསྟན་པ། ཁྱོད་ཉིད་ལགས་ཕྱིར་ཕྱག་འཚལ་ལོ། །བུ་བཞི་མ་རྣམས་ཕལ་ལ་འཇུག ༑ ཡ་བཏགས་བདུན་དང་ར་བཅུ་གཉིས། །ལ་བཏགས་བདུན་དང་ཝ་བཏགས་པ། །བཅུ་གཉིས་གསུང་ལ་ཕྱག་འཚལ་ལོ། །ཀྱེ་ཧོ་ཐུབ་དབང་ཁྱོད་ཀྱིས་ནི

༑ ༑ གྱ་གྱུ་སྤངས་ཤིང་སྤྱོད་ཡུལ་དག །ཕྱག་འོས་བྱ་བ་མཛད་པ་པོ། །མྱ་ངན་བརྒལ་ལ་ཕྱག་འཚལ་ལོ། །བཀྲ་ཤིས་སྤེལ་ཕྱིར་ཁྲོ་བ་སྤངས། །སྙན་པའི་གྲགས་པས་འཇིག་རྟེན་ཁྱབ། །ཐྲིག་ཐྲིག་ཟེར་སོགས་མཆིལ་ལྷྭམ་དོར། །དྲང་སྲོང་ཆེ་ལ་ཕྱག་འཚལ་ལོ། །སྣྲེལ་ཞི་ལ་སོགས་ཏིང་འཛིན་གྱིས། །སྤྲོས་པ་ཕྲལ་ནས་རྟོག་བྲལ་མཛད།། ངུར་སྨྲིག་བསྣམས་ཤིང་སྐུ་བསྲངས་ནས། །ཧྲིག་གེ་གཟིགས་ལ་ཕྱག་འཚལ་ལོ། །ཀླུ་དང་གླང་པོས་སྣ་སླགས་ཏེ། །བླ་མ་དང་ཟླ་མེད་པའི་གསུང༌། །མཉན་ནའང་རློམ་སེམས་མེད་པའི་ཆོས། །རྟོགས་སླར་མཛད་ལ་ཕྱག་འཚལ་ལོ། །ཀྭ་ཡེ་མགོན་ཁྱེད་ཁྭ་མཁན་དང༌། །གྭ་དོར་ཅན་དང་བཅྭ་ལྔའི་དྲྭ ༑ ༑ རྩྭ་ཟས་ཅན་སོགས་དམན་པ་ལ། །ལྷག་པར་བརྩེ་ལ་ཕྱག་འཚལ་ལོ། །ལན་ཚྭའི་མཚོར་སྐྱེས་དུད་འགྲོ་དང༌། །ཞྭ་ལྷྭམ་གོས་བྲལ་སྒྲེན་མོ་དང༌། །ཟྭ་ལྟར་རེག་ན་རྩུབ་པ་ཡི། །སྡུག་བསྔལ་སྐྱོབ་ལ་ཕྱག་འཚལ་ལོ། །རྭ་ཅན་ལ་སོགས་ངན་འགྲོའི་མཚོར། །ལས་ཀྱི་ཤྭ་འུད་ཀྱིས་འཕངས་ནས། །ལུས་ལ་མཚོན་གྱིས་ཧྭ་བདོད་( བཏོད་ )པའི། །འཇིགས་འཇོམས་ཁྱོད་ལ་ཕྱག་འཚལ་ལོ། །སྨྲ་བསམ་བརྗོད་པ་དང་བྲལ་ཡང༌། །ར་ལ་བཏགས་པ་བཅུ་གཉིས་དང༌། །ལར་བཏགས་བཅུ་དང་སར་བཏགས་པ། །བཅུ་གཉིས་གསུང་ལ་ཕྱག་འཚལ་ལོ། །རྐང་གཉིས་གཙོ་བོས་རྒ་ཤི་ཡི། །ཟུག་རྔུ་རྗེ་བོས་དགྲ་བཞིན་བཅོམ། །འཆི་མེད་བདུད་རྩི་བརྙེས་ནས་ནི། །རྟག་ཏུ་བཞུགས་ལ་ཕྱག་འཚལ་ལོ། །རྡོ་རྗེ་ལྟ་སོགས་ཏིང་ འཛིན་གྱིས།།རྣམ་རྟོག་རྦ་རླབས་མ་ལུས་བསལ། །རྨད་བྱུང་བརྩོན་འགྲུས་ཆེན་ པོ་ཅན། །རྫོགས་སངས་རྒྱས་ལ་ཕྱག་འཚལ་ལོ། །ལྐོག་གྱུར་བཅའ་ལྒའི་རྒྱུ་སོགས་ཀྱང༌། །ཡེ་ཤེས་ལྔ་ལྡན་གྱིས་མཁྱེན་ཞིང༌། །ལྕི་ཡང་ཆོས་ཀུན་ལྗགས་བརྐྱངས་ནས། །གསུང་བ་ཁྱོད་ལ་ཕྱག་འཚལ་ལོ། །ལྟ་ངན་མ་ལུས་བཅོམ་ལྡན་ གྱིས ༑ ༑ ཀོ་ལྤགས་རུལ་དང་ལྐོག་ལྦ་ལྟར།། དོར་བྱར་གཟིགས་ནས་སྤོང་མཛད་པ ༑༑ ལྷ་ཡི་ལྷ་ལ་ཕྱག་འཚལ་ལོ། །སྐུ་གསུང་ཐུགས་ཀྱི་སྒྲིབ་བྲལ་བས།

།བསྔགས་འོས་སྙོམས་ལས་མེད་པར་ཆོས། །སྟོན་ཅིང་བདུད་སྡེ་སྣ་ཚོགས་རྣམས། །སྤ་སྐོང་ ༼ བཀོང ༽ མཛད་ལ་ཕྱག་འཚལ་ལོ། །ལྦ་བ་སྦུབས་སུ་ནུབ་པ་དང༌། །སྨེ་བ་མེད་སོགས་མཚན་ལྡན་པས། །མཐོང་མ་ཐག་ཏུ་དང་བ་ནི། །སྩོལ་མཛད་ཁྱོད་ལ་ཕྱག་འཚལ་ལོ། །འཕུལ་ཡིག་ག་ད་བ་མ་འ།། གས་འཕུལ་བཅུ་གཉིས་( གཅིག་ )དས་འཕུལ་དྲུག །བ་མ་འས་འཕུལ་བཅུ་བཅུ་གཅིག །བཅུ་རྣམས་གསུང་ལ་ཕྱག་འཚལ་ལོ། །ཐུབ་པ་ཉག་གཅིག་གཉིས་མེད་སྟོན། །གཏོང་བསྲུང་བསྒོམ་སོགས་གདམས་ངག་གནང༌། །གཙང་བདག་མེད་དང་རྟག་པའི་གཞི། །ཆོས་སྐུ་བརྙེས་ལ་ཕྱག་འཚལ་ལོ། །འགྲོ་ལ་གཟིགས་པ་མི་གཡེལ་བས། །གདུལ་བྱའི་དྲུང་དུ་གཤེགས་ནས་ནི། །དམ་ཆོས་གསུང་བས་སྨིན་མཛད་པ། །ཐུགས་རྗེ་ཅན་ལ་ཕྱག་འཚལ་ལོ། །རབ་དཀར་དགེ་ལ་དངངས་པ་དང༌། །སྐྲག་པ་སེལ་མཛད་དཔའ་བོ་ཆེ ༑ ༑ དབང་བཅུ་བརྙེས་པ་དམན་པའི་མགོན། །ཤཱཀྱའི་གཙོ་ལ་ཕྱག་འཚལ་ལོ།། བཀའ་ཡིས་བདུད་རྩི་བགོ་བྱའི་ཕྱིར། །ཕྱོགས་བཅུར་སྤྲུལ་པ་རྣམས་བཏང་ནས།། བདག་མེད་དམ་པའི་བདག་སྟོན་པ། །བཙུན་པ་ཁྱོད་ལ་ཕྱག་འཚལ་ལོ། །བཞིན་བཟང་ཟླ་བ་ཉ་འདྲ་ཞིང༌། །བཤད་པའི་ཆོས་ཀྱང་དགེ་ལེགས་ཀྱི།། དྲི་བསུང་ལྡན་པ་སྤྲོ་མཛད་པ།།སྐྱེས་མཆོག་ཁྱོད་ལ་ཕྱག་འཚལ་ལོ། །མཁའ་ཁྱབ་འགྲོ་བའི་མགོན་གྱུར་པའི། །ཡོན་ཏན་མངའ་བ་རྐང་གཉིས་མཆོག །མི་མཇེད་སྟོན་པ་མཉམ་མེད་པ། །ཡང་དག་མཐར་བཞུགས་ཕྱག་འཚལ་ལོ། །མེ་ཏོག་མདའ་ཅན་དཔུང་བཅས་ཀུན། །ཟིལ་གྱིས་མནན་ནས་མཚན་མིའི་མཐར། །བྱང་ཆུབ་ཆེན་པོ་བརྙེས་པར་མཛད། །དཔའ་ཆེན་ཁྱོད་ལ་ཕྱག་འཚལ་ལོ། །འཁོན་འཛིན་ལ་སོགས་ཉེ་ཉོན་རྣམས། །འགོ་བའི་ནད་དང་འཆི་བདག་ལྟར། །འཇིགས་པར་གཟིགས་ནས་འཐད་པ་ཡི། །རིགས་པས་འདོར་ལ་ཕྱག་འཚལ་ལོ།། འཕགས་ཆེན་ཁྱེད་ཀྱིས་རབ་འབད་ནས། །འཚེ་བའི་རྩ་བའི་ཉོན་མོངས་དྲུག། བདག་དང་བདག་གིར་འཛིན་བཅས་རྣམས། །རྩད་ནས་བཅོམ་ལ་ཕྱག་འཚལ་ལ ༑༑ མགོན་པོ་ཁྱོད་མཐུས་མཐའ་རྟེན་གྱི། །ཡི་གེ་ག་ང་ད་དང་ན། །བ་མ་འ་དང་

ར་ལ་ས། །བཅུ་རྣམས་གསུངས་ལ་ཕྱག་འཚལ་ལོ། །སྡེབ་སྦྱོར་བསྟོད་དབྱངས་ཀྱི་ཕྲེང་བ་ལས། སྤྱིར་བསྟན་པའི་ལེའུ་སྟེ་དང་པོའོ།། །།ཡི་གེ་མ་རྣམས་སུམ་ཅུ་པོ། །རེ་རེ་རྐྱང་པ་འདོགས་ཅན་དང༌། །འཕུལ་བརྟེན་ཅི་རིགས་སྦྱར་བ་ཡིས། །དམ་ཆོས་གསུངས་ལ་ཕྱག་འཚལ་ལོ། །ཀ་བ་ཀེ་ཀེ་རུས་བརྒྱན་པའི། ཁང་བཟང་ཀུན་སྤང་( སྤངས་ )དོ་ཀེར་ཅན། །བཙུན་མོ་ཀེང་རུས་ཀོ་གཡོགས་ལྟར། །དགོངས་ནས་རབ་བྱུང་ཕྱག་འཚལ་ལོ། །ཀྱེ་ཁྱོད་ཀྱེ་མ་ཀྱེ་ཧོ་མཚར། །ཀྱེ་( ཀྱི་ )ཧུད་སྒྲོགས་བྱེད་དམྱལ་བ་ཡང༌། །སྐྱོབ་ནུས་ཀྱ་ཀྱོར་མེད་པར་ནི། །དཀྱིལ་དཀྲུང་བཞུགས་ལ་ཕྱག་འཚལ་ལོ། །དཀོར་མཛོད་སྤངས་ནས་དཀའ་ཐུབ་མཛད། །འཚམས་( མཚམས་ )དཀར་ཅན་( སྤྱན ་)གྱི་དཀྱུས་རིང་ཞིང༌། ། དཀུ་ཟླུམ་སྐུ་དཀྱིལ་མཐོང་བ་དཀོན། །ཀུན་དཀྲིས་བཅད་ལ་ཕྱག་མཚལ་ལོ། ། བཀའ་དང་འགལ་བའི་ཉེས་ཀུན་བཀག །བཀྲིས་ཤིང་བཅིངས་པ་ཐམས་ཅད་བཀྲོལ ༑ ༑ བཀབ་པ་བསལ་ཞིང་བཀལ་བ་ཕབ། །བཀད་སར་བཞུགས་ལ་ཕྱག་འཚལ་ལོ། །ལྷུང་བཟེད་བཀང་བ་ཕྱག་བཀན་པས། །བསྣམས་ཤིང་བཀར་ནས་བཀྲི་བའི་ཕྱིར། །དགེ་ལ་བཀོལ་ནས་བཀྲབས་པའི་འཁོར། །བཀྲ་ཤིས་མཛད་ལ་ཕྱག་འཚལ་ལོ། །བཀོད་ལེགས་རྒྱན་བཀྲམ་བཀྲ་བའི་གོས། །བཀྲུ་བའི་ཁྲུས་དང་བཀྲེས་སེལ་སྨན། །དྲི་དང་མེ་ཏོག་བསིལ་བཀྲོལ་གྱིས། །བཀུར་སྟིར་འོས་ལ་ཕྱག་འཚལ་ལོ། །རྐང་གཉིས་དམ་པས་རྐུ་བ་དང༌། །ས་རྐོ་རྐྱལ་པས་རྐྱལ་ལ་སོགས ༑ ༑ ལྟུང་རྐྱང་རྐྱེན་གྱིས་རྐྱང་སོགས་སུ། །སྐྱེ་ཞེས་བཀག་ལ་ཕྱག་འཚལ་ལོ ༑ ༑ རྐན་གཙང་རྐེད་བསྲང་ཕྱག་བརྐྱངས་ནས། །སྦྱིན་པ་གཏོང་ཕྱིར་བརྐམ་ཆགས་སྤངས༌། །ལྐུགས་པ་མི་མངའ་ལྐོག་ནད་བྲལ། །ལྐོག་གྱུར་གཟིགས་ལ་ཕྱག་འཚལ་ལོ། །སྐྱབས་མེད་སྐྱོབ་པ་སྐྱོན་མེད་པར། །འགྲོ་སྐྱོང་བདེ་སྐྱིད་སྐྱེད་པར་བྱེད། །སྐྱེ་འཆི་སྐྱབས་མེད་སྐུར་འདེབས་དང༌། །སྐུད་( སྐྱུད་ )མི་མངའ་ལ་ཕྱག་འཚལ་ལོ། །རྐུ་ཞིང་ཟ་དང་སྐུར་དང་སྐྲ། ། སྐ ་སོགས་རོ་དང་སྐྱེར་དང་སྨན། །རྒྱ་སྐྱེགས་སྐེ་རགས་སྐུད་པ་ལའང༌།

།གནང་བཀག་མཛད་ལ་ཕྱག་འཚལ་ལོ། །སྐུ་ལ་བྱ་སྐྱིབས་ལ་སོགས་ཀྱིས། །སྐོར ་བ་མེད་ཀྱང་སྐྱོན་མི་འབྱུང༌། །སྐྱོར་སྔོགས་སྐར་རྩིས་སྐུ་བ་ཡི། །ལྷུང་བཟེད་བཀག་ལ་ཕྱག་འཚལ་ལོ། ། སྐལ ་བཟང་ཐུགས་དམ་སྐྱེལ་ཆེ་བས། །བཞེད་ན་དཀྱིལ་དཀྲུང་( སྐྱིལ་ཀྲུང་ )གཅིག་གིས་ཀྱང༌། །ས་གསུམ་བཀབ་ནས་སྐལ་དོན་སྐྲོད། །འཕོང་སྐྱེན་ཁྱེད་ལ་ཕྱག་འཚལ་ལོ། །བསྐལ་པ་མང་པོའི་ཉམས་ཆགས་བསྐྱང༌།།སྙིང་རྗེས་བསྐྱོད་ནས་གདུལ་བྱ་བསྐྱངས།། ཆོས་ལ་བསྐུལ་ནས་མངོན་མཐོར་བསྐྱལ། །ཕན་བདེ་བསྐྲུན་ལ་ཕྱག་འཚལ་ལོ།། བསྐུམ་པའི་ཕྱག་དང་བསྐོར་བ་དང༌། །མཆོད་རྟེན་རྡོ་ཐལ་བསྐུ་སོགས་ཀྱིས།། ཚོགས་གཉིས་མཚོ་བསྐྱིལ་དགེ་ལེགས་བསྐྱེད། །ཉེས་ཀུན་བསྐྲད་ལ་ཕྱག་འཚལ་ལོ།།དགེ་ལ་བཀོལ་ནས་ཞེ་སྡང་བསྐྱུངས༌།།འདོད་ཆགས་མཚོ་བསྐམས་སྐ་མོར་མཛད། །གདུལ་བྱ་ཐེག་ཆེན་ལ་བསྐྱོན་ནས། །ཐར་པར་བསྐྱེལ་ལ་ཕྱག་འཚལ་ལོ། ཁྲེལ་མེད་ཁྱམས་དང་ཁྲོན་པ་སོགས། །དངོས་པོ་ཀུན་ལའང་ཆགས་པ་མེད། ཁྱི་ལ་སོགས་པའི་འགྲོ་བ་ཀུན། །ཆོས་སྐུར་ཁྲིད་མཛད་ཕྱག་འཚལ་ལོ། །ནམ་མཁའི་འཇའ་ལྟར་མཛེས་པའི་བཞིན། །མཁུར་ཚོས་དམར་ཞིང་ མཁལ་ཁུང་མཛེས། །ཆགས་སྡང་ཉེ་འཁོར་བཙུན་མོའི་འཁོར། །རོ་འདྲར་མཁྱེན་ ལ་ཕྱག་འཚལ་ལོ། །སྐུ་ལ་འཁྱོར་དང་འཁྱོམ་པ་དང༌། །འཁྱམས་དང་འཁྱར་དང་འཁུངས་(

འཁུམས་ )མི་མངའ། །འཁོར་བཅས་ངག་འཁྱལ་མི་མངའ་བར། །འཁོད་པ་ཁྱོད་ལ་ཕྱག་འཚལ་ལོ། །བྲོ་མཁན་འཁྲབ་མཁས་འཁྱུག་ལག་ཅན། །འཁོ་རུ་ཕབ་ཅིང་རྒྱན་འཁྲོལ་བས། །མཆོད་འོས་འཁོར་ལོས་བསྒྱུར་བས་ཀྱང༌། །འཁུར་འོས་ཁྱོད་ལ་ཕྱག་འཚལ་ལོ། །མཛོད་སྤུ་གཡས་སུ་འཁྱིལ་བ་དང༌། །འཁྲིལ་བག་ཆགས་པའི་སྐུ་མངའ་ཞིང༌། །འཁྲུར་འཇུག་རྨེད་འཁལ་འཁྱུད་སོགས་ཀྱི། །ཉེས་ལྟུང་སྤངས་ལ་ཕྱག་འཚལ་ལོ། །རལ་གྲི་གྲུ་དང་གྲེས་ཐག་མཁན། །གང་ལའང་གྲོལ་བཞེད་ཁྱེད་སྐུ་ལ། །གྲུམ་དང་གྲམ་དང་གྲང་དང་གྲྀབ། །བྲལ་བ་ཁྱོད་ལ་ཕྱག་འཚལ་ལོ། ཁྱོད་ལ་གུས་ན་གྲ་བ་དང༌། །གྲ་དོར་ཅན་དང་ངམ་གྲོག་ཏུ། །སྐྱེ་བ་འགོག་པའི་གྲོས་འདེབས་ཤིང༌། །དངོས་གྲུབ་སྩོལ་ལ་ཕྱག་འཚལ་ལོ། །གྲོང་དང་གྲལ་དང་གྲྭ་ལྡན་གོས། །རྙེད་མ་བརྙེད་དང་གྲོ་སར་ནི། །གྲགས་དང་མ་གྲགས་ལ་སོགས་པ།།བཏང་སྙོམས་མཛད་ལ་ཕྱག་འཚལ་ལོ། །གདུལ་བྱ་དགེ་ལ་དགོད་དགོངས་དང༌། །སྐྱེ་རྒུའི་འདུད་( མདུད་ )པ་དགྲོལ་བ་དང༌། །གཞན་རྒྱུད་ཡོན་ཏན་གྱིས་དགང་ཕྱིར། །དགྱེས་འགུར་( དགུར་ )སྤྱོད་ལ་ཕྱག་འཚལ་ལོ། །དབྱར་དགུན་དགུང་ལ་དགོན་པར་ནི། །རྣམ་རྟོག་དགས་དགུག་དགུམ་པའི་ཕྱིར།། དགག་དགོས་རྩིས་ལ་དགྲ་ཐུལ་ཞེས། །འདོམས་པ་ཁྱོད་ལ་ཕྱག་འཚལ་ལོ།། ཆོས་ལ་དགའ་ན་ལོ་དགུ་ཡང༌། །དགེ་དགུ་མེད་པར་ཏིང་འཛིན་དགྱེ། །མྱུར་དུ་ཐར་པར་བགྲོད་འགྱུར་ཞེས། །གསུང་བ་ཁྱོད་ལ་ཕྱག་འཚལ་ལོ། །མི་བགྲེས་ཡོན་ཏན་བགྲང་ཡས་མངའ། །ཆོས་བགྲོ་ཐེག་ཆེན་གོ་ཆ་བགོས། །སྒོམ་པ་མི་མངའ་བགྱི་བ་བགྱིས། །ཉོན་མོངས་བགར་ལ་ཕྱག་འཚལ་ལོ། །མགོན་པོ་མགོ་ཡི་སྐྲ་མཛེས་ཤིང༌། །མགུལ་མགུར་མགྲིན་པ་དུང་འདྲ་ལ། །བྱ་ལྟར་མགྱོགས་བཞུད་རྫུ་འཕྲུལ་ལྡན།།ཀུན་མགུ་ཁྱོད་ལ་ཕྱག་འཚལ་ལོ།།རྒྱལ་བས་འགྲིམ་འགུལ་( འགྲུལ་ ) མཛད་པའི་ལམ། །འགྲན་ཟླ་བྲལ་བས་བརྩོན་འགྲུས་མཛད། །འགྲིམ་འགག་འགྱུར་མེད་འགོག་བདེན་གཟིགས། །དོན་གཉིས་འགྲུབ་མཛད་ཕྱག་འཚལ་ལོ། །སེམས་འགོང་འགྱེལ་དང་འགྱོད་དང་འགུམ།

།གཞན་དོན་འགྱངས་ཤིང་འགོར་བ་དང༌། །གཡུལ་འགྱེད་རྣམ་རྟོག་འགྱུ་སོགས་ཀྱི། །སྐྱོན་བྲལ་ཁྱོད་ལ་ཕྱག་འཚལ་ལོ། ཁྱེད་ལ་འགའ་ཡིས་འགོམ་པ་དང༌། །འགྱིང་དང་མི་འགྲིག་འགལ་བྱས་ཀྱང༌། །འགྱེས་དང་འགས་པ་མེད་པ་ཡིས། །ཐར་པར་འགོད་ལ་ཕྱག་འཚལ་ལོ། །འགར་བའི་འགྲོན་སོགས་སྡིག་གྲོགས་དང༌། །འགྲོགས་པས་འགོས་ནད་ཐེབས་པ་བཞིན། །ངན་འགྲོར་སྡུག་བསྔལ་འགྲེ་ལྡོན་( ལྡོག་ )རྣམས། །བྱང་ཆུབ་འགྲོན་གཉེར་ཕྱག་འཚལ་ལོ། །རྒོད་བག་ཆོས་མཐུན་རྒོལ་བ་བྲལ།། གནས་བརྟན་རྒན་པོ་ཆོས་རྒྱུས་མངའ། །རྒྱུ་རྒྱུད་རང་བཞིན་རིགས་ཀྱི་རྒྱུན།། ཆོས་སྐུར་ཕྱིན་ལ་ཕྱག་འཚལ་ལོ། །རྒྱུགས་ཏེ་རྒོ་བའི་རྒྱབ་ཏུ་བསྣུན།། རྒྱབ་ནས་བཤུས་ཏེ་རྒྱུ་ལྟོ་རྣམས།།རྒྱུན་བཞིན་ཟ་བའི་རྔོན་པ་ལ།།ལྷག་པར་བརྩེ་ལ་ཕྱག་འཚལ་ལོ། །རྒྱལ་བས་རྒ་ཤི་རྒྱང་བསྲིངས་ཤིང༌། །བརྒྱད་བཀག་རྒྱན་གྱིས་རྒྱགས་པ་ཡང༌། །རྒུད་བྲལ་བདུད་འདུལ་ཕྱག་རྒྱ་མཛད། །རྒྱ་ཆེན་ཆོས་བརྙེས་ཕྱག་འཚལ་ལོ། །བརྒྱུད་དང་བཅས་པའི་མྱ་ངན་བརྒལ། །སྡུག་བསྔལ་གྱིས་བརྒྱལ་བརྒྱ་ཕྲག་ལ། །འཕགས་ལམ་ཡན་ལག་བརྒྱད་པོ་ཡི། །རྒྱན་གྱིས་བརྒྱན་མཛད་ཕྱག་འཚལ་ལོ། ། ལྒ་སྐྱ་ལ་སོགས་སྨན་རྣམས་ཀྱིས། །ལྒང་པའི་ནད་སོགས་སེལ་བ་ལྟར། །(འདི་ནས་ཚིག་རྐང་གཉིས་ཆད་པ་འདྲ།) སྒོང་སྐྱེས་ལ་སོགས་སྡུག་བསྔལ་གཟིགས། །སྒ་ཆ་རྟ་ཡི་སྒལ་པར་ཕྱིབས(ཆིབས)། །སྒོ་ནས་ཕྱིར་བྱུང་རབ་བྱུང་མཛད། །འགྲོ་བ་སྒྲོལ་ལ་ཕྱག་འཚལ་ལོ། །སྒོམ་བྱེད་ཁྱེད་ཀྱིས་ཆོས་སྒྲོན་སྦར། །སྒྲོ་སྐུར་མེད་པའི་སྒྲུབ་བྱེད་ཀྱིས། །ཡིད་སྒུལ་སེམས་སྒྱུར་ཉོན་མོངས་སྒྱེལ། །སྒྲུན་དུ་མེད་ལ་ཕྱག་འཚལ་ལོ། །སྒྲུང་སོགས་སྦྲེ་མོའི་གཏམ་རྣམས་དང༌། །སྒྱུག་མོ་ལ་སོགས་ཉེ་དུའི་འཁོར། །སྒྲེགས་པའི་ཁྲོད་ཀྱི་ཟས་བཞིན་སྤངས ༑ ༑ དཔའ་ཆེན་ཁྱོད་ལ་ཕྱག་འཚལ་ལོ། །བསྒྲིམས་ནས་བསྒྲ་ཕྱིར་བཀའ་བསྒོ་བ། །བསྒོམ་དང་ཆོས་བསྒྲག་བསྒྲུབ་བྱར་བསྟན། །བསྒྲེ་སོགས་ལན་གྱིས་བསྟན་པ་ཡི།

།རྒྱལ་མཚན་སྒྲེང་ལ་ཕྱག་འཚལ་ལོ། །དངུལ་སོགས་དངོས་པོའི་དངོས་གྲུབ་ཀྱང༌། །དངོས་སུ་སྩོལ་ཞིག་དངངས་སྐྲག་སྐྱོབ། །སྙན་དངངགས་མཚར་དུ་དངར་བའི་བཀས། །ལམ་སྟོན་ཁྱོད་ལ་ཕྱག་འཚལ་ལོ། །མངལ་གྱི་དྲི་མས་གོས་མི་མངའ། །མངག་གཞུག་རོ་མངར་རྔ་རྔོག་ཅན། །རྔ་དང་རྔ་ཆུང་སོགས་ལ་ཡང༌། །ཆགས་བྲལ་ཁྱོད་ལ་ཕྱག་འཚལ་ལོ། །རྔོན་པ་བྱེད་དང་རྔན་པ་ལེན ༑ ༑ འབུ་རྔོད་རྔུལ་ཐོན་དུབ་པའི་ལས། །དགག་པ་མཛད་ལ་ཕྱག་འཚལ་ལོ། ཁྱི་རྔོའི་ནད་སོགས་ཟུག་རྔུ་བྲལ། །བཀྲ་ཤིས་ཀྱིས་ནི་བརྔས་པའི་རྩྭ།། གཏིང་(བཏིང་)ནས་མངོན་ཤེས་ལྔ་སོགས་ཀྱི། །ཡོན་ཏན་བསྐྱེད་ལ་ཕྱག་འཚལ་ལོ ༑ ༑སྔ་ དུས་སྔོན་གྱི་བསྐལ་མང་དུ། ། སྔ ོ་སེར་ལ་སོགས་ཟད་པར་དང༌། །རིག་སྔགས་བསྔགས་འོས་བསྔོ་བ་སོགས། །ལམ་སྦྱོང་མཛད་ལ་ཕྱག་འཚལ་ལོ། །ཅང་མཁྱེན་སེམས་ཅན་ཐམས་ཅད་ལ། །ཅི་ཕྱིར་ཅལ་ཅོལ་ཅོ་འདྲི་སོགས། །ཅུང་ཟད་ཅི་ནས་ཅིར་མ་གྲུབ། །བྱ་ཕྱིར་བརྩོན་ལ་ཕྱག་འཚལ་ལོ། །ཡིད་གཅུགས་གཅུགས་པའི་གཅེན་དང་གཅུང༌། །གཅེས་དང་ཡན་ལག་གཅུད་ནས་ནི།། གཅོང་རོང་སྐྱུར་ནས་སྲོག་གཅོད་དགྲ། །མཉམ་པར་དགོངས་ལ་ཕྱག་འཚལ་ལོ།། གཅིག་པུར་གཅམ་བུ་སྨྲ་བ་དང༌། །གཅིག་གམ་གཤང་(བཤང་)གཅིའི་ནང་གནས་དང་ ༑ ༑ གཅེར་བུ་བ་དང་གཅན་གཟན་ལ། །ལྷག་པར་ཅན་དགོངས་ཕྱག་འཚལ་ལོ ༑ ༑ དམ་བཅའ་བཅས་པ་ལས་འདས་པས། །བཅིང་བས་བཅངས་(བཅིངས་)ནས་དམྱལ་མེར་བཅུག །གོ་བཅད་རྐང་བཅག་མིག་བཅར་བའི། །སྡུག་བསྔལ་སེལ་ལ་ཕྱག་འཚལ་ལོ། །བསྐལ་པ་བཅུ་ཕྲག་མཐའ་ཡས་པར། །སྡིག་པ་མ་བཅབས་ལན་ཆགས་བཅལ། །བཅོས་མ་སྤངས་ནས་བཅོལ་ས་མཛད། །བཅོམ་ལྡན་ཁྱོད་ལ་ཕྱག་འཚལ་ལོ། །བཅུད་བཅངས་སེམས་བཅུན་ཡན་ལག་བཅུན།། མ་བཅུས་དྲང་པོར་ལུས་བཅུར་ནས། །བརྩོན་འགྲུས་ལྕག་གིས་ལྕམ་སྲིང་སོགས།། སྤངས་ནས་བསྒོམ་ལ་ཕྱག་འཚལ་ལོ། །ལྕང་མའི་ལྕུག་ལྟར་མཛེས་པའི་ལུས།། ལྕགས་སོགས་རྫས་ལྕི་ལྕིང་བདེའི་གཏམ།།མ་ཆགས་སྣེབ་(ལྕེབ་)པར་རྩོམ་པ་ལ།།བརྩེ་ཆེན་མཛད་ལ་ཕྱག་འཚལ་ལོ།

།ཐུབ་ཆེན་འགྲོ་བའི་དོན་དུ་ཆོས། །ཐེག་པ་ཆེ་ཆུང་ཆིག་དྲིལ་དུ། །ཆ་ཤས་ཆུད་མ་ཟོས་པར་སྟོན། །བདུད་དཔུང་ཆོམས་ལ་ཕྱག་འཚལ་ལོ། །བར་ཆད་ཆུ་བོ་གཞོམ་པའི་ཕྱིར། །ཆེམ་ཆེམ་སོགས་སུ་ས་གཡོས་ཤིང༌། ཁྲོ་བོ་འཆོལ་པ་སྤྲོས་ནས་ནི། །བདུད་དཔུང་འཆིང་ལ་ཕྱག་འཚལ་ལོ ༑ ༑ འཆི་བདག་བཅོམ་ཞིང་ཚུལ་འཆོས་སྤངས། །འཆེལ་དང་འཆུས་དང་འཆུག་མི་མངའ། །འཆུན་ལྡན་རྒྱལ་སྲིད་འཆིལ་མ་བཞིན། །སྤངས་པ་ཁྱོད་ལ་ཕྱག་འཚལ་ལོ། །མཆུ་བསྒྲད་མཆེ་གཙིགས་མཆོང་རྒྱན་ཅན། །མཆོད་འོས་ཁྲོ་བོ་མཆོག་ཏུ་ཡང༌། །བསྟན་པ་བདུད་ཀྱི་སྙིང་མཆིན་དང༌། །མཆེར་བ་གཡོ་ལ་ཕྱག་འཚལ་ལོ། །བདག་ཅག་ཁྱེད་དྲུང་མཆིས་ནས་ནི། །སྐྱབས་སུ་མཆི་ཞིང་མཆེད་གྲོགས་དང༌། །བཅས་ཏེ་བཀའ་མཆིད་སྙན་པ་ཡིས། །བསྟོད་ཅིང་གུས་པས་ཕྱག་འཚལ་ལོ། །ཇ་སོགས་ཕུད་ཀྱིས་ཇེ་དང་པོར། །ཇི་ལྟར་འབངས་ཀྱི་(ཀྱིས་)ཇོ་བོ་ལྟར ༑ ༑ མི་མཇེད་འདུལ་བའི་ཆོས་མཇུག་དང༌། །མཇལ་ཕྱིར་མཆོད་ནས་ཕྱག་འཚལ་ལོ། །ཀུན་ཏུ་འཇུག་མཁྱེན་འཇིག་རྟེན་མགོན། །འཇུར་འདུད་མེད་པའི་མཉམ་འཇོག་གིས། །ཉོན་མོངས་འཇིལ་ཞིང་སྡུག་བསྔལ་འཇུ། །གཞལ་བྱ་འཇལ་ལ་ཕྱག་འཚལ་ལོ། །འཇིང་ནུབ་འཇུངས་པ་འཇུད་འཐུན་དང༌། །འཇབ་བུས་རྐུ་དང་འཇིམ་ལས་མཁན། །འཇམ་སོགས་འཇིབ་བྱར་ཆགས་རྣམས་ལ།། ཀུན་ནས་བརྩེ་ལ་ཕྱག་འཚལ་ལོ། །འཇའ་ལྟར་ཡིད་ལ་འཇེམ་པ་ལ། །ཆགས་དང་ཧ་ཅང་འཇོལ་སོགས་དང༌། །རྗེ་ལ་མ་གུས་ཚིག་རྗོད་བྱེད། །རྗེས་སུ་སྤངས་ལ་ཕྱག་འཚལ་ལོ། །ལྷུན་བརྗིད་བརྗེད་མེད་བརྗོད་བྱའི་དོན། །རྟེན་འབྲེལ་ས་(སཱ་)ལུ་ལྗང་བའི་དཔེས། །ལྗན་ལྗིན་མེད་ལྗོངས་ལྗོན་ཤིང་དྲུང༌། །ལྗགས་བརྐྱང་གསུང་ལ་ཕྱག་འཚལ་ལོ།།ཉ་གང་ཟླ་ལྟར་ཡོན་ཏན་གང༌།།ཉི་ལྟར་མ་རིག་མུན་པ་སེལ ༑༑ རྩ་ཉོན་ཉེ་ཉོན་གཉིས་པོ་སྤངས༌།།ཉོ་ཚོང་བཀག་ལ་ཕྱག་འཚལ་ལོ།།ཉན་ཐོས་མ་ཉམས་དོན་ཉུང་ཞིང༌།།འགྲོ་འཆགས་ཉལ་འདུག་བག་ཡོད་མཛད།།གཉེན་སྤངས་གཉེས་པོ་གཉུག་མ་སྒོམ།།དེ་འདྲའི་འཁོར་ལྡན་ཕྱག་འཚལ་ལོ།

།གཉིད་རྨུགས་སོགས་སྤངས་འགྲོ་བ་རྣམས། །བྱང་ཆུབ་འགྲོན་གཉེར་གཉན་པ་ལྟར།། བསྒྲལ་འདོད་རྣམས་ཀྱིས་གཉའ་དྲག་མཛད། །དོན་གཉིས་གྲུབ་ལ་ཕྱག་འཚལ་ལོ ༑༑ གསུང་མཉེན་མཉན་འོས་མཉམ་པ་མེད།།དགེ་ལ་མཉེས་ཤིང་རྙོག་པ་མེད།།རྙེད་ལ་སུ་(སེམས་) སོགས་འཆིང་བའི་རྙི། །བཅད་པ་ཁྱོད་ལ་ཕྱག་འཚལ་ལོ།། རྙིངས་དང་རྙིད་པ་མི་མངའ་ཞིང༌། །གཟུགས་བརྙན་དམན་ལའང་བརྙས་མི་མཛད ༑ ༑ རྡོ་རྗེའི་སྐུ་བརྙེས་སྙེལ་མི་མངའ། །སྙེངས་བྲལ་ཁྱོད་ལ་ཕྱག་འཚལ་ལོ། ཁྱེད་ཀྱི་སྙན་མཉམ་སྙིམ་པ་མཛེས། །བཏང་སྙོམས་མཛད་ཀྱང་སྙོམས་ལས་མེད།། གངས་རིའི་ངོས་ལ་སྙེ་མ་ལྟར། །འཁྲུངས་པ་དཀོན་ལ་ཕྱག་འཚལ་ལོ། །ཐ་སྙད་ངན་རྗེས་སྙེག་པ་བྲལ། །བསྙེལ་དང་བསྙུང་བ་བསྙུང་གནས་སྤངས། ། གླང་ ཆེན་བསྙོན་པའི་ང་རྒྱལ་བསྙིལ། །དམ་ཆོས་བསྙད་ལ་ཕྱག་འཚལ་ལོ། །ཏིང་འཛིན་མཆོག་བརྙེས་ཞལ་ཏ་མཁས། ཁྱེད་ལ་ཏོག་ཅན་རྒྱལ་མཚན་དང༌། །མེ་ཏོག་ལ་སོགས་མཆོད་རྫས་ཀྱིས། །ཏེ་པོར་མཆོད་འོས་ཕྱག་འཚལ་ལོ། ཁྱེད་སྔོན་སྐུ་ཚེ་གཏན་དུ་ནི། །གཏོར་མ་ལ་སོགས་སྦྱིན་གཏོང་མཛད། །གཏི་མུག་སྤངས་པས་ཆོས་གཏམ་ལ།།སྤོབས་པ་གཏུགས་མེད་ཕྱག་འཚལ་ལོ།།བཙུན་མོ་གཏམས་པ་བཞེས་རྣམས་ཀྱང༌། །རིན་ཆེན་གཏེར་ལའང་ཆགས་མི་མངའ། ཁྲོ་གཏུམ་མེད་ཅིང་བྱམས་ཐུགས་ལྡན། །བྱང་ཆུབ་ཆེ་ལ་ཕྱག་འཚལ་ལོ། ཁྲག་གཏར་རུས་པ་གཏུན་དུ་བརྡུངས། །གཏོད་ལ་གཏད་ནས་གཏར་བཟུང་སོགས། །འགྲོ་ལ་བརྩེ་བས་འདི་(འོད་)བསྲུངས་མ་(ལ་)།།བསྟན་པ་གཏད་ལ་ཕྱག་འཚལ་ལོ། །ཉོན་མོངས་བཏུལ་ཞིང་སྒྲོ་བཏགས་བཏོན། །བཟའ་བཏུང་ལ་སོགས་ཅི་འདོད་བཏང༌།། སྐྱབས་གནས་བཏུབ་པ་ཁྱོད་ལ་ནི། །མགོ་བཏེག་བཏུད་ནས་ཕྱག་འཚལ་ལོ།། རྟིང་ཡངས་དབང་པོ་མི་རྟུལ་བས། །སེམས་རྟས་རྟེན་འབྲེལ་ཚུལ་རྟོགས་ཏེ།། རྟོག་མེད་རྟ་ཕྱིབས་(ཆིབས་)ཁབ་ཏུ་བྱུང༌། །རྟག་པའི་གནས་བརྙེས་ཕྱག་འཚལ་ལོ ༑ ༑ བརྟུལ་ཞུགས་བརྟན་པ་བརྟེན་བྱས་ནས། །བདེན་གཉིས་དང་འགལ་ལེགས་བརྟགས་ཏེ། །ལྟོས་མེད་ལྟ་བ་རྣམས་ལ་སྟོན།

།ལྟེ་བ་ཟབ་ལ་ཕྱག་འཚལ་ལོ ༑ ༑ མཐའ་བྲལ་ལྟ་བའི་ལྟོར་ཞུགས་ཚེ། །ལྷ་རྣམས་ལྟད་མོ་མྱོང་མཛད་ནས།། གླང་ ཆེན་རྣམ་པས་ལྟོར་ཞུགས་ཏེ། །བལྟམ་པ་བསྟན་ལ་ཕྱག་འཚལ་ལོ། །དེ་ལྟར་བལྟམས་ཚེ་ལྟས་མཁན་གྱིས། །ཡན་ལག་བལྟབས་ཏེ་ཕྱག་བྱས་ནས། །སྟི་སྟང་(སྟངས་)བཀུར་སྟི་འོས་པ་ཡི། །སྟོན་པར་ལུང་བསྟན་ཕྱག་འཚལ་ལོ། །དགྲ་སྟ་སྟག་པ་ལ་སོགས་རྫས། །སྟེང་སོགས་ཕྱོགས་དང་སྟོན་སོགས་དུས། །སྟག་སོགས་སེམས་ཅན་སྟོར་སོགས་ལུས། །སྟོང་པར་སྟོན་ལ་ཕྱག་འཚལ་ལོ། །རྟག་པར་སངས་རྒྱས་བུ་སྟོར་བའི། །མ་བཞིན་བརྩེ་བས་བདེ་སྟེར་ཕྱིར། །རྡོ་རྗེའི་སྟན་ལ་ཁྱོད་སྐུ་བསྟན། ཁྱོད་ཐོས་སྟེས་ལེགས་ཕྱག་འཚལ་ལོ། །བསྟོད་འོས་བསྟི་གནས་དབེན་པར་བཞུགས། ཁྱེད་ཀྱི་བསྟན་པ་གུས་བསྟེན་ན། །བསྟིང་ཚིག་མེད་པར་རྫོགས་སངས་རྒྱས། །ཐོབ་མཛད་ཁྱོད་ལ་ཕྱག་འཚལ་ལོ། །ཡང་དག་མཐའ་ནི་ཉིད་ཀྱིས་མཐོང༌། །ཚུལ་དང་མཐུན་པའི་མཐུ་མངའ་ཞིང༌། །མཐེ་བོའི་སེན་མོ་སྣུམ་ཞིང་མཐོ། །ཟངས་མདོག་འདྲ་ལྡན་ཕྱག་འཚལ་ལོ། །འཐད་པའི་རིགས་པ་འཐུག་པོ་ཡིས། །བདག་འཛིན་འཐས་པ་འཐག་པར་མཛད། །ཟང་ཟིང་འཐོར་ལ་འཐར་མི་མངའ། །སྡིག་པ་འཐོལ་ཞིང་ཕྱག་འཚལ་ལོ། །དྲ་ཞིང་དྲུབས་པའི་ན་བཟའ་བསྣམས། །དྲེད་སོགས་དྲག་པོའི་སེམས་ཅན་གྱི། །དྲུང་དུ་བྱོན་ནས་ཐར་པར་དྲངས། །མངོན་ཤེས་དྲུག་ལྡན་ཕྱག་འཚལ་ལོ། །དྲོད་སོགས་དྲོད་ཆེའི་ནད་རྣམས་བྲལ། །དྲིལ་ཕྱིས་དྲུད་ལ་བདེན་འཛིན་མེད། །དྲི་བ་ལན་ལྡོན་དྲན་དང་ལྡན ༑ ༑ དྲང་སྲོང་མཆོག་ལ་ཕྱག་འཚལ་ལོ། །གདུག་པར་གདགས་པ་རྔོག་པའི་ གདོན ༑ ༑ གདུལ་ཕྱིར་ཁྲོ་གདོང་ཧཱུྃ་སྒྲའི་གདངས།( འདི་ནས་ཚིག་རྐང་གཅིག་ཆད་འདྲ། )། གདེང་ཐོབ་ཁྱོད་ལ་ཕྱག་འཚལ་ལོ། ཁྱབ་གདལ་གདོར་ནས་གདའ་ཁྱོད་ལ།། གདུང་དང་གདང་ལྡན་ཁང་བཟངས་དང༌། །གདུ་བུ་གདུགས་དང་གདན་ཁྲི་ཡིས།། གདུད་ཅིང་མཆོད་འོས་ཕྱག་འཚལ་ལོ། །བདུད་ལས་སྤངས་ཤིང་བདེན་གཉིས་དགོངས ༑ ༑ བདོག་པ་ཀུན་བཏང་བདེ་ཆེན་བརྙེས།

།བྱང་ཆུབ་ཡན་ལག་བདུན་ལྡན་ལ། །བདག་ཅག་གུས་པས་ཕྱག་འཚལ་ལོ། །ཉོན་མོངས་བདེ་ལ་བདེན་པ་བདར ༑ ༑ བདུག་པ་སོགས་ཀྱིས་མཆོད་པར་འོས། །མདོར་ན་མགོན་པོ་ཁྱོད་ལ་ནི ༑ ༑ མདུད་པ་འགྲོལ་ཕྱིར་ཕྱག་འཚལ་ལོ། །མདེ་ཅན་མདའ་དང་མདུང་སོགས་མཚོན ༑ ༑ དཔྲལ་མདོངས་མདོག་མདངས་ལྡན་པའི་གཟུགས། །མདུན་དུ་བྱུང་ཡང་ཁྲོ་ཆགས་མེད། །མདོ་སྡེ་གསུང་ལ་ཕྱག་འཚལ་ལོ། །འདོད་པའི་འདམ་དུ་བྱིང་བ་འདིར། །འཁོར་བ་འདོར་དང་འདུལ་བཞེད་པས། །འདུས་པའི་འཁོར་ལ་འདར་མེད་པར། །དམ་ཆོས་འདོན་ལ་ཕྱག་འཚལ་ལོ། །འདི་ནི་མྱ་ངན་འདས་འདུག་པས། །འདོམ་གང་འཁོར་བའི་འོད་མངའ་ཞིང༌། །རྩོད་པ་འདུམ་མཛད་འདེགས་པར་མཛད། །འདུད་འོས་ཁྱོད་ལ་ཕྱག་འཚལ་ལོ། །འདབ་ཆགས་བཞིན་དུ་མཁར་འཕགས་ཏེ། །གདུལ་བྱ་འདྲིས་དང་མ་འདྲིས་ཀུན། །འདྲ་བར་འདྲེན་ཕྱིར་རྫུ་འཕྲུལ་རྣམས། །(འདི་ནས་ཚིག་རྐང་གཅིག་ཆད་འདྲ།)རྡོ་རྗེ་ལྟ་བུའི་ཏིང་འཛིན་གྱིས། །སྡོལ་(རྡོལ་)པ་ལྟ་བུའི་ཉོན་མོས་(མོངས་)རྣམས། །བཅོམ་ཕྱིར་ཕེག་སྡོབ་(རྡོབ་)ལ་སོགས་ཀྱིས། །བཀུར་འོས་ཁྱོད་ལ་ཕྱག་འཚལ་ལོ། །ཆོས་ངན་སྣོད་སྟོང་བཞིན་བརྡབས་ཏེ། །བརྡེག་བརྡུང་ལ་སོགས་ཉེས་པ་སྤངས༌།། ཀུན་རྫོབ་ཆོས་ཀུན་བརྡ་ཙམ་དུ། །གསུང་བ་ཁྱོད་ལ་ཕྱག་འཚལ་ལོ། །བཅོམ་ལྡན་དྲིས་ན་ལན་ལྡོན་ཞིང༌། །མཁའ་ལ་ལྡིང་ཞིང་ཆོས་སྒྲ་ལྡིར། །ལྡར་ལྡོམ་(ལྡབ་ལྡིབ་)མི་མངའ་ལག་པ་དང༌། །ལྡ་ལྡིས་མཆོད་འོས་ཕྱག་འཚལ་ལོ། །ཞེ་སྡང་ལ་སོགས་སྡིག་པ་སྤངས༌། །སྡེ་བཞི་འདུལ་བའི་སྡེབ་སྦྱོར་མཛད། །ཆོས་སྡུད་ལ་སོགས་སྡོམ་པ་ཡིས། །སྡུག་བསྔལ་སྤོང་ལ་ཕྱག་འཚལ་ལོ། །སྡད་པའི་གནས་དང་སྡོད་པའི་སྟན། །སྡོང་པའི་སྡོག་གུ་ལ་སོགས་སྨན། །སྡེར་སོགས་རྫས་ལ་ཆགས་པ་བསྡུས། །དབང་པོ་བསྡམས་ལ་ཕྱག་འཚལ་ལོ། །གནའ་མའི་མེ་ཏོག་སྣོམ་སོགས་ལའང༌། །གནང་བཀག་མགོན་པོས་གནག་པས་མཛད། །གནམ་བཞིན་གནད་འཇིགས་མི་མངའ་བ། །གནས་བརྟན་ཆེན་པོར་ཕྱག་འཚལ་ལོ།། གནོད་པ་མེད་པར་བདུད་དཔུང་གནོན།

།དེ་ལ་གནོང་འགྱོད་ཡོང་མི་མངའ།། མནལ་སྤངས་མནར་མེད་ལ་སོགས་རྒྱུ། །སྒྲིབ་ཀུན་མནན་ལ་ཕྱག་འཚལ་ལོ།། རྣ་བ་དག་ཅིང་བློ་གྲོས་རྣོ། །རྣམ་རྟོག་སྤངས་པའི་རྣམ་འབྱོར་མཛད། །རྣམ་རྟོག་ལ་སོགས་མི་དགེ་རྣམས། །རྣག་བཞིན་སྤངས་ལ་ཕྱག་འཚལ་ལོ། །མདོག་སྣུམ་སྣ་ཡི་གཟེངས་མཐོ་ཞིང༌། །སྣམ་བྱ་བཟང་པོ་སྣམས་ལ་སྣོམས། །ཆོས་ཀྱི་སྣང་བས་སྣོད་ལྡན་རྣམས།།སྐྱོང་མཛད་ཁྱོད་ལ་ཕྱག་འཚལ་ལོ། །ལྷུང་བཟེད་བསྣམས་ཤིང་ ངུར་སྨྲིག་བསྣབས།།འགྲོ་ལ་བདེ་སྐྱིད་བསྣན་པའི་ཕྱིར། །ལམ་བཟང་མཚོན་བསྣུན་སྡུག་བསྔལ་བསྣུར། །མཐུ་ཆེན་ཁྱོད་ལ་ཕྱག་འཚལ་ལོ། །མཁས་པས་པི་ཝང་འཛིན་པར་ཡང༌། །བསྟན་ནས་གདུལ་བྱ་ཆེན་པོ་འདུལ། །དཔའ་བོ་དཔལ་འབྱོར་དཔག་མེད་མངའ། །དཔེ་ཟླ་མེད་ལ་ཕྱག་འཚལ་ལོ། །སྤང་བྱ་སྤངས་པས་མཆོད་སྤྲིན་གྱིས། །སྤྲས་པ་འཇིག་རྟེན་སྤྱི་ཡི་གཉེན། །ལོངས་སྤྱོད་རྫོགས་དང་སྤྲུལ་སྐུ་ཡང༌། །སྤྲོ་མཛད་ཁྱོད་ལ་ཕྱག་འཚལ་ལོ།།སྤྲང་པོ་སྤྲ་དང་སྤྲེའུ་སོགས།། དམན་པ་རྣམས་ལ་ལྷག་པར་ཡང༌། །བརྩེ་བས་སྦྱིན་སོགས་བཟོ་རིགས་ཀྱང༌།། བསྟན་པ་ཁྱཽད་ལ་ཕྱག་འཚལ་ལོ། །ཕྱི་མའི་དོན་ལ་གཙོ་བོར་འདོམས། ཁྱམ་འཕྱག་འཕྱང་འཕྲུལ་འབུལ་བ་བསྔགས། །སྙིང་འཕྱོ་བ་མེད་འཕྱེ་བོ་མིན།། འཕགས་ཆེན་ཁྱོད་ལ་ཕྱག་འཚལ་ལོ། །བྱ་བ་བྱས་ཤིང་བྱེད་པ་བྱས། །བྱིང་རྒོད་དང་ནི་བྱུར་མི་མངའ།།བྱི་བ་བྱ་སོགས་བྱོལ་སོང་རྣམས།།བྱམས་པས་སྐྱོང་ལ་ཕྱག་འཚལ་ལོ། །བྱིས་པ་བྱད་གཟུངས་ངན་ལ་བརྩེ། །བྱང་སོགས་ཕྱོགས་བཅུར་འོད་ཟེར་འཕྲོ། །རང་བྱུང་བྱེས་ནས་བྱོན་མེད་པར། །བྱང་ཆུབ་བརྙེས་ལ་ཕྱག་འཚལ་ལོ

༑ ༑ དབྱིངས་བརྙེས་དབྱིག་གི་དབྱངས་ལྡན་ཞིང༌། །དབྱེས་ཆེ་དབུ་མ་ཆེན་པོ་རིག ༑ དབྱར་གྱི་རྙེད་པ་དབྱུང་བའང་གསུངས། །དབང་ཕྱུག་བརྙེས་ལ་ཕྱག་འཚལ་ལོ། །དབུགས་ཀྱྀ་འཁོར་ལོ་ཀུན་བཅད་པས། །དབུལ་བ་དབྲི་ཞིང་དབྲལ་བ་དང༌། །དབྱེར་མེད་ཡེ་ཤེས་དབབ་པར་མཛད། །དབུ་གདུགས་འདྲ་ལྡན་ཕྱག་འཚལ་ལོ། ཁྱོད་གསུང་འབའ་ཞིག་འབད་མེད་པར། །ཆོས་སྐུར་འབར་བའི་འབྲུག་སྒྲ་སྒྲོགས། །འབྲོག་གི་འབྲི་དང་འབུ་སོགས་ལ། །ཐུགས་རྗེ་ཆེར་འབར་ཕྱག་འཚལ་ལོ། །འབུམ་སོགས་རྒྱས་འབྲིང་རབ་འབྱམས་བཀའ།། འབུར་དུ་དོད་ཏེ་སྐུ་གཟུགས་ཀྱང༌།།འབྱེར་དང་འབོ་འབྲལ་འབྲིད་མེད་པ།། བཀུར་བར་འོས་ལ་ཕྱག་འཚལ་ལོ།།འབོག་དང་འབུགས་དང་འབྲོས་མི་མངའ།། འབྲས་སོགས་འབྲུ་དང་མེ་ཏོག་སོགས།།རྣམས་དང་ཟུང་དུ་འབྱར་བའི་གོས།། འབུལ་འོས་ཁྱོད་ལ་ཕྱག་འཚལ་ལོ། །རྟོག་པའི་རྦ་རླབས་མ་ལུས་ཞི། །རྒྱལ་སྲིད་བདེ་བ་ལྦུ་བ་དང༌། །ལྦོ་བའི་ནད་དང་ལྐོག་ལྦ་བཞིན། །གཟིགས་ནས་སྤངས་ལ་ཕྱག་འཚལ་ལོ། །སྦ་བྱ་སྦུབས་སུ་སྦེད་པར་མཛད། །སྒྲིབ་གཉིས་སྦྱངས་ནས་ལེགས་སྦྱར་གསུངས།། སྦྲུམ་མ་སྦོམ་དང་སྦྲང་བུ་ལའང༌། །རྟག་པར་བརྩེ་ལ་ཕྱག་འཚལ་ལོ། །དམ་ཆོས་བདུད་རྩི་སྦྲེངས་ནས་ནི། །གཞན་རྒྱུད་གྱོང་པོ་སྦ་(སྦང་)བར་མཛད། །སྦྲིད་པ་སྦྲུ་དང་སྦོ་ལའང་ཆོས། །མ་སྦྲན་གསུང་ལ་ཕྱག་འཚལ་ལོ།། མྱུར་དང་མྱ་ངན་བསྒྲལ་བ་དང༌།།ཐར་པའི་མུ་(མྱུ་)གུ་བསྐྱེད་པའི་ཕྱིར། །འདོད་པས་མྱོས་དང་མྱུལ་སོགས་སྤངས། །བདེ་ཆེན་མྱོང་ལ་ཕྱག་འཚལ་ལོ། །དམག་མི་དམན་སོགས་དམའ་རྣམས་དང༌། །དམུས་ལོང་དམུ་རྒོད་ལག་དམར་དང༌།། དམིགས་མི་ཕྱེད་པའི་དམྱལ་བ་རྣམས། །བརྩེ་བས་འདྲེན་ལ་ཕྱག་འཚལ་ལོ། །རྨ་དང་རྨྀ་ལམ་རྨང་ནས་མེད། །རྨོངས་དང་རྨུགས་པ་རྨས་མི་མངའ། །རྨིག་པ་ཅན་ལ་རྨོ་བའང་འགོག། རྨད་བྱུང་ཁྱེད་ལ་ཕྱག་འཚལ་ལོ། །སྨེ་བ་སྨྱན་སོགས་སྨད་པའི་ལས། །སྨྲེ་སྔགས་སྨྲ་བ་སྨེག་མེད་བྱས། །སྨིན་མ་རིང་བ་སྨོན་པར་འོས།།

སྨན་པའི་རྒྱལ་པོ་ཕྱག་འཚལ་ལོ། །སྨོད་མོ་དང་ནི་སྨུག་རྩི་སྤངས། །སྨྱུག་མའི་ཚལ་བཞིན་དགེ་ལེགས་སྨིན། །འགྲོ་བའི་སྨོས་འདྲིན་ཐུབ་ཆེན་ལ། །བདག་ཅག་རྟག་པར་ཕྱག་འཚལ་ལོ།།གཙོ་བོའི་དབུ་ལ་གཙུག་ཏོར་ལྡན། །གཙེ་བ་བྲལ་ཞིང་གཙང་སར་གནས། །མཆེ་བ་གཙིགས་པའི་ཁྲོ་བོར་ཡང༌། །སྟོན་པ་ཁྱོད་ལ་ཕྱག་འཚལ་ལོ། །བཙན་པོའི་རིགས་སུ་བཙས་ཁྱོད་ཀྱིས། །བཙུན་པའི་གོས་ལ་བཙག་ཚོས་གནང༌། །བཙོད་སོགས་བཙལ་དཀར་བཙོས་པ་བཀག །བཙོན་ར་རྒལ་(བརྒལ་)ལ་ཕྱག་འཚལ་ལོ། །མཆུ་གཙིར་ཁ་བཙུམས་སྨྲ་བ་དང༌། །མ་བཙགས་ཆུ་དང་བཙོང་ལ་སོགས།།བཙོག་པའི་ཟས་ལ་སྤྱོད་སྤངས་ནས། །བསྟན་པ་བཙུགས་ལ་ཕྱག་འཚལ་ལོ། །དགེ་རྩ་བསྐྱེད་པའི་རྩེ་མོར་བྱོན། །རྩོད་པའི་ལས་དང་རྩོད་པ་སྤངས།།ཐུགས་རྩིང་རྩེད་མོའི་རྩོལ་བ་བྲལ། །རྩི་སྨན་མཆོག་ལ་ཕྱག་འཚལ་ལོ། །ཉོན་མོངས་རྩིག་པ་ཀུན་བཤིག་ཅིང༌། །རྩིབས་ལོགས་མཛེས་པ་རྩིས་ལས་འདས།།རྩོམ་པ་ཐམས་ཅད་དོན་ལྡན་འགྱུར། །བརྩམས་པ་ཁྱོད་ལ་ཕྱག་འཚལ་ལོ། །བརྩེ་ལྡན་བརྩོན་པས་དཀོན་བརྩེགས་སོགས། །བརྩོད་(རྩོད་)དུ་མེད་པའི་གསུང་རབ་རྣམས། །བཀའ་སྩོལ་དངོས་གྲུབ་སྩལ་འོས་ལ། །སྩལ་(བསྩལ་)བ་ཁྱོད་ལ་ཕྱག་འཚལ་ལོ། །མཚལ་ལྟར་ལྗགས་དམར་ངོ་མཚར་བའི།། མཚན་དཔེ་མཚན་ཉིད་ཚང་བས་སྤྲས། །མཚང་འདྲུ་མཚོན་ཆ་ལེན་པ་སྤངས།། ཡེ་ཤེས་མཚོ་ཆེན་ཕྱག་འཚལ་ལོ། །འཚོ་བ་འཚོག་ཆས་བཟང་འཚེ་མེད། །འཚམ་པར་ཆོས་འཚལ་འཚེད་པ་དང༌། །བརྡེག་འཚོག་སྤངས་ནས་གདུང་འཚོབ་ཕྱིར།། འཚང་རྒྱའི་ཚུལ་བསྟན་ཕྱག་འཚལ་ལོ། །དམ་ཆོས་མཛོད་བརྙེས་འགྲོ་ཀུན་ལའང་ ༑ ༑ མཛའ་བོས་བཞིན་དུ་མཛད་པ་མཛེས། །མཛེ་ནད་མེད་དེ་བྱང་ཆུབ་སེམས ༑ ༑ འཛག་པ་སྤངས་ལ་ཕྱག་འཚལ་ལོ། །སྡིག་པ་འཛེམས་ལ་ཐར་པར་འཛེགས ༑ ༑ འཛུམ་ལྡན་འཛངས་པ་འཛམ་གླིང་འདིར། །འཐུན་པར་སངས་རྒྱས་ཞེས་འཛེར་བ། །དེ་ལ་གུས་པས་ཕྱག་འཚལ་ལོ། །རྫོགས་པའི་སངས་རྒྱས་ཡོན་ཏན་རྫོགས། །བ་མཆོག་རྫི་དང་རྫུ་འཕྲུལ་ཅན། །འདུས་བྱས་ཀུན་རྫོབ་རྫ་བུམ་ལྟར

༑ ༑ འཇིག་པར་སྟོན་ལ་ཕྱག་འཚལ་ལོ། །རྫིང་སོགས་ཆུ་ནང་གོས་བརྫེས་ནས ༑ ༑ རྩེ་ཕྱིར་འཇུག་པ་དགག་པར་མཛད། །སུས་ཀྱང་ཁྱེད་སྟོབས་བརྫི་མི་མངའ ༑༑ བརྫུན་མེད་བསླུ་མེད་ཕྱག་འཚལ་ལོ།།པི་ཝང་ལྟ་བུར་སྙན་པའི་གསུང༌།། ཝ་ཏིའི་ཆུ་བཞིན་ཀུན་ལ་སྙོམས།།ཝ་སོགས་གཅན་གཟན་གདུག་པ་ལའང༌། །ཕན་བདེ་དགོངས་ལ་ཕྱག་འཚལ་ལོ།།ཉེས་ཀུན་གཞོལ་དང་གཞོམ་པ་དང༌། །གདུལ་བྱ་གཞན་དག་གཞུག་པའི་ཕྱིར། །གཞི་ལྔའི་རྣམ་གཞག་གཞུང་ལས་གསུངས།། ཆོས་སྐུར་གཞོལ་ལ་ཕྱག་འཚལ་ ལོ། །གཞོང་ཐོགས་ལ་སོགས་ལྷ་གཞོན་ནུའི།། ལང་ཚོའང་གཞོན་དང་དབང་པོའི་གཞུ། །ལྟར་གཟིགས་གཞལ་ཡས་ཡོན་ཏན་གྱིས ༑ ༑ མཚོ་(འཚོ་)ཞིང་གཞེས་ལ་ཕྱག་འཚལ་ལོ། །གཞང་འབྲུམ་ཞིང་སོགས་གཟུགས་རྣམས་ཀྱང༌། །ཕན་བཞེད་དེ་བཞིན་གཤེགས་པས་གསུངས། །སྐུ་བཞིའི་དབང་ཕྱུག་བཞེངས་ལ་བཞུགས། ཁྱེད་ལ་རྟག་པར་ཕྱག་འཚལ་ལོ།། བཞད་གད་སྤངས་ཤིང་རྒྱལ་སྲིད་བཞག །ཐེག་གསུམ་བཞོན་པ་བརྩོན་འགྲུས་ཀྱི ༑༑ ལྕག་གིས་བཞུས་ཤིང་བསྐུལ་ནས་ནི། །ཐར་པར་བཞུད་ལ་ཕྱག་འཚལ་ལོ།། ལམ་བདེ་(བདེན་)ཆུ་བརྒལ་གཟིངས་ཤིང་(བཞིན་)གཟིགས། །གཟུགས་སོགས་གཟུང་འཛིན་གཟོད་ནས་ནི་(ཞི)། །གཟེགས་ཟན་སོགས་ལའང་གཟུ་བོར་དགོངས ༑ ༑ གཟི་བརྗིད་ལྡན་ལ་ཕྱག་འཚལ་ལོ། །གཟིགས་(གཟིག་)སོགས་གཟར་འོས་སེམས་ཅན་དང༌། །གཟའ་དང་གཟེར་གྱིས་གཟིར་ལ་སོགས། །འགྲོ་བ་གཟུད་ཕྱིར་གཟབས་པའི་ཆོས། །གསུང་བར་སྟོན་ལ་ཕྱག་འཚལ་ལོ། །རྡེག་གཟས་སྒོ་(བསྒོ་)བ་རྣ་ལ་གཟོན། །གཟར་པོར་འཛེག་དང་སྦྱིན་བདག་ལ། །ཧ་ཅང་གཟན་སོགས་ཉེས་པ་ཀུན། །སྤང་བྱར་གསུང་ལ་ཕྱག་འཚལ་ལོ། །བཟར་བུས་དྲངས་པའི་བཟའ་བ་རྣམས། །ལྷུང་བཟེད་བཟུང་ནས་བཟའ་བར་སྟོན།། བཟི་བ་མི་མངའ་ཀུན་ནས་བཟང༌། །བཏུད་ཅིང་བཏུད་ཅིང་ཕྱག་འཚལ་ལོ། །མི་བཟད་སྡུག་བསྔལ་བཟོད་དཀའ་ཡང༌། །བཟོ་སོགས་རིག་པའི་གནས་ལྔ་གསུངས། ཁྱེད་ཀྱི་བཀའ་དྲིན་མི་དྲན་(བརྗེད་)པས། །བཟེངས་བསྟོད་ཡང་ཡང་ཕྱག་འཚལ་ལོ། །གཡའ་བྲལ་བཙོ་མ་གསེར་གྱི་མདོག

།གཡེམ་དང་གཡེལ་དང་གཡེང་བ་དང༌། །གཡལ་དང་གཡན་པ་གཡོ་སྒྱུ་མེད། །གཡུང་དྲུང་སྐུ་ལ་ཕྱག་འཚལ་ལོ། །གཡབ་མོ་གཡོབ་དང་གཡེན་སྤྱོད་(སྤྱོས་)དང༌། །མིག་ནི་གཡས་གཡོན་ཟུར་བལྟ་བཀག །གཡོག་འཁོར་མི་ཕྱེད་ལྡན་ཁྱོད་ལ། །གཡར་ངོ་ཕྱར་ནས་ཕྱག་འཚལ་ལོ།།གཡོན་ཁྱོད་བལྟམས་ཚེ་ས་གཡོས་ཤིང༌།།ཤིང་རྣམས་འབྲས་བུ་གཡུར་ཟར་གྱུར། །གཡེ་ཐང་རྣམས་ལའང་འབྲུ་བཅུད་འཁྲུངས། །དཔལ་གཡང་ཆེ་ལྡན་ཕྱག་འཚལ་ལོ།།ཆུ་ཀླུང་གནས་པའི་ཀླུ་རྒྱལ་ནི།། ཀློག ་ཆར་ནམ་མཁའི་མཐས་ཀླས་འབེབས། །ནུས་ལྡན་དེ་ཡང་ཁུང་གླག་ཕྱིར། ཁྱེད་ལ་འདུད་ཅིང་ཕྱག་འཚལ་ལོ། ། གླ ་རྩིའི་དྲི་དང་གླུ་གར་དང༌། ། གླ ད་པ་གློ་བ་གླིང་སོགས་ལའང་ ༑༑ ཆགས་བྲལ་གླན་ཀ་སྤངས་པ་ཡི། །གླེགས་བམ་གསུང་ལ་ཕྱག་འཚལ་ལོ ༑༑ བློ་གྲོས་ཆེན་པོས་བླང་དོར་མཁྱེན།།བླ་མ་བློན་པོ་རིན་ཆེན་གྱིས།།མཆོད་འོས་བླུན་ཚེག་མི་མངའ་བས།། མཁས་མཆོག་ཁྱོད་ལ་ཕྱག་འཚལ་ལོ། །ལུགས་སུ་བླུག་པའི་སྐུ་བླུས་ནའང༌། །བསམ་པ་དགེ་ན་ཉེས་མེད་གསུང༌། །ཟླ་བ་ཟླུམ་འདྲའི་ཞལ་མངའ་བ། །ཟློས་བུ་བྲལ་ལ་ཕྱག་འཚལ་ལོ། ཁྱེད་གསུང་བཟླས་ལ་བཟློག་པ་ནི། །རླུང་སོགས་འབྱུང་བའང་མ་མཆིས་ལ། །རློམ་སེམས་རྦ་རླབས་རློན་པ་ཡི། །བླ་མེད་ཁྱོད་ལ་ཕྱག་འཚལ་ལོ། །རླིག་པ་མེད་ལ་དགེ་སློང་བཀག། དད་ལྡན་རྣམས་ལ་བྱིན་གྱིས་ རློབ། །བྱིན་རླབས་ཐུགས་རྗེས་ཐུགས་བརྒྱ྄ན་པའི ༑༑ སངས་རྒྱས་ཁྱོད་ལ་ཕྱག་འཚལ་ལོ། །བསོད་སྙོམས་སློང་བའི་སློབ་མ་ལ།། སླ་མོས་བདུད་རྩི་སོགས་པས་སླད། །བླ་མེད་དམ་ཆོས་མ་སླད་པར། །བསླབས་པ་ཁྱོད་ལ་ཕྱག་འཚལ་ལོ། །བསླབ་གསུམ་ནོར་བུའི་ཏོག་ལྡན་པའི། །བསྟན་པའི་རྒྱལ་མཚན་ཁྱོད་ཀྱིས་བསླང༌། །བསྟེན་ན་བསླུ་བ་ཡོང་མི་མངའ། །དེ་ཕྱིར་བཏུད་ནས་ཕྱག་འཚལ་ལོ། །ཀློ་བུར་ཞེས་པ་རྒྱུ་མེད་ལ། ། གློ་ བུར་སྔར་མེད་གསར་བྱུང་ལ། །བློ་བུར་དྲི་མ་འབྲལ་རུང་དུ། །གསུང་བ་ཁྱོད་ལ་ཕྱག་འཚལ་ལོ།། གཤིན་རྗེའི་གཤེད་མས་བཟུང་ནས་ནི།

།ལྕེ་ལ་གཤོལ་གྱིས་གཤོག་པ་ལས། ཁྱེད་ལ་(ལས་)སྐྱབས་གཞན་གཤིས་ལ་མེད། །བདེ་གཤེགས་ཁྱེད་ལ་ཕྱག་འཚལ་ལོ ༑༑ དྲོད་གཤེར་སྒང་གཤོང་གཤེ་བ་མེད། །ཕྱི་བཤོལ་བཤང་གཅི་བཤལ་དགོས་མེད ༑༑ བཤས་ཤིང་བཤུས་ནས་བཤིག་ཏུ་མེད། །རྡོ་རྗེའི་སྐུ་ལ་ཕྱག་འཚལ་ལོ།། བཤེས་གཉེན་འདབ་བཤོག་མེད་པར་འཕུར། །ལེགས་བཤད་གསུང་ལ་བཤོས་བཟང་འབུལ། །སྡིག་ལ་འགྱོད་ནས་འཐོལ་ཞིང་བཤགས། །ཀུན་ནས་དང་བས་ཕྱག་འཚལ་ལོ། །སུ་ལ་བུད་མེད་རབ་བྱུང་གནང༌། །གསད་བྱ་གསོད་དང་གསོ་བར་ནུས། །གསང་སྔགས་གསན་ནས་གསལ་བར་གསུངས། ཁམས་གསུམ་སྒྲོལ་ལ་ཕྱག་འཚལ་ལོ། །ཀུན་རྫོབ་གསོག་གསོབ་བརྫུན་པར་གསུངས། །གསུས་པའང་གསེར་མདོག་གསོང་པོར་སྨྲ། ཁྱེད་ལ་གསོན་ནམ་ཤི་བ་ནའང༌། །སྐྱབས་སུ་གསོལ་ཕྱིར་ཕྱག་འཚལ་ལོ། །བསོད་ནམས་བསགས་ཤིང་བསམ་གཏན་བསྒོམས ༑ ༑ རྣམ་རྟོག་བསད་ཅིང་སྒྲིབ་གཉིས་བསལ། །བླ་མ་བསུ་ནས་བསིལ་བ་བསྲོལ། །བསེར་མ་བསེངས་ལ་ཕྱག་འཚལ་ལོ། །དབང་པོ་བསྲུངས་ནས་ཉོན་མོངས་བསྲེགས། །མི་ཤེས་མུན་པ་བསད་པའི་ཕྱིར། །མཉམ་རྗེས་བསྲེས་པའི་ཉམས་ལེན་གནང༌། །ཚུལ་ཁྲིམས་བསྲུང་ལ་ཕྱག་འཚལ་ལོ། །ལྷ་ཡི་ལྷ་སོགས་སྐུ་ལྷམ་མེ། །ལྷན་ནེ་ལྷང་ངེ་ལྷོད་དེར་བཞུགས། །ལྷོ་སོགས་ཕྱོགས་བཅུར་ཕྲིན་ལས་ནི ༑ ༑ ལྷུབ་པར་ལྷུན་གྲུབ་ཕྱག་འཚལ་ལོ། །གཞན་ཡང་བཅད་དང་གཅད་པ་དང་ ༑༑ བཞག་དང་གཞག་དང་བཟུང་དང་གཟུང༌། །བསད་དང་གསད་སོགས་འདས་པ་དང༌། །མ་འོངས་དོན་སྟོན་ཕྱག་འཚལ་ལོ། །བསྒྲུབ་བྱ་སྒྲུབ་བྱེད་བསྒོམ་དང་སྒོམ། །བརྗོད་རྗོད་དང་བལྟ་ལྟ་(བརྗོད་བྱ་རྗོད་བྱེད་བལྟ་དང་ལྟ)། །བྱ་བ་དང་ནི་བྱེད་པའི་ཚུལ། །གསུང་བ་ཁྱོད་ལ་ཕྱག་འཚལ་ལོ། །སྡེབ་སྦྱོར་བསྟོད་དབྱངས་ཀྱི་ཕྲེང་བ་ལས་སོ་སོར་བཤད་པའི་ལེའུ་སྟེ་གཉིས་པའོ།། །།ཚེག་བར་སྔ་མའི་རྣམ་འགྱུར་གྱིས། །རྗེས་ཀྱི་ཚིག་ཕྲད་ཐོབ་ཚུལ་ཡང༌། ཁྱོད་མཐུས་མཁས་པ་རྣམས་ཀྱིས་བསྟན། །དེ་ཕྱིར་ཁྱེད་ལ་ཕྱག་འཚལ་ལོ། །ད་བ་ས་ཡི་མཐར་ཀྱི་དང༌།

།ག་ངའི་མཐར་ནི་གི་སྦྱར་ཞིང༌། །ན་མ་ར་ལ་གྱི་སྦྱར་བ། ཁྱོད་མཐུར་ཤེས་ལ་ཕྱག་འཚལ་ལོ། །འ་དང་རྐྱང་པ་འདོགས་ཅན་མཐར། །འི་སྦྱར་གལ་ཏེ་ཚིགས་བཅད་ཀྱི། །ཚེག་བར་ཉུང་ན་ཡི་སྦྱར་བ། ཁྱེད་མཐུ་ལགས་ཕྱིར་ཕྱག་འཚལ་ལོ། །ག་ད་(དང་)བ་ཡི་རྗེས་སུ་ཏུ། །ང་དང་(ད་)ན་མ་ར་ལ་དུ། ། ས་སུ་བ་(འ་)དང་རྐྱང་པ་དང༌། །འདཽགས་ཅན་ཏུར་(རུར་)གསུང་ཕྱག་འཚལ་ལོ།། ན་ར་ལ་མཐར་དུ་ཡིན་ཡང༌། །གང་དུ་ད་དྲག་སྦྱར་བ་དེར། །ཚིག་ཕྲད་ཡི་གི་(གེ་)ཏུ་ཐོབ་པར། །གསུང་བ་ཁྱོད་ལ་ཕྱག་འཚལ་ལོ། །ད་ན་ར་ལ་ས་མཐར་ཏེ ༑༑ ག་ང་བ་མ་འ་རྣམས་ལ་(དང་)། །རྐྱང་པ་འདོགས་ཅན་མཐར་ཏེ་(སྟེ་)ཡང༌། ཁྱོད་མཐུས་བྱུང་ལ་ཕྱག་འཚལ་ལོ། །ག་བ་ས་ཡི་རྗེས་སུ་ཀྱང༌། །ང་ན་མ་འ་ར་ལ་དང་ ༑༑ རྐྱང་པ་འདོགས་ཅན་མཐར་ཡང་དུ། །གསུང་བ་ཁྱོད་ལ་ཕྱག་འཚལ་ལོ།། རེས་འགའ་རྐྱང་པ་འདོགས་ཅན་མཐར། །འང་སྦྱར་ཚིགས་བཅད་ཚེག་བར་ཉུངས་(ཉུང་)། །དེ་ཚེ་ཡང་ཡང་སྦྱར་བར་གསུངས༌། །ཐབས་མཁས་ཁྱོད་ལ་ཕྱག་མཚལ་ལོ། །ག་ད་བ་ཅིང་ས་མཐར་ཤིང༌། །ང་ན་མ་འ་ར་ལ་དང༌། །རྐྱང་པ་འདོགས་ཅན་རྣམས་ལ་ཞིང༌། །སྦྱོར་བར་བསྟན་ལ་ཕྱག་འཚལ་ལོ། །ག་ད་བ་ཅེས་ང་དང་ན། །མ་འ་ར་ལ་ས་རྣམས་དང༌། །རྐྱང་པ་འདོགས་ཅན་མཐར་ཞེས་ནི ༑ ༑ འཐད་པར་གསུངས་ལ་ཕྱག་འཚལ་ལོ། །ག་ད་བ་དང་རྐྱང་པ་ཅིག །ང་ན་མ་འ་ར་ལ་དང༌། །འདོགས་ཅན་ཞིག་སྟེ་ས་མཐར་ཤིག །ཐུགས་རྗེས་བྱུང་ལ་ཕྱག་འཚལ་ལོ། །ན་ར་ལ་རྗེས་ཞིག་ཡིན་ཡང༌། །གང་དུ་ད་དྲག་སྦྱར་བའི་ས།། ཅིང་ཞེས་གཅིག་ཏུ་འཐོབ་པར་གསུངས། །སྨྲ་མཁས་ཁྱོད་ལ་ཕྱག་འཚལ་ལོ། །ག་ད་བ་མཐར་ཅེ་ན་དང༌། ། ས་མཐར་ཤེ་ན་ང་ན་མ། །འ་ར་ལ་དང་རྐྱང་འདོགས་ཅན ༑ ༑ ཞེ་ན་གསུང་ལ་ཕྱག་འཚལ་ལོ། །ག་ད་བ་ནའི་(སའི་)ངེས་པར་པ། །ང་ན་མ་འ་ར་ལ་དང༌། །རྐྱང་པ་འདོགས་ཅན་མཐར་ས་(པ་)དང༌། །བ་ཡི་ཁྱད་གསུང་ཕྱག་འཚལ་ལོ། །དྲི་བའི་སྐབས་ཀྱི་མཐར་(མཐའ་)བརྟེན་ལ། །མ་སྦྱར་ད་དྲག་ཅན་ལ་ཏམ། །རྐྱང་པ་འདོགས་ཅན་འམ་སྦྱར་བ། །འཐད་པར་བཞེད་ལ་ཕྱག་འཚལ་ལོ།

།རྫོགས་ཚིག་སྐབས་སུ་མཐར་(མཐའ་)བརྟེན་ལ། །ན་རོ་སྦྱར་བྱ་དེ་ལྟར་ནའང༌། །ད་དྲག་ཅན་ལ་ཏོ་སྦྱར་བ། །རིགས་པར་གསུང་ལ་ཕྱག་འཚལ་ལོ།། རྫོགས་ཚིག་འདོགས་ཅན་རྐྱང་པའི་མཐར། །འོ་སྦྱར་དེ་ལྟར་མཐའ་རུ་ནི། །ཤད་དང་ཚེག་གི་འཇུག་ཚུལ་ཡང༌།།རྟོགས་བྱར་གསུང་ལ་ཕྱག་འཚལ་ལོ།།གཞན་ཡང་མཁས་པས་བརྟགས་ནས་ནི།།བརྗོད་པ་བདེ་བའི་རྗོད་བྱེད་ཀྱིས།།ཆོས་དོན་བསྟན་པར་རྟོགས་བྱ་བ།ཁྱོད་མཐུར་རྟོགས་ནས་ཕྱག་འཚལ་ལོ།།མདོར་ན་མཐའ་འཁོབ་བོད་ཡུལ་འདིར།།ཐེག་གསུམ་དམ་ཆོས་དར་བ་འདི། །ཐུབ་དབང་ཁྱེད་ཀྱི་མཐུ་ཡིན་ཕྱིར། །བཀའ་དྲིན་དྲན་པས་ཕྱག་འཚལ་ལོ། །སྡེབ་སྦྱོར་བསྟོད་དབྱངས་ཀྱི་ཕྲེང་བ་ལས། ཚིག་གི་ཕྲད་ཀྱི་ལེའུ་སྟེ་གསུམ་པའོ།། །།དེ་ལྟར་ཐུབ་དབང་བསྟོད་པ་ལས། །བྱུང་བའི་དགེ་བ་གང་ཐོབ་དེས། ། མཁའ་ཁྱབ་འགྲོ་བ་མ་ལུས་རྣམས། །བསྟོད་འོས་སངས་རྒྱས་མྱུར་ཐོབ་ཤོག ། བཅོམ་ལྡན་འདས་ལ་བསྟོད་པ་སྡེབ་སྦྱོར་གྱི་བསྟན་བཅོས། བསྟོད་དབྱངས་ཀྱི་ཕྲེང་བ་ཞེས་བྱ་བ་འདི་ནི། སྐད་ གཉིས་ཀྱི་བརྡའ་(བརྡ་)ལ་བློའི་སྣང་བ་ཐོབ་པ། ཨཱ་ནནྟ་དྷྭ་ཛ་ལ་མཁས་པ་ཆེན་པོ་བསོད་ནམས་གྲགས་དང༌། དགེ་སློང་བཀྲ་ཤིས་བདེ་ལེགས་ཀྱིས་ཡང་དང་ཡང་དུ་གསོལ་བ་བཏབ་ནས། ཆོས་གནས་ཆེན་པོ་དཔལ་ལྡན་ས་སྐྱར་སྦྱར་བའོ། །འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། འདིའི་ནང་གི་སྔོན་གྱི་འབྲི་སྲོལ་རྣམས་རང་སོར་བཞག ཐེ་ཚོམ་དཔྱད་པར་འོས་པ་རྣམས་དང༌། ཡི་གེ་བས་ནོར་བ་ཡིན་ངེས་རྣམས་ཀྱང༌། བཅོས་ཐལ་མ་བྱས་པར་གུག་རྟགས་ནང་དུ་བཀོད་དེ་ཞུ་དག་བྱས་ཡོད། འོན་ཀྱང་མ་ཡིག་གཅིག་ལས་མེད་ཕྱིར་ཚིག་རྐང་ཆད་པ་རྣམས་སྐབས་སོ་སོར་དོགས་སློང་མཆན་ཆུང་འགོད་པ་ལས་བྱ་ཐབས་མ་བྱུང་བས། རྗེས་སུ་མ་དཔེ་དག་པ་འབྱོར་ཚེ་གསབ་འབྲི་དགོས་པ་དོན་གཉེར་ཅན་རྣམས་ཀྱིས་དགོངས་པར་མཛོད།། །། ༄༅། །རྡོ་རྗེ་རྣམ་འཇོམས་བིར་ལུགས་ཀྱི་རྒྱུད་ཀྱི་བཤད་པ་བདུད་རྩི་སྤེལ་བ་བཞུགས་སོ།

། ༄༅། །བླ་མ་དང་འཇམ་པའི་དབྱངས་ལ་འཚལ་ལོ། །བཅུ་ཕྲག་བདུན་དང་ལྔ་ཕྲག་ རྡོ་རྗེ་ཕོ་ཉ་མོ་དྲུག་ཅུ་རྩ་བཞི། ཁྲོ་བོ་བཅུ་གཅིག་ གཅིག །དཔལ་ལྡན་དཀྱིལ་འཁོར་གཉིས་ ཁྲོ་བོ་དང་ཁྲོ་མོའི་རིམ་པ་གཉིས་ལ། བསྒྲུབ་པར། །བཏུད་དེ་ གང་ཟག་དབང་པོ་རྣོ་རྟུལ༑ རྣམ་བཞི་གཟུང་བའི་ཕྱིར། །བརྒྱ་ཕྲག་ཕྱེད་ཀྱིས་བླ་མ་དབྱེ། །འདིར་རྣལ་འབྱོར་གྱི་དབང་ཕྱུག་ཆེན་པོ། བིརྺ་པའི་གསུང་གི་གདམས་པ། དཔལ་ལྡན་ས་སྐྱ་པ་ཆེན་པོ་ལས་རིམ་པར་བརྒྱུད་པའི་རྡོ་རྗེ་རྣམ་པར་འཇོམས་པའི་རྒྱུད་ཀྱི་བཤད་པ ༑ རྒྱུད་སྡེ་བཞི་དང་རྗེས་སུ་འབྲེལ་བའི་མན་ངག་གཅིག་ནས་གཅིག་ཏུ་བྱིན་གྱིས་བརླབས་པའི་བརྒྱུད་པ་མ་ཆད་པ་ངོ་མཚར་བ་དང་བཅས་པ་འདི་བྲི་བ་ལ་སྐྱོན་མེད་དོ། །དེའང་རྒྱུད་ལས། རྒྱུད་དོ་ཅོག་གི་རྩ་བ་སྟེ། །དཔལ་ཀུན་གྱིས་ནི་ལེགས་པར་བརྒྱན། །ཞེས་འབྱུང་བས། གང་ཟག་སྦྱངས་པ་ཆེ་འབྲིང་བཞིའི་བྱེ་བྲག་གིས། རྒྱུད་སྡེ་ཆེན་པོ་བཞི་དང་སྒོ་བསྟུན་ནས། མངོན་པར་རྟོགས་པ་གཅིག་ཉིད་ལ་བྱེ་བྲག་མི་འདྲ་བ་བཞི་འབྱུང་བ་ཡིན་ཏེ། འདི་ལྟར་མདུན་དུ་བསྐྱེད་ན་བྱ་བའི་རྒྱུད། བདག་དང་མདུན་གཉིས་ཀར་བསྐྱེད་ན་སྤྱོད་པའི་རྒྱུད། བདག་འབའ་ཞིག་བསྐྱེད་དེ་ཡེ་ཤེས་སེམས་དཔའ་གཤེགས་སུ་གསོལ་ན་རྣལ་འབྱོར་གྱི་རྒྱུད། ཡེ་ཤེས་སེམས་དཔའ་གཤེགས་སུ་མི་གསོལ་ན་རྣལ་འབྱོར་ཆེན་པོའི་རྒྱུད་ཀྱྀ་རིམ་པ་ཡིན་ནོ། །དེ་ལྟ་བུའི་ཚུལ་དེ་དག་བསྒོམ་པ་ལ་གསུམ་སྟེ། ཐབས་ཀྱིས་བསྲུང་བ་དང༌། ཤེས་རབ་ཀྱིས་བསྲུང་བ་དང༌། གཉིས་སུ་མེད་པས་བསྲུང་བའོ། །དང་པོ་ནི་དཀོན་མཆོག་གསུམ་ལ་སྐྱབས་སུ་སོང་བའི་རྗེས་ལ་

བྱམས་སྙིང་རྗེའི་བར་དུ་བཞག་གོ ༑རྗེ་བཙུན་གྱི་ཞལ་སྔ་ནས། རྒྱས་པར་བྱེད་ན་རང་སྐད་ཅིག་གིས་རྡོ་རྗེ་རྣམ་འཇོམས་སུ་བསྐྱེད་པའི་སྙིང་ཁའི་ཧཱུྃ་གི་འོད་ཀྱིས། བླ་མ་དང་བདུན་ཅུ་རྩ་ལྔའི་ཚོགས་ཀྱི་ཞིང་སྤྱན་དྲངས། སྙིང་ཁ་ནས་པཱུ་ཙའི་ཡོ་བྱད་དཔག་མེད་སྤྲོས་ལ་མཆོད། ཡན་ལག་བདུན་པ་བྱ་གསུང༌། གཙོ་ཆེར་ཚད་མེད་པ་བཞི་བསྒོམས་པ་ཙམ་ཕྱག་ལེན་མཛད་དོ། ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་རྡོ་རྗེ་རྣམ་པར་འཇོམས་པ་བསྒོམ་སྙམ་པའོ། །གཉིས་པ་ནི། ཨོཾ་ ཆོས་ཐམས་ཅད་སེམས་བྱ་བ་ནས་རང་བཞིན་མེད་པའི་བར་བསྒོམ་ལ ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ ་ ཧཾ། ཞེས་བརྗོད་པས་དངོས་པོ་ཐམས་ཅད་ནམ་མཁའ་ལྟར་ཡུལ་སྣང་བ་མི་དམིགས་པ་སྟོང་པར་བསྒོམ་པའོ། །གསུམ་པ་ནི་སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་སྤྲོས་པས་རྡོ་རྗེའི་ར་བ་གུར་བླ་རེ་དང་མེ་རི་འབར་བ། དེའི་ནང་དུ་བྷྲུྃ ་གཞལ་ཡས་ཁང་སྤྱི་དང་མཐུན༑ དབུས་ཙཀྲ་བསམས་ཀྱང་བཏུབ་གསུང༌། ལས་འཁོར་ལོ་རྩིབས་བཅུ་པ། དེའི་སྟེང་དུ་པཾ་ལས་པདྨ་རཾ་ལས་ དབུས་ཀྱི། ཉི་མའི་སྟེང་དུ་བདུད་བཞིའི་གདན་ ཕྱོགས་བརྒྱད་ཀྱི་ཉི་མའི་སྟེང་དུ་ཕྱོགས་སྐྱོང་བརྒྱད། སྟེང་དུ་ཉི་ཟླ་གཉིས། འོག་ཏུ་ས་བདག་ཕག་པ། ནོ། །དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་སྤྲོས་བསྡུས་གཅིག་ཏུ་གྱུར་པ་ལས་རྡོ་རྗེ་རྣམ་པར་འཇོམས་པ། མ་རྒད་ལྟར་ལྗང་བ། ཅུང་ཟད་ཁྲོས་པ། ཡིད་ཙམ་འཛུམ་པ། ཕྱག་གཡས་པས་སྣ་ཚོགས་རྡོ་རྗེ་ཐུགས་ཀར་འཛིན་པ། ཕྱག་གཡས་འཕྱར། གཡོན་ཐུགས་ཀར། བཞེངས་པའམ་ཞབས་གཡོན་བརྐྱང་གཡས་བསྐུམ་ཡང་གསུང༌། རང་སྣང་གི་ཡུམ་དང་བཅས་པར་བསྒོམ་ན་གཡས་བརྐྱང་པར་རོ། ། གཡོན་པས་དྲིལ་བུ་དཀུར་འཆང་བ་ཞབས་ཕྱེད་ཀྲུང་དུ་བཞུགས་པ། རྒྱན་ཐམས་ཅད་ཀྱིས་བརྒྱན་ སྐྲ་སེར་པོ་གྱེན་དུ་བརྫེས་པ་

པའོ ༑༑ དེའི་ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་ འོད་འཕྲོས་སངས་རྒྱས་བྱང་སེམས་དཔག་ཏུ་མེད་པ་སྤྱན་དྲངས་ཐུགས་ཁར་བཞུགས་པས་ལུས་རྡོ་རྗེའི་རང་བཞིན་དུ་གྱུར་པར་བསམས། དེ་ནས་ཐུགས་ཀའི་ཧཱུྃ་ལས། འབྱིན་པའི་ཚུལ་དུ་ངག་ཏུ་ཧཱུྃ་ཞེས་བརྗོད་ཅིང༌། ཁྲོ་བོ་བཅུ་ སྐུ་མདོག་ཕྱག་མཚན་སྤྱི་དང་མཐུན། རྡོ་རྗེ་གུར་ནས་འབྱུང་བ་བཞིན་ཕྱོགས་བཅུར་ སྤྲོས་ལ། བདུད་རྩི་འཁྱིལ་བ་དང༌། གཙོ་བོ་ཐ་མི་དད་པས་བྱང་དུ་རྡོ་རྗེ་ཧཱུྃ་མཛད་ནག་པོ་རྡོ་རྗེ་དྲིལ་བུ་ཐུགས་ཁར་བསྣོལ་ནས་འཛིན་པ། སྟེང་དུ་གཙུག་ཏོར་འཁོར་ལོས་བསྒྱུར་བ་འཁོར་ལོ་འཛིན་པ་ཐམས་ཅད་ཞབས་གཡོན་བརྐྱང་པའོ།། ཕྱི་རོལ་གྱི་འཕར་མ་ལ་རྡོ་རྗེ་ཕོ་ཉ་མོ་དྲུག་ཅུ་རྩ་བཞི། ཕྱོགས་དང་ཕྱོགས་མཚམས་རྣམས་སུ་བརྒྱད། ཕྱག་གཡས་པ་རྣམས། ཤར་དང༌། ཤར་ལྷོར་རྡོ་རྗེ། ལྷོ་དང་ལྷོ་ནུབ་རཏྣ་རྡོ་རྗེ། ནུབ་དང་ནུབ་བྱང་པདྨ། བྱང་དང་བྱང་ཤར་རྒྱ་གྲམ། གཡོན་སྡིགས་མཛུབ་བོ།། བརྒྱད་སྤྲོས་ དེ་ཡང༌། ཀྱེ་རྡོ་རྗེ་མ། དོན་ཡོད་རྡོ་རྗེ་མ། རྡོ་རྗེ་གནོད་མཛེས་མ། རྡོ་རྗེ་བདེ་བར་འགྲོ་མ། རྡོ་རྗེ་འཇིགས་བྱེད་མ། རྡོ་རྗེ་ལས་ཐམས་ཅད་མ། རྡོ་རྗེ་ཐུགས་མ། རྡོ་རྗེ་སྡིག་པ་འཇོམས་པར་བྱེད་མ་སྟེ་བརྒྱད་ཤར་དུའོ། །རྡོ་རྗེ་བུམ་པ་མ། རྡོ་རྗེ་ལྟ་བ་མ། རྡོ་རྗེ་དོན་གྲུབ་མ། རྡོ་རྗེ་ལས་མ། རྡོ་རྗེ་དམ་ཚིག་མ། རྡོ་རྗེ་ཀུ་རུ་མ། རྡོ་རྗེ་པྲ་མ་རི་མ། རྡོ་རྗེ་དབང་དུ་བྱེད་མ་སྟེ་བརྒྱད་ཤར་ལྷོར་རོ། །རྡོ་རྗེ་ཞགས་པ་མ། རྡོ་རྗེ་རྨོངས་བྱེད་མ༑ རྡོ་རྗེ་འདྲེན་བྱེད་མ། རྡོ་རྗེ་གཞན་གྱི་རིག་སྔགས་འཆིང་མ། རྡོ་རྗེ་གཞན་གྱི་རིག་སྔགས་ཕྱིར་གསོལ་མ། རྡོ་རྗེ་དགྱེས་མ། རྡོ་རྗེ་མེ་མ། རྡོ་རྗེ་མིག་སྨན་མ་སྟེ་བརྒྱད་ལྷོ་རུའོ། །རྡོ་རྗེ་བསྣུབས་པ་མ། རྡོ་རྗེ་སྲུང་མ། རྡོ་རྗེ་དོན་བྱེད་མ། རྡོ་རྗེ་ལྟེ་བ་མ། རྡོ་རྗེ་གཞོན་ནུ་མ། རྡོ་རྗེ་སྙིང་རྗེའི་ཞགས་པ་མ། རྡོ་རྗེ་གནོད་སྦྱིན་མ།

རྡོ་རྗེ་མགྱོགས་མ་སྟེ་བརྒྱད་ལྷོ་ནུབ་ཏུའོ། །རྡོ་རྗེ་ལེན་པ་མ། རྡོ་རྗེ་ཐམས་ཅད་འཕྲོག་མ། རྡོ་རྗེ་གླང་མ། རྡོ་རྗེ་རི་ཁྲོད་མ། རྡོ་རྗེ་སྣུམ་པ་མ། རྡོ་རྗེ་མཛེས་པའི་སྙེམས་མ། རྡོ་རྗེ་མེ་ཏོག་སྙིམས་པ་མ། རྡོ་རྗེ་ཐེག་པ་མ་སྟེ་བརྒྱད་ནུབ་ཏུའོ། །རྡོ་རྗེ་གདོན་དང་རིམས་ནད་ཀྱིས་ཐེབས་སུ་འཇུག་མ། རྡོ་རྗེ་བྱེད་པ་མ། རྡོ་རྗེ་བློ་གྲོས་མ། རྡོ་རྗེ་སྒྲ་མ། རྡོ་རྗེ་ཁྲོ་བ་མ། རྡོ་རྗེ་གནས་མཛེས་མ། རྡོ་རྗེ་གཏུམ་མོ། རྡོ་རྗེ་གཞིག་པ་མ་སྟེ་བརྒྱད་ནུབ་བྱང་དུའོ། ། རྡོ་རྗེ་ཤིང་ལོ་མ། རྡོ་རྗེ་ངེས་པར་གནོད་མཛེས་མ། རྡོ་རྗེ་འདོད་མ། རྡོ་རྗེ་ཕུར་བུ་མ། རྡོ་རྗེ་སྨྲ་བ་མ། རྡོ་རྗེ་དགོད་མ། རྡོ་རྗེ་མི་འཇིགས་པ་སྦྱིན་མ། རྡོ་རྗེ་སྤྱན་དྲངས་མ་སྟེ་བརྒྱད་བྱང་དུའོ། །རྡོ་རྗེ་རབ་གྲུབ་མ། རྡོ་རྗེ་དགའ་བར་བྱེད་མ། རྡོ་རྗེ་རང་བྱུང་མ། རྡོ་རྗེ་ཐུབ་པ་མ། ངག་གི་རྡོ་རྗེ་མ། རྡོ་རྗེ་དབང་དུ་བྱེད་མ། རྡོ་རྗེ་ཐིག་ལེ་མ། རྡོ་རྗེ་བསྲུང་བ་མ་སྟེ་བརྒྱད་བྱང་ཤར ཏེ། དེའང་ དེ་དག་ནི་སྐུ་མདོག་ ཤར་གྱི་རྣམས་དཀར་པོ ༑ ལྷོའི་རྣམས་སེར་པོ། ནུབ་ཀྱི་རྣམས་དམར་པོ། བྱང་གི་རྣམས་ལྗང་ཁུ། མཚམས་ཀྱི་རྣམས་ཕྱེད་གཟུགས་སོ། །དེ་ཐམས་ཅད་ཀྱང་ཞལ་གཅིག་ཕྱག་གཉིས ༑ ཤར་གྱི་རྣམས་ཀྱི་ཕྱག་གཡས་པ་འཁོར་ལོ། ལྷོའི་རིན་པོ་ཆེ། ནུབ་ཀྱི་པདྨ ༑ བྱང་གི་རལ་གྲི། བྱང་ཤར་གྱི་མིག་གིས་སྤྲས་པའི་འཁོར་ལོ། ཤར་ལྷོའི་རྡོ་རྗེ ༑ ལྷོ་ནུབ་ཀྱི་པདྨ། ནུབ་བྱང་གི་ཨུཏྤལ། གཡོན་པ་ཐམས་ཅད་སྡིགས་མཛུབ་མཛད་པའོ། །ཡང་ན་ཐམས་ཅད་ཀྱང་རྡོ་རྗེ་དང་དྲིལ་བུ་འཛིན་པར་བསྒོམས་ཀྱང་རུང་ཞེས་གསུངས་སོ། །དེ་ནས་ཡེ་ཤེས་པ་དགུག་གཞུག་བྱ། སྐུ་ སྐྱེ་མཆེད་མི་དགོས་གསུང༌༑ གསུང་ཐུགས་བྱིན་གྱིས་བརླབ། དབང་བསྐུར་ནས་རིགས་ཀྱི་བདག་པོས་རྒྱས་གདབ་སྟེ། དེའང་གཤིན་རྗེའི་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་ཏུ་མེད་པའོ། །གཙོ་བོ་ལ་སོགས་པ་གཞན་ཐམས་ཅད་ལ་མི་བསྐྱོད་པའོ།

།རྡོ་རྗེ་ཕོ་ཉ་མོ་རྣམས་ལ་ཤར་ལ་སོགས་པའི་རིམ་པ་ལྟར་རྣམ་པར་སྣང་མཛད་དང༌། རིན་ཆེན་འབྱུང་ལྡན་དང༌། འོད་དཔག་ཏུ་མེད་པ་དང༌། དོན་ཡོད་གྲུབ་པའོ། །བྱང་ཤར་གྱི་ལ་རྣམ་སྣང། ཤར་ལྷོའི་ལ་མི་བསྐྱོད་པ། ལྷོ་ནུབ་ཀྱི་ལ་འོད་དཔག་མེད། ནུབ་བྱང་གི་ལ་དོན་ཡོད་གྲུབ་པས་དབུ་བརྒྱན་པར་ དབང་མ་བསྐུར་བར་དབུ་རྒྱན་རང་ཆས་སུ་བསམས་ཀྱང་རུང་གསུང༌། བྱའོ། །མངོན་པར་རྟོགས་པ་བསྒོམ་པའི་རིམ་པའོ། །དེ་ནས་སྔགས་ཀྱི་བཟླས་པ་ལ་གཉིས་ཏེ། བསྙེན་པ་དང༌། ལས་ལ་སྦྱར་བའོ། །དང་པོ་ནི། ཉེ་སྙིང་བཟླས་པ་གཙོ་བོ་འབའ་ཞིག་གིའོ། །སྙིང་པོ་ཁྲོ་བོ་བཅུ་དང་ཐུན་མོང་བའོ། །རྩ་སྔགས་རྡོ་རྗེ་ཕོ་ཉ་མོ་རྣམས་དང་ཐུན་མོང་ ཡང་ན་གསུམ་ཀའང་གཉིས་ཀའི་ཐུན་མོང་བར་བསྟན་ཏེ། རྩ་སྔགས་ཀྱི་ན་མོ་རཏྣ་ཏྲ་ཡཱ་ཡ། ན་མོ་ཙཎྜ་བཛྲ་པཱ་ན་ཡེ་ཞེས་གཙོ་བོའོ།མ་ཧཱ་ཡཀྵ་སེ་ནཱ་པ་ཏ་ཡེ་ཞེས་ཁྲོ་བོ་བཅུ་ཡིའོ། །ཨོཾ་ཏྲུཊ་ཞེས་པ་མན་ཆད་རྡོ་རྗེ་ཕོ་ཉ་མོའིའཽ༑༑སྙིང་པོའི་པཱ་ན་ཡེ་ཞེས་པ་ཡན་ཆད་གཙོ་བོའིའོ། །མཧཱ་ཡཀྵ་སེ་ན་པ་ཏ་ཡེ་དང༌། ཨོཾ་ཧ་ར་ལ་སོགས་པ་ཁྲོ་བོ་བཅུའིའོ ༑ ༑ གཤམ་གྱི་ཧཱུྃ་ཕཊ་ཕོ་ཉ་མོའི་འོ། །ཉེ་སྙིང་གི་ན་མཿཙཎྜ་བཛྲ་ཀྲོ་ཏ་ཡ་གཙོ་བོའིའོ། །ཨོཾ་ཧུ་ལུ་ཧུ་ལུ་ལ་སོགས་ཁྲོ་བོ་བཅུའིའོ། །ཧཱུྃ་ཕཊ་ཕོ་ཉ་མོའིའོ། །ཟློས་པའི་ཚེ་ཐོག་མར་ཉེ་སྙིང་དེ་ནས་སྙིང་པོ་དང་རྩ་སྔགས་ཏེ་མས་རིམ་ནས་ལན་འགའ་བཟླས་ཟེར། གང་ལྟར་ཡང་ལྷའི་སྐུ་ལ་དམིགས་སོ།། བའོ། །དེ་ནས་གསང་སྔགས་དེ་དག་མཚན་མ་མཐོང་བའམ། འབུམ་ཕྲག་བཞི་ལ་སོགས་པར་བསྙེན་པ་ སྔགས་གསུམ་ཀ་བཟླས་པས་མ་གྲུབ་ན། གང་བཟླས་ཀྱང་རུང་གསུང༌། ཡང་ན་ལས་སྦྱོར་ལ་བཞིར་གསུང་སྟེ། བཟླས་བསྒོམ་ལ་བརྟེན་པ་དང༌། འཕྲུལ་འཁོར་དང༌། སྦྱིན་སྲེག་དང༌། བུམ་པ་ལ་བརྟེན་ཏེ་ལས་སྒྲུབ་པའོ།། བྱའོ། །ལས་ལ་སྦྱར་བ་ནི། གང་ཟག་རབ་བསམ་གཏན་ལ་བརྟེན་པ་ཙམ་གྱིས་འགྲུབ་བོ། །འབྲིང་བསམ་གཏན་དང་སྔགས་ལ་བརྟེན་པ་ཙམ་གྱིས་འགྲུབ་བོ།

།ཐ་མ་དེ་དག་གི་སྟེང་དུ་འཁོར་ལོ་ལ་བརྟེན་ཏེ་འགྲུབ་བོ། །ཤིན་ཏུ་ཐ་མས་ཀྱང་དེ་དག་གི་སྟེང་དུ་སྦྱིན་སྲེག་གི་ལས་ཀྱིས་འགྲུབ་བོ། །དང་པོ་ཞི་རྒྱས་ལ་སོགས་པ་གང་སྒྲུབ་ཀྱང་མངོན་པར་རྟོགས་པ་བསྒོམ་ཞིང༌། སྡིག་པ་ཞི་བ་དང་ཚེ་རྒྱས་པ་ལ་སོགས་པ་ཇི་ལྟར་བསམ་པ་དེ་དང་དེ་ཐོགས་པ་མེད་པར་འགྲུབ་བོ ༑༑ དབུས་སུ་རྟ་མགྲིན་བྱོན། དེའི་སར་རྣམ་འཇོམས་བཞུགས་ནས་བཟླས་ན་དབང་གི་ལས་འགྲུབ། དེས་ལས་གསུམ་འགྲེའོ།། གཉིས་པ་ནི། ཡིད་ཀྱིས་སྔ་མ་བཞིན་བསམ་ལ། ངག་གིས་ ཤནྟི་ཀུ་རུ་ལ་སོགས་པའི་ལས་སོ་སོའི་སྤེལ་ཚིག་དང་བཅས་པའི། སྔ ར་གྱི་སྔགས་བཟླས་པ་ཙམ་གྱིས་འགྲུབ་བ། །གསུམ་པ་ནི། བྲི་བའི་གཞི་གྲོ་གའམ། རས་སམ། ཤིང་ཤུན་ལའོ།། སྣག་ཚ་ཙནྡ་དཀར་པོ་དང༌། སྲིན་ལག་གི་རྒྱུན་དང༌། རྒྱ་སྐྱེགས་དང༌། གུར་གུམ་དང་ ༑ གྷི་ཧཾ་དང༌། དུག་དང༌། ཁྲག་དང༌། སྐེ ་ཚེ་དང༌། ཉུངས་དཀར་རྣམས་རིམ་པ་བཞིན ༑ ཞི་བ་དང༌། རྒྱས་པ་དང༌། དབང་དང༌། མངོན་སྤྱོད་རྣམས་ལའོ། ། འཁོར་ལོའི་དབྱིབས་ནི། རྩིབས་བཅུ་པ་ལྟེ་བ་མུ་ཁྱུད་དང་བཅས་པའི་དབུས་སུ། ཉེ་སྙིང་སྤེལ་ཚིག་དང་བཅས་པ། རྩིབས་བཅུ་ལ་སྙིང་པོ་སྤེལ་ཚིག་དང་བཅས་པ། མུ་ཁྱུད་ལ་རྩ་སྔགས་སྤེལ་ཚིག་དང་བཅས་པ་བྲིའོ། །དེ་ལ་རབ་ཏུ་གནས་པ་ལེགས་པར་བྱས་ལ། བདག་གཞན་བསྲུང་བའམ། ཞི་བ་ལ་དེ་དང་དེ་ལ་གདགས་སོ ༑ ༑ རྒྱས་པ་ལ་ནི། གཙུག་ལག་ཁང་དུ་མཆོད་པ་བྱའོ། །དབང་ལ་ནི། ཟ་མ་ཏོག་ལ་སོགས་པའི་ནང་དུ། མར་དང་སྦྲང་རྩིའི་ནང་དུའོ། །མངོན་སྤྱོད་ལ་ནི། མཆོད་རྟེན་ལ་སོགས་པའི་འོག་ཏུའོ། །ཤིན་ཏུ་ཐ་མས་སྦྱིན་སྲེག་ལ་བརྟེན་པ་ནི། ཐབ་ བསྐྱེད་པ་སྤྱི་དང་མཐུན། ཀྱི་དབྱིབས་དང་ཚད་ལ་སོགས་པ་ལས་བཞིའི་བྱེ་བྲག་ ཁ་ཁྱེར་ཞི་བ་ལ་སོར་བཞི་ཕྱིར་བསྐྱེད་ཅིང་དཔངས་སུ་ཡང་སོར་བཞིའོ། །རྒྱས་པ་ལ་སོར་བརྒྱད་དང༌། དབང་ལ་སོར་བཞི། དྲག་པོ་ལ་སོར་གསུམ་མོ།། གིས་ཐ་དད་པར་བྱའོ། །དངོས་གཞི་འཇིག་རྟེན་པའི་མེ་ལྷ་ ཞི་བ་ལ་རྣམ་སྣང༌།

རྒྱས་པ་ལ་རིན་འབྱུང༌། དབང་ལ་འོད་དཔག་མེད། དྲག་པོ་ལ་མི་བསྐྱོད་པས་དབུ་བརྒྱན་པར་བསྐྱེད་པ། མཆོད་པའི་རྗེས་ལ། ལྷ་རྣམས་བསྐྱེད་ལ་སྦྱིན་སྲེག་བྱའོ། །བསྲེག་རྫས་ནི། ཏིལ་དང༌། ཞོ་དང༌། ཨུཏྤལ་དང༌། ཚེར་མ་ཅན་རྣམས་ཞི་བ་ལ་སོགས་པ་ལ་རིམ་པས་སྦྱིན་སྲེག་བྱའོ། །ཡང་ལྷག་མས་འཇིག་རྟེན་པའི་མེ་ལྷ་མཆོད་པ་ལ་སོགས་པ་ཐམས་ཅད་གཞན་དང་ཐུན་མོང་བ་ཡིན་ནོ། །མངོན་པར་རྟོགས་པ་ལག་ཏུ་བླང་བའི་རིམ་པ་མཐའ་དག་བསྟན་ཟིན་ཏོ། །གལ་ཏེ་རང་གཞན་གྱི་དོན་དུ་བུམ་པ་ལ་བརྟེན་ཏེ་ཁྲུས་ཀྱི་ཆོ་གས་ལས་བཞི་བསྒྲུབ་པར་འདོད་ན། བུམ་པ་མཚན་ཉིད་དང་ལྡན་པ་ལ་མགུལ་ཆིངས་དང་ཁ་རྒྱན་དང་བཅུད་བཅུགས་ཏེ། སྐད་ ཅིག་གིས་ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷ་ཝ་ཤུདྡྷོ྅་ཧཾ། ཞེས་བརྗོད་པས་སྟོང་པར་བསམ། སྟོང་པའི་ངང་ལས་བྷྲ྄ུྃ་ལས་རིན་པོ་ཆེའི་བུམ་པ་ལྟོ་བ་ཡངས་པ་མཚན་ཉིད་དང་ལྡན་པར་བསྐྱེད་ལ་དེའི་ནང་དུ་སྔར་བཤད་པའི་བཅོམ་ལྡན་འདས་འཁོར་དང་བཅས་པ་ཆོ་ག་བཞིན་བསྐྱེད་ནས་ཡན་ལག་བཞི་རྫོགས་སུ་བྱ་སྟེ། བུམ་པའི་ སྟེང་དུ་དུང་ཆོས་སུ་དྲི་ཆུ་བླུགས་པ་བཞག་པའི་ སྟེང་གི་རྡོ་རྗེ་ལ་གཟུངས་ཐག་བཏགས་ལ། རྒྱུད་ ཐོག་མར་གླེང་གཞི་ནས་བརྩམས་ཏེ་ལག་ན་རྡོ་རྗེས་རབ་ཏུ་སྨྲས་སོ་ཡན་ཆད་ལན་གཅིག་བརྗོད་ལ་གཟུངས་ཐག་ནས་བཟུང་སྟེ། དེ་ནས་གཟུངས་ཇི་ལྟར་རིགས་པ་བཟླས། རིལ་པོ་རྫོགས་པ་ལན་གཅིག གཞན་རྩ་སྔགས་དང་སྙིང་པོ་དང་ཉེ་སྙིང་རྣམས་ལན་གསུམ་མམ། ཉི་ཤུ་རྩ་གཅིག་གམ། བརྒྱ་རྩ་བརྒྱད་དུ་གདོན་ཞིང༌། རང་གི་སྙིང་ཁའི་ཧཱུྃ་ལས་འོད་འཕྲོས་པས། ལྷ་རྣམས་དམར་པོར་གྱུར་པ་བསམས་པས། བདག་གི་དབང་དུ་འདུས་ཏེ་དེ་རྣམས་ལས་འོད་བྱུང་བས། བདག་ལ་ཕོག་པས་བྱིན་གྱིས་བརླབས་པར་བསམ་ཞིང་བཟླས་སོ། །དེའི་མཐར་ དུང་ཆོས་ཀྱི་ཆུ་བླུགས་ལ། ལྷ་རྣམས་འོད་དུ་ཞུ་བའི་ཆུར་བསམ་ལ ༑ རང་ངམ་ དེ་ནས། སྡིག་པ་ཐམས་ཅད་བྱང་བྱས་ནས། །ཞེས་པ་ནས་བརྩམས་ཏེ། སྡིག་པ་ཀུན་ལས་རྣམ་པར་ཐར།

།ཞེས་པ་ཡན་ཆད་ལན་ཅིག་བརྗོད་ལ་བུམ་ཆུ་དེ། གཞན་ལ་བླུད་པ་དང༌། གཏོར་བ་ལ་སོགས་པ་བྱའོ། །དེའང་ཞི་བ་ལ་སོགས་པ་ལ་ཁ་དོག་གི་དབྱེ་བ་སྔ་མ་བཞིན་ནོ། །རྒྱུད་སྡེ་བཞི་དང་རྗེས་སུ་བསྟུན་ན། བྱ་བ་དང་སྤྱོད་པའི་རྒྱུད་ལ་བུམ་པའི་སྟེང་དུ་ལྷ་བསམ་ལ། དེ་ལས་བདུད་རྩིའི་ཆུ་རྒྱུན་བུམ་པར་བབས་པར་བསམ་ཞིང་བཟླས་ལ། རྣལ་འབྱོར་དང་རྣལ་འབྱོར་ཆེན་པོར་བྱེད་ན་བུམ་པའི་ནང་དུ་ལྷ་བསམ་མོ། །ད་ནི་གཞུང་གི་ཆ་ཅུང་ཟད་དགྲོལ་བར་བྱ་སྟེ། དེའང་བསྙེན་པ་དང༌། ལས་ལ་སྦྱོར་བ་སྟོན་པར་བྱེད་པའི་གཞུང་གཉིས་ལས། དང་པོ་ནི ༑ འདི་སྐད་བདག་གིས་ཐོས་པའི་ཞེས་བྱ་བ་ནས། རྡོ་རྗེ་སྙིང་པོས་རབ་ཏུ་སྨྲས་ཏེ་ཞེས་བྱ་བའི་བར་གྱིས་གཙོ་བོ འི་ཐུགས་ཀར་རྡོ་རྗེ་ཧཱུྃ་གིས་མཚན་པ་བསྒོམ་པ་ནི། རྡོ་རྗེ་ཏིང་ངེ་འཛིན་ལ་སྙོམས་པར་ཞུགས་སོ་ཡིས་བསྟན། ཧཱུྃ་ལས་འོད་བྱུང་བས་སངས་རྒྱས་བྱང་སེམས་དཔག་མེད་སྤྱན་དྲངས་ཏེ། ལུས་རྡོ་རྗེར་བྱིན་གྱིས་བརླབ་པ་ནི། སངས་རྒྱས་ཀྱི་མཐུས་ལག་ན་རྗོ་རྗེས་ལུས་ཐམས་ཅད་རྡོ་རྗེར་བྱིན་གྱིས་བརླབས་ནས་ཞེས་པ་དང༌། དེ་ནས་ལག་ན་རྡོ་རྗེ་སངས་རྒྱས་ཀྱི་མཐུ་དང༌། ཞེས་སོགས་ཀྱིས་བསྟན་ཏོ།། བསྐྱེད་པའོ། །མི་ཆོད་པ་ཞེས་ ལ་སོགས་པ་ལས་སྦྱོར་གྱི་གཞུང་དུའང་མཛད། བྱ་བ་ནས ༑ ༑ རིག་སྔགས་ཐམས་ཅད་གཅོད་པར་བྱེད་པ་ཞེས་བྱ་བའི་བར་གྱིས་ཁྲོ་བོ་བཅུ་བསྐྱེད་པའོ། །གཉིས་པ་ལས་ལ་སྦྱར་བ་ལ་གཉིས་ལས། སེམས་ཅན་ཐམས་ཅད་ སཾ་སྐྲྀ་ཏའི་སྒྲ་ལ་ཨེ་བཾ་ཞེས་པ་ཡིན་ལ་བཾ་གིས་ཐབས་ཀྱི་བསྲུང་བ་བསྟན། ཨེ་ཡིས་ཤེས་རབ་ཀྱི་བསྲུང་བའོ༑ ༑ བསྲུང་བ་ཞེས་བྱ་བ་ཡན་ཆད་ཡན་ལག་གི་ལས་ཡིན་ལ། ལག་ན་རྡོ་རྗེས་རབ་ཏུ་སྨྲས་ཏེ་ཞེས་བྱ་བ་ཡན་ཆད་རྩ་བའི་ལས་ཡིན་ནོ། །རྒྱས་པར་གཞུང་གི་ཆ་ཉིད་དུ་ཤེས་པར་བྱའོ། །མདོར་བསྡུས་པའི་ཚུལ་གྱིས་མངོན་པར་རྟོགས་པ་ཟབ་པའི་རིམ་པ་མཐའ་དག་བསྟན་ཟིན་ཏོ། །མཐུ་སྟོབས་དབང་ཕྱུག་དྲི་མེད་གདམས་པའི་རྒྱུན།

།མ་འདྲེས་མཐའ་དག་གང་གིས་བརྙེས་གྱུར་པ། །བླ་མའི་གསུང་རབ་གུས་པས་འདོད་པ་ལ། །ཇི་ལྟར་རྟོགས་བཞིན་རྗེས་སུ་བསྟན་པ་ཡིན། །རྡོ་རྗེ་རྣམ་པར་འཇོམས་པའི་རྣམ་པར་བཤད་པ། བདུད་རྩི་སྤེལ་བ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་གསང་སྔགས་འཛིན་པ་ཆེན་པོ་ཀུན་དགའ་རྒྱལ་མཚན་ལ ༑ དགེ་བཤེས་འོང་རུས་ཡང་ཡང་དུ་བསྐུལ་ནས་བྱས་པ་དང༌། རང་གི་བརྗེད་བྱང་དུ་སྦྱར་བའོ།། །།རྫོགས་སོ།། དགེའོ།། །།༄༅། །དུར་ཁྲོད་ཐོད་པའི་བརྟག་ཐབས་བཞུགས་སོ། ། ༄༅། །མཧཱ་གུ་རུ་སརྦ་ན་མོ། བཛྲ་ཌཱ་ཀི་ཎི་སརྦ་ན་མོ། དུར་ཁྲོད་ཐོད་པའི་བརྟག་ཐབས་ལ། །མདོར་བསྡུས་མན་ངག་བསྟན་པ་ནི། །དུམ་བུ་དབྱིབས་དང་ཁ་དོག་དང༌། །སྲབ་མཐུག་རྩ་དང་རི་མོ་དང༌། །ཡང་ལྕི་མཁྲེགས་སོབ་འཇམ་རྩུབ་དང༌། །རང་ས་དགྲ་ས་ནོར་ས་དང༌། །ཕོ་མོའི་རིགས་དང་བུག་པ་དང༌། །དེ་ལྟར་རྣམ་པ་བཅོ་ལྔའོ། །ཚང་ན་ནོར་བུ་རིན་པོ་ཆེ། །དགོས་འདོད་ཐམས་ཅད་འབྱུང་བར་འགྱུར། །བཟང་ངན་ཕྱེད་མ་སྲེལ་དུ་བཏུབ། །སྐྱོན་མང་ཡོན་ཏན་ཉམས་པ་ཡི། །ངན་པ་ཚང་བའི་ཐོད་པ་ནི། །དགྲ་བགེགས་འདུལ་བའི་ཐུན་སྣོད་བྱ། །ཕལ་ཆེར་བཟང་ངན་སྐྱོན་ཡོན་ཤེས། །དུམ་བུ་གཅིག་པ་རབ་ཀྱི་རབ། ། 

དུ མ་བུ་གསུམ་པ་རབ་ཀྱི་འབྲིང༌། །དུམ་བུ་བཞི་པ་རབ་ཀྱི་མཐའ། །དབྱིབས་སྒོང་བཅད་པ་ལྟ་བུ་རབ། །པདྨའི་འདབ་མ་ལྟ་བུ་འབྲིང༌། །སྒོ་ང་བཤགས་པ་ལྟ་བུ་མཐའ ༑ ཁ་དོག་དཀར་སེར་དམར་ལ་སྨུག །བཀྲག་མདངས་ལྡན་ཞིག་འཚེར་བའོ། །མཐུག་ལ་བར་གྱི་ལྷ་བ་ཆུང༌། །ཡུལ་སྙོམས་སྲབ་མཐུག་ཁྱད་པར་ཆུང་ ༑ ༑ རྩ་རོ་སྲིན་ཁུང་ལ་སོགས་པའི། །སྐྱོན་དྲུག་མེད་པའི་ཀ་པཱ་ལ། །རི་མོ་ཤིང་ལོ་རྒྱས་པ་ཡི། །ཡལ་གའི་རྩེ་ལ་འབྲས་བུ་ཆགས། །རྩེ་མོ་ཚངས་བུག་སྙོག་པ་འདྲ། །རི་མོ་ཞིབ་ཏུ་བརྟགས་པ་ན། །རྒྱལ་བ་རིགས་ལྔའི་ཕྱག་མཚན་ནམ།། ཕྲིན་ལས་ཞི་རྒྱས་དབང་དྲག་བཞི། །གྲུབ་པའི་རྟགས་སུ་རི་མོ་ཡོང༌། །དེ་རྣམས་འཚོགས་ན་བཟང་བའི་རབ། །འགའ་ཙམ་འདུག་ན་བཟང་བའི་འབྲིང༌། ཤིང་ལོ་ལེགས་ན་བཟང་བའི་མཐའ། །ལྕི་ཞིང་མཁྲེགས་པའི་ཀ་པཱ་ལ། །ཕྱི་ནང་གཉིས་ཀ་ཤིན་ཏུ་འཇམ། །འཚོགས་མ་སོར་བཞི་རང་གི་ས། །དབུས་(ཨུ་)ཟུར་ཤིན་ཏུ་རྣོ་གྱུར་ན། །གཡང་གྲོགས་མཁར་དུ་བརྩིགས་པ་ཡིན། །སྤྱི་བོ་སོར་བཞི་ ནོར་གྱི་ས། །དབུས་ན་ཤོང་བུ་བཞིའམ་གཉིས། །མར་དཀར་མཐེབ་མོས་མནན་པ་ འདྲ ༑ ༑ འདོད་འཇོའི་བ་ཞེས་(རྗེས་)བྱ་བ་ཡིན། །ལྟག་པ་སོར་བཞི་དགྲ་ཡི་ས། ། ཟླུམ་པོར་སོང་ན་བཟང་བ་ཡིན། །ཕོ་ཐོད་རིགས་བཟང་བསོད་ནམས་ཅན། ། ཚངས་པའི་བུ་ག་ཐལ་བྱུང་ན། །དེ་རྣམས་ལྡན་པའི་ཀ་པཱ་ལ། །བཅངས་ན་དངོས་གྲུབ་རྣམ་གཉིས་ཐོབ། །དུམ་གྲངས་དྲུག་གཉིས་བརྒྱད་པའམ། །འཆོལ་དུམ་མང་བ་བཅང་མི་འདོད། །བ་གླང་རྒྱབ་འདྲ་ཡོན་པོ་དང༌། །ལྗོང་མོའི་རྒྱབ་འདྲ་ཟུར་གསུམ་དང༌། ། སྔོ་ ནག་སྔོ་སྐྱ་སེར་ནག་དང༌། །དཀར་སོབ་དམར་སོབ་སྲབ་པ་དང་ ༑ ༑ སོབ་ལ་ཐལ་ཆེན་འདྲ་བ་དང༌། །སྒང་མཐུག་ཁོང་སྲབ་མ་སྙོམས་དང༌། ། ཐམས་ཅད་སྲབ་པར་འདུག་པ་དང༌། །རྩ་རོ་དང་ནི་སྡོང་གཅིག་དང༌། །བྱ་རོག་ རྗེས་དང་སྲིན་རྗེས་དང༌། །ཏིང་(གཏིང་)ཁུང་དང་ནི་དུར་ས་དང༌། །ཤིང་ལོ་རི་མོ་ མེད་པ་དང༌།།རི་མོ་འཛིངས་ནས་འདུག་པ་དང༌། །ཡལ་ག་ཐུར་དུ་འདུག་པ་དང༌།།

ཕྱི་ནང་གཉིས་ཀ་རྩུབ་པ་དང༌། །སོབ་ལ་ཡང་བར་འདུག་པ་དང༌། །བར་གྱི་ལྷ་བ་ཆེ་བ་དང༌། །རང་སའི་དབུས་(ཨུ་)ཟུར་མེད་པ་དང༌། །ནོར་སར་ཤོང་བུ་མེད་པ་དང་ ༑ ༑ དགྲ་སར་ཟུར་བུ་བྱུང་བ་དང༌། །ཚངས་བུག་མེད་དམ་མང་བ་དང༌།། བུད་མེད་ཐོད་པ་རིགས་ངན་དང༌། །ངན་པ་ཚང་བའི་ཐོད་པ་སྟེ། །མཁས་པས་ ཆོས་རྗེ་ས་པཎ་གསུང་རབ་ཁ་སྐོང་པོད་དང་པོ། མེལ་པོའི་ཤུལ་བཞག་ལས། ས་སྐྱ་བཀའ་འབུམ། PAGE 106PAGE 103