དག་གིས། །ཡོངས་སུ་བསྐོར་ཅིང་གཤེགས་མཛད་ཀྱིས། །སྡང་སེམས་ལྡན་པ་ རྣམ་བྱེར་ཅིག །སྙིང

་རྗེའི་ བདག་ཉིད་ཅན ་རྣམས་ འཁོད། །སངས་རྒྱས་རང་སངས་རྒྱས་རྣམས་དང༌། །དགྲ་བཅོམ་སློབ་པའི་བདེན་ཚིག་གིས། །འཇིག་རྟེན་མི་ཕན་བྱེད་པ་རྣམས། །གྲོང་ཁྱེར་འདིར་ནི་སྟོངས་གྱུར་ཅིག །སེམས་ཅན་ཀུན་དང་སྲོག་ཆགས་ཀུན། །འབྱུང་པོ་ཀུན་དང་ཁྱེད་ཅག་ཀུན། །བདེ་བ་འབའ་ཞིག་ལྡན་གྱུར་ཅིག(《 ཞ 》+ ཐམས་ཅད་ནད་རྣམས་མེད་པར་ཤོག །ཀུན་གྱི་བཟང་རྣམས་མཐོང་གྱུར་ཅིག )། གང་ཡང་སྡིག་པར་མ་གྱུར་ཅིག །འབྱུང་པོ་གང་དག་འདིར་ནི་ལྷགས་གྱུར་ཏེ། །སའམ་འོན་ཏེ་བར་སྣང་འཁོད་ཀྱང་རུང༌། །སྐྱེ་རྒུ་རྣམས་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་གྱུར་ཅིག །ཅེས་བརྗོད་དུ་གཞུག་གོ །དེ་ནས་རང་གིས་ཀུ་ཤ་ལ་སོགས་པའི་བུམ་པའི་ཆུས་གཏོར་ཞིང༌། ཨོཾ་པི་ཤཱ་ཙི་པརྞ་ཤ་ཝ་རཱི་སརྦ་ཛྭ་ར་པྲ་ཤ་མ་ཎཱ་ཡ། ཆེ་གེ་མོའམ། གྲོང་ཁྱེར་པའམ། རྟའི་ཚོགས་སམ། ཕྱུགས་ལ་སོགས་པའི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་སྦྱར་ཏེ། གདོན་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནད་ཐམས་ཅད་ཤཱནྟིཾ་ཀུ་རུ་སྭཱ་ཧཱ། རིམས་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་དོ། །རྗེ་བཙུན་མ་རི་ཁྲོད་ལོ་མ་ཅན་གྱི་སྒྲུབ་ཐབས་ཆོ་ག་དང་བཅས་པ་དགེ་སློང་རྡོ་རྗེ་འཛིན་པ་འཕགས་པས་སྦྱར་བའོ། །རྗེ་བཙུན་བ་རི་བ་ལས་བརྒྱུད་གསུང༌།། །།༄༅། །ལོ་མ་ཅན་གྱི་སྒྲུབ་ཐབས་བཞུགས། ། ༄༅། །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །རྗེ་བཙུན་རི་ཁྲོད་ལོ་མ་ཅན་བསྒོམ་པར་འདོད་པས། བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་བྱ། ཚད་མེད་པ་བཞི་བསྒོམ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། ཁྱད་པར་དུ་བདག་དང་གཞན་གྱི་རིམས་དང༌། ཉེ་བར་འཚེ་བ་ཞི་བར་བྱ་སྙམ་དུ་བྱང་ཆུབ་ཀྱི་སེམས་བསྒོམ། དེ་ནས། ཨོཾ་སྭ་བྷཱ་ཝའི་སྔགས་ཀྱིས་སྟོང་པར་བསམ། སྟོང་པའི་ངང་ལས་པདྨ་དང་ཟླ་བའི་སྟེང་དུ། རང་གི་ཤེས་པ་པྃ་ལས་རྡོ་རྗེ་པྃ་གིས་མཚན་པ། དེ་ལས་འོད་ཟེར་ཕར་འཕྲོས་པས།

སེམས་ཅན་གྱི་དོན་བྱས། སླར་ཚུར་འདུས་ནས་ཡོངས་སུ་གྱུར་པ་ལས། རང་ཉིད་རྗེ་བཙུན་མ་རི་ཁྲོད་ལོ་མ་ཅན་སྐུ་མདོག་སེར་མོ་ཞལ་གསུམ་ཕྱག་དྲུག་མ། རྩ་བའི་ཞལ་སེར། གཡས་དཀར། གཡོན་དམར། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། མིའུ་ཐུང་ཤིན་ཏུ་ཁྲོས་པའི་ཆ་ལུགས་ཅན། ཕྱག་གཡས་ཀྱི་དང་པོས་གསེར་གྱི་རྡོ་རྗེ་ཐུགས་ཀར་འཛིན་པ། གཉིས་པས་དགྲ་སྟ་འདེབས་པའི་ཚུལ། གསུམ་པས་མདའ་གསོར་ཞིང་འཛིན་པ། གཡོན་གྱི་དང་པོ་སྡིགས་མཛུབ་ལ་རྡོ་རྗེའི་ཞགས་པས་དཀྲིས་པ། གཉིས་པས་འབྲས་བུ་སྣ་ཚོགས་ཀྱིས་བརྒྱན་པའི་ཤིང་ལོ་སར་པའི་རྔ་ཡབ་འཛིན་པ། གསུམ་པས་གཞུ་འཛིན་པ། ཤིང་ལོ་སར་པའི་ན་བཟའ་མནབས་ཤིང༌། མེ་ཏོག་དང་འབྲས་བུ་སྣ་ཆོགས་ཀྱིས་བརྒྱན་པ་བསྒོམ ༑ དེའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། སྙིང་གི་ནང་གི་པྃ་ལས་འོད་ཟེར་འཕྲོས་པས། འོག་མིན་ནས་རྗེ་བཙུན་མ་རི་ཁྲོད་ལོ་མ་ཅན་མ་ལ། སངས་རྒྱས་དང་བྱང་ཆུབ་སེམས་དཔས་བསྐོར་བ་སྤྱན་དྲངས། ཛཿཧཱུྃ་བྃ་ཧོཿས་རང་ལ་བསྟིམ། ཡང་འོད་འཕྲོས་པས། དེ་བཞིན་གཤེགས་པ་རིགས་ལྔ་སྤྱན་དྲངས ༑ མཆོད་པ་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་དབང་བསྐུར་བས། ལུས་ཐམས་ཅད་གང༌། དྲི་མ་ཐམས་ཅད་དག གསང་སྔགས་དང་རིག་སྔགས་ཐམས་ཅད་ལ་དབང་བར་བྱས། ཆུ་ལྷག་མ་ཡར་ལུད་པས་སྤྱི་བོར་མི་བསྐྱོད་པས་དབུ་བརྒྱན་པར་བསམ། དེ་ལ་མེ་ཏོག་ལ་སོགས་པས་མཆོད་ནས ༑ རྒྱལ་བ་ཀུན་གྱི་ཡེ་ཤེས་སྒྱུ་མ་ཡི། །ཆོ་འཕྲུལ་རྣམ་པར་འཕྲུལ་པ་ལས་བྱུང་བའི ༑ ༑ ལྷ་མོ་གང་གིས་སྒྲུབ་པོའི་ནད་དང་བགེགས། །ཀུན་དུ་ཞི་མཛད་ཁྱེད་ལ་ཕྱག་འཚལ་ལོ། །ཞེས་པས་བསྟོད་དོ། །དེ་ནས་རང་གི་སྙིང་གའི་པྃ་གི་མཐའ་མ་སྔགས་ཀྱི་ཕྲེང་བས་བསྐོར་བའི་འོད་ཀྱིས། བགེགས་ཀྱི་ཚོགས་ཉེ་བར་ཞི་བ་དང༌།

རིམས་ནད་ཐམས་ཅད་བསལ་བར་བསམ་ཞིང༌། ཨོཾ་པི་ཤཱ་ཙི་པརྞ་ཤ་ཝ་རཱི་སརྦ་ཛྭ་ར་པྲ་ཤ་མ་ཎཱ་ཡ་སྭཱ་ཧཱ། ཞེས་ཅི་ནུས་པ་བཟླ། བུམ་པ་སྤྱི་དང་མཐུན་པར་བསྐྱེད་པའི་ནང་དུ། ལྷ་ཚུལ་འདིས་བསྐྱེད་ལ། བཟླས་པ་བྱས་པའི་མཐར་གཞན་གྱི་དོན་བྱ། ཆོས་རྗེ་ས་སྐྱ་པའི་མན་ངག་ཡི་གེར་བཀོད་པའོ། །ཨོཾ་པི་ཤཱ་ཙི་པརྞ་ཤ་ཝ་རཱི་སརྦ་ཛྭ་ར་པྲ་ཤ་མ་ཎཱ་ཡ། ཨི་དཾ་བ་ལིཾ་གྲི་ཧྣ་པ་ཡ་མ་མ་ས་པ་རི་ཝཱ་ར་སརྦ་རོ་ག་པྲ་ཤ་མ་ཎཱ་ཡ་སྭཱ་ཧཱ།། །།༄༅། །རི་ཁྲོད་ལོ་མ་ཅན་གྱི་བསྟོད་པ་བཞུགས། ། ༄༅། །ཨོཾ་སྭསྟི་སིདྡྷཾ། བླ་མ་དམ་པའི་ཞབས་ལ་གུས་པས་ཕྱག་འཚལ་ ལོ ༑ ༑ རྒྱལ་བ་ཀུན་གྱི་ཡེ་ཤེས་སྒྱུ་མ་ཡི། །ཆོ་འཕྲུལ་རྣམ་པར་འཕྲུལ་པ་ལས་བྱུང་བའི ༑ ༑ ལྷ་མོ་གང་གིས་སྒྲུབ་པོའི་ནད་གདོན་བགེགས། །ཀུན་དུ་ཞི་མཛད་ཁྱོད་ལ་ཕྱག་འཚལ་ལོ། །ཞིང་དང་ཡུལ་རྣམས་ཀུན་དུ་རྣམ་འཕྲུལ་ཞིང༌། ཁྱད་པར་རི་ཁྲོད་གནས་སུ་རྣམ་རོལ་ནས། །སྒྲུབ་པ་པོ་ལ་དངོས་གྲུབ་མཆོག་སྩོལ་བ། །རི་ཁྲོད་དབང་ཕྱུག་མ་ལ་ཕྱག་འཚལ་ལོ། །སྣ་ཚོགས་ཞལ་དང་ཕྱག་ཞབས་སྣ་ཚོགས་དང༌། །སྣ་ཚོགས་མདོག་དང་སྣ་ཚོགས་ཆ་ལུགས་དང༌། །སྣ་ཚོགས་རྒྱན་དང་སྣ་ཚོགས་ཕྱག་མཚན་གྱིས། །རྣམ་པར་སྒེག་པ་ཁྱེད་ལ་ཕྱག་འཚལ་ལོ། ཁྱད་པར་གང་གིས་འདུལ་བའི་ཐབས་མཁྱེན་ནས། །མེ་ཏོག་འབྲས་བུ་དུ་མས་རྣམ་སྤུད་པའི། །ཤིང་ལོ་སར་པའི་ན་བཟས་རབ་ཀླུབས་པ། །ལོ་མ་གྱོན་པ་ཁྱོད་ལ་ཕྱག་འཚལ་ལོ། །གསུང་གི་རིག་སྔགས་ཞི་བའི་ང་རོ་ཡིས། །འགྲོ་བའི་རིམས་དང་སྡུག་བསྔལ་ཞི་མཛད་ཅིང༌། །དྲག་པོའི་གསང་སྔགས་འབྲུག་ལྟར་ཆེར་བསྒྲགས་པས། །གདུག་པ་འཇོམས་མཛད་གསུང་ལ་ཕྱག་འཚལ་ལོ། །ཉིད་ཐུགས་ཞི་བས་འགྲོ་བ་ཞི་མཛད་ཅིང༌། །བརྩེ་བས་རྗེས་ཆགས་དགྱེས་པ་ཆེན་པོ་ཡིས ༑ ༑ ཚེ་དང་དཔལ་འབྱོར་རྣམ་པར་རྒྱས་མཛད་མ། །རྣམ་གྲོལ་ཡངས་པའི་ཐུགས་མངའ་ཁྱེད་ལ་འདུད། །སྒྲུབ་དང་བཟླས་བརྗོད་བརྩོན་པས་ཉིད་ཀྱི་ཐུགས ༑ ༑ བསྐུལ་བས་བདག་ལ་བརྩེ་བ་ཉེར་དགོངས་ནས།

།བགེགས་དང་ནད་སོགས་སྡུག་བསྔལ་ཞི་བ་དང༌། །ཚེ་དང་དཔལ་འབྱོར་རྒྱས་པར་མཛད་དུ་གསོལ ༑ ༑ སྐྱེ་བ་ཀུན་དུ་བདག་གི་མགོན་མཛད་དེ། །ཉམ་ངའི་འཇིགས་པ་ཀུན་ལས་བསྐྱབ་པ་དང༌། །སྲིད་ཞིའི་བདེ་དགའ་རྒྱ་མཚོས་རབ་འབྱོར་ཅིང༌། །རྫོགས་སངས་ཡོན་ཏན་རྒྱ་མཚོར་འགྱུར་བར་མཛོད། །རྗེ་བཙུན་མ་རི་ཁྲོད་ལོ་མ་ཅན་གྱི་བསྟོད་པ། དགེ་སློང་རྡོ་རྗེ་འཛིན་པ་འཕགས་པས་ཆུ་མིག་དཔལ་གྱི་བདེ་ཆེན་དུ་སྦྱར་བའོ།། །།ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཡེ་དྷརྨཱ་ཧེ་ཏུ་པྲ་བྷ་བཱ་ཧེ་དུནྟེ་ཥཱནྟ་ཐཱ་ ག་ཏོ་ཧྱ་བ་དཏ། ཏི་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ ཨོཾ་སུ་པྲ་ཏིཥྛ་བཛྲེ་སྭཱ་ཧཱ།། །།༄༅། །བསྲུང་བ་ལྔའི་དབང་ཆོག་གི་སྐོར་རྣམས་བཞུགས་སོ། ། ༄༅། །དེ་ནས་ཕྱོགས་ཀྱི་གཏོར་མ་གཏང་བའི་ཕྱིར། ཤར་ཕྱོགས་ནས་ཡུལ་འཁོར་སྲུང་འཁོར་དང་བཅས་པ་ལ་གཏོར་མ་ཕུལ་ནས་འདི་སྐད་ཅེས་བརྗོད་པར་བྱའོ། །སྱཱདྱ་ཐེ་དན། དྷ་རི་ཎི་དྷ་རི་ཎི། པྲ་སནྡྷ་དྷ་རི་ཎི། བྷཉྫ་ནི་པྲ་བྷཉྫ་ནི། བི་ད་མ་ནི་ཀིཾ་པུ་རུ་ཥེ། ཤ་ཀ་ལེ་སཱ་ར་ཏི་ཤུ་ལ་དྷ་རེ། ཤུདྡྷ་ཙ་ར་ནི་གྷོ་ཥ་ཝ་ཏི། ས་ར་གྲ་ཧེ། ཤཱནྟིཾ་ཆེ་གེ་མོ། ཤར་ཕྱོགས་སུ་བདེ་ལེགས་སུ་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང༌། །འཇིག་རྟེན་སྐྱོང་དང་དབང་ཕྱུག་ཆེ། །གནོད་སྦྱིན་སྡེ་དཔོན་ཐམས་ཅད་དང༌། །འཕྲོག་མ་བུ་དང་བཅས་རྣམས་ཀྱང༌། །བདག་གི་མེ་ཏོག་སྤོས་རྣམས་དང༌། །གཏོར་མ་འདི་ནི་བླང་བར་མཛོད། །དེ་རྣམས་ཀྱི་ནི་བརྩོན་འགྲུས་དང༌། །གཟི་བརྗིད་དབང་ཕྱུག་སྟོབས་ཀྱིས་ཀྱང༌། །ནད་རྣམས་ཐམས་ཅད་འཇོམས་གྱུར་གྱུར་ཅིག །ཆེ་གེ་མོ་ཤར་ཕྱོགས་སུ་བཀྲ་ཤིས་པར་གྱུར་ཅིག་སྭཱ་ཧཱ། དེ་ནས་ཚིག་འདིས་ཀྱང་གསོལ་བ་གདབ་པར་བྱ་སྟེ། སྱཱདྱ་ཐེ་དན། ཨ་ཁེ་མ་ཁེ། བི་ན་ཁེ། བནྡྷེ། བ་ར་དྷེ། ཙ་པ་ལེ། བ་ཁེ་བ་ཁ་ནེ་ཨ་ཁི་ལེ། བ་ཧུ་ལེ ༑ བྷ་གན་དྷ་ལེ། བ་ཤེ་བ་ཤ་བ་ཏི་སྭཱ་ཧཱ། རྒྱལ་པོ་ཆེན་པོ་ཡུལ་འཁོར་སྲུང་གི་མིང་དང༌།

སྟོབས་དང་དབང་ཕྱུག་དང་བྱིན་གྱིས་ཆེ་གེ་མོའི་གདོན་ཐམས་ཅད་དང་ ༑ གནོད་པ་ཐམས་ཅད་ལས་ཐར་བར་གྱུར་ཅིག་སྭཱ་ཧཱ། ལྷོ་ཕྱོགས་ནས་འཕགས་སྐྱེས་པོ་འཁོར་དང་བཅས་པ་ལ་གཏོར་མ་ཕུལ་ནས་འདི་སྐད་ཅེས་བརྗོད་པར་བྱའོ། །སྱཱདྱ་ཐེ་དན། ཤཱནྟི་ས་ར་ཏི་ཀཱནྟི། ཀ་ར་ཏི་ཀིངྐ་སི། ཀི་རནྟ་ཀི་ར་ཏི། པ་ར་ཌི་དྷ་ར་ནི། ཨརྡྷི་ནི། བྷཱུ་མཱི་དྷ་རི་ཎི་ཧི་མ་བ་ཏི་ཛྱོ་ཏི་ཙ་ར་ནི་བ་ལ་ཨ་གྲེ་ཆེ་གེ་མོ་ལྷོ་ཕྱོགས་སུ་བདེ་ལེགས་སུ་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང༌། །འཇིག་རྟེན་སྐྱོང་དབང་ཕྱུག་ཆེ། །གནོད་སྦྱིན་སྡེ་དཔོན་ཐམས་ཅད་དང་ ༑ ༑ འཕྲོག་མ་བུ་དང་བཅས་རྣམས་ཀྱང༌། །བདག་གི་མེ་ཏོག་སྤོས་རྣམས་དང་ ༑ ༑ གཏོར་མ་འདི་ནི་བླང་བར་མཛོད། །དེ་རྣམས་ཀྱི་ནི་བརྩོན་འགྲུས་དང༌།། གཟི་བརྗིད་དབང་ཕྱུག་སྟོབས་ཀྱི་ཀྱང༌། །ནད་རྣམས་ཐམས་ཅད་འཇོམས་གྱུར་ཅིག ༑ ཆེ་གེ་མོ་ལྷོ་ཕྱོགས་སུ་བཀྲ་ཤིས་པར་གྱུར་ཅིག་སྭཱ་ཧཱ། དེ་ནས་འདི་སྐད་ཀྱང་གསོལ་བ་གདབ་པར་བྱ་སྟེ། སྱཱདྱ་ཐེ་དན། ཁ་ཁ་ཁ་མེ་ཁ་ལ་ནེ་ཁ་ལོ་མེ་ཁ་ར་ལི་ཁ་ར་ལེ། ཁ་ར་ཁེ་ཀ་ཤི་ནི་ཀ་ར་ཏེ། ཀ་ལེ་ཀ་མཱི་ནི་བི་མ་ལེ་བི་དྷེ་ཡ་ཤ་ཝ་ཏི་ཤ་མི་ཤ་མ་ནི། རྒྱལ་པོ་ཆེན་པོ་འཕགས་སྐྱེས་པོའི་མིང་དང༌། སྟོབས་དང་དབང་ཕྱུག་དང་བྱིན་གྱིས་ཆེ་གེ་མོའི་གདོན་དང་གནོད་པ་ཐམས་ཅད་ཞི་བར་གྱུར་ཅིག་སྭཱ་ཧཱ། དེ་ནས་ནུབ་ཕྱོགས་སུ་མིག་མི་བཟང་འཁོར་དང་བཅས་པ་ལ་གཏོར་མ་ཕུལ་ནས་འདི་སྐད་ཅེས་བརྗོད་པར་བྱའོ། །སྱཱདྱ་ཐེ་དན། བ་ར་མི་བ་ར། ཨ་གྲེ་བ་ལ་བ་ཏི་བ་ལི་ནི། བི་ཤ་བེ་བི་མ་སི། སཱ་ག་རེ་ཁ་རི་ཀ་པི་ལེ་ཙནྡྷ་ལི་བ་ལོ་ཏི་རི་ནི། ནི་ར་ཛཱ་ནི་བི་དྷ་རི་ཎི་བ་ར་ན་བ་ཏི་ཨ་ཙ་ལི། ནུབ་ཕྱོགས་སུ་ཆེ་གེ་མོ་བདེ་ལེགས་སུ་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང༌། །འཇིག་རྟེན་སྐྱོང་དང་དབང་ཕྱུག་ཆེ། །གནོད་སྦྱིན་སྡེ་དཔོན་ཐམས་ཅད་དང༌། །འཕྲོག་མ་བུ་དང་བཅས་རྣམས་ཀྱང༌། །བདག་གི་མེ་ཏོག་སྤོས་རྣམས་དང༌།

།གཏོར་མ་འདི་ནི་བླང་བར་མཛོད། །དེ་རྣམས་ཀྱི་ནི་བརྩོན་འགྲུས་དང༌། །གཟི་བརྗིད་དབང་ཕྱུག་སྟོབས་ཀྱིས་ཀྱང༌། །ནད་རྣམས་ཐམས་ཅད་འཇོམས་གྱུར་ཅིག །ཆེ་གེ་མོ་ནུབ་ཕྱོགས་སུ་བཀྲ་ཤིས་པར་གྱུར་ཅིག་སྭཱ་ཧཱ། དེ་ནས་ཚིག་འདིས་ཀྱང་གསོལ་བ་གདབ་པར་བྱ་སྟེ། སྱཱདྱ་ཐེ་དན། ཀྲ་ག་ཡེ་ཀྲ་ག་ཤེཀྲ་ག་སེ་ཀྲུ་ཤ་མེ། ཀྲུ་ཀེ་ཀྲུ་ག་ཁ་མེ་ཀྲུ་གེ ཨ་ག་ལེ། ན་ག་ལེ། ས་མ་ག་ལེ། ཀུ་ཧུ་མེ། ཨ་ལ་ཀེ ཀ་ལ་ཀེ ཨ་ར་མི་རེ་དྷི་རེ་ཨ་རུ་ག་བ་ཏི། རྒྱལ་པོ་ཆེན་པོ་མིག་མི་བཟང་གི་མིང་དང་སྟོབས་དང་དབང་ཕྱུག་དང་བྱིན་གྱིས་ཆེ་གེ་མོ་དགེ་བར་གྱུར་ཅིག་སྭཱ་ཧཱ། དེ་ནས་བྱང་ཕྱོགས་སུ་རྣམ་ཐོས་སྲས་འཁོར་དང་བཅས་པ་ལ་གཏོར་མ་(《 ལུ 》+ ཨོཾ་བཻ་ཤྲ་མ་ཎ་ཡེ་ན་མ་སརྦ་ཏ་ཐཱ་ག་ལ་སོགས་པས་ ) ཕུལ་ནས་འདི་སྐད་ཅེས་བརྗོད་པར་བྱའོ། སྱཱདྱ་ཐེ་དན། ཁད་ག་གརྦྷེ་བིཀྩཀྵེ། ཙཀྵ་རཱ་ཛ་ནེ། ཙནྟྲེ་པ་ཏ་ལེ་བྷཱི་མ་པ་ར་པ་ཏེ། ཁ་ར་ཨ་གྲེ་བྷྲྀ་ཀུ་ཊི ༑ ཀ་ར་ཨ་གྲེ་ཨེ་ཀ་ཨ་གྲེ། བརྐ་བ་ཏི་ས་རངྒ་བ་ཏི། ཙི་ཏ་ཏྲ་ཀཱནྟི་ཆེ་གེ་མོ་བྱང་ཕྱོགས་སུ་བདེ་ལེགས་སུ་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང༌། ། འཇིག་རྟེན་སྐྱོང་དང་དབང་ཕྱུག་ཆེ། །གནོད་སྦྱིན་སྡེ་དཔོན་ཐམས་ཅད་དང༌། ། འཕྲོག་མ་བུ་དང་བཅས་རྣམས་ཀྱང༌། །བདག་གི་མེ་ཏོག་སྤོས་རྣམས་དང༌། ། གཏོར་མ་འདི་ནི་བླང་བར་མཛོད། །དེ་རྣམས་ཀྱི་ནི་བརྩོན་འགྲུས་དང༌། །གཟི་བརྗིད་དབང་ཕྱུག་སྟོབས་ཀྱིས་ཀྱང༌། །ནད་རྣམས་ཐམས་ཅད་འཇོམས་གྱུར་ ཅིག ༑ ཆེ་གེ་མོ་བྱང་ཕྱོགས་སུ་བཀྲ་ཤིས་པར་གྱུར་ཅིག་སྭཱ་ཧཱ། དེ་ནས་ཚིག་འདིས་ཀྱང་གསོལ་བ་གདབ་པར་བྱ་སྟེ། སྱཱདྱ་ཐེ་དན། སིདྡྷེ་སུ་སིདྡྷེ། ཨ་རེ་ཨ་ར་ཎེ ༑ བ་ལེ་མ་ཧཱ་བ་ལེ། ཛམྦྷེ་(《 ལུ 》+ པྲ་ཛ་བྷེ་ ) ཛ་ཊི་ལེ། ཨ་ཁ་ནེ་མ་ཁ་ནེ་ཁ་ཁ་ནེ་ཁ་རཊྚེ། ཧ་རི་པིདྒ་ལེ། ཏི་མིདྒི་ལེ། ཏི་མིདྒི་ལི་ནི་སྭཱ་ཧཱ། བདག་གི་སྔགས་ཀྱི་ཚིག་རྣམས་གྲུབ་པར་གྱུར་ཅིག(《 ལུ 》+ སྭཱ་ཧྭཱ། ) རྒྱལ་པོ་ཆེན་པོ་རྣམ་ཐོས་ཀྱི་བུའི་མིང་དང་སྟོབས་དང་དབང་ཕྱུག་དང༌།

བྱིན་གྱིས་ཆེ་གེ་མོ་དགེ་བར་གྱུར་ཅིག་སྭཱ་ཧཱ།(《 ལུ 》+ ནས་དབུས་ཚངས་པདང༌། སའི་ལྷ་མོ་འཁོར་དང་བཅས་པ་ལ་གཏོར་མ་ཕུལ་ནས། ཨོཾ་བྲཧྨ་ཡ་པྲ་ཐི་ཝི་དེ་ཝི་ས་པ་ཝ་རན། མ་ནཿསརྦ་ལ་སོགས་པས་ཕུལ་ནས། ) སྱཱདྱ་ཐེ་དན། བྲ་ཧྨེ་བྲ་ཧྨེ་གྷོ་ཥེ་བྲ་ཧྨེ་སཱ་རེ ༑ བཛྲེ་བཛྲེ་གྷོ་ཥེ་སྠི་རི་སྠི་རེ་སཱ་རེ་ཨ་ཙ་ལེ། ཨ་ར་ཎེ། བི་ཤ་ནེ། རཏྣ་ནེ། ཨ་ར་ནེ། ར་ཤཱུ་རེ་པ་ར་ཨ་གྲ་པྲ་བ་ཏེ། མཱ་ར་བྷ་ཏེ་ཆེ་གེ་མོ་ཕྱོགས་མཚམས་ཐམས་ཅད་དང་སྟེང་དང་འོག་རྣམས་སུ་བདེ་ལེགས་སུ་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང༌། །འཇིག་རྟེན་སྐྱོང་དང་དབང་ཕྱུག་ཆེ། །གནོད་སྦྱིན་སྡེ་དཔོན་ཐམས་ཅད་དང༌། །འཕྲོག་མ་བུ་དང་བཅས་རྣམས་ཀྱང༌། །བདག་གི་མེ་ཏོག་སྤོས་རྣམས་དང༌། །གཏོར་མ་འདི་ནི་བླང་བར་མཛོད། །དེ་རྣམས་ཀྱི་ནི་བརྩོན་འགྲུས་དང་ ༑ ༑ གཟི་བརྗིད་དབང་ཕྱུག་སྟོབས་ཀྱིས་ཀྱང༌། །ནད་རྣམས་ཐམས་ཅད་འཇོམས་གྱུར་ཅིག །ཆེ་གེ་མོ་ཕྱོགས་མཚམས་ཐམས་ཅད་དང་སྟེང་དང་འོག་རྣམས་སུ་བཀྲ་ཤིས་པར་གྱུར་ཅིག་སྭཱ་ཧཱ། དེ་ནས་ཚིག་འདིས་ཀྱང་གསོལ་བ་གདབ་པར་བྱ་སྟེ། སྱཱདྱ་ཐེ་དན། ཨ་སཾ་ག་ཁཌྒ་བ་ཏེ་བ་ལ་ནིརྒྷོ་ཥེ་ཤཱུ་རེ་ཤཱུ་ར་དྷ་རེ། བཛྲ་ག་མེ་བཛྲ་དྷ་རེ་སྟཾ་བྷེ་དྲྀ་ཌྷ་སཱ་རེ་བི་ར་ཛེ་བི་གྷ་སེ་བཱ་ར་གྲ་པྲཱ་བ་ཏེ་ཨ་ར་ཎེ་དྷརྨ་ཡུཀྟེ་དེ་ཤི་བི་གྷུཥྟ། དེ་བཞིན་གཤེགས་པའི་མཚན་དང་སྟོབས་དང༌། དབང་ཕྱུག་དང་བྱིན་གྱིས་ཆེ་གེ་མོ་བདེ་ལེགས་སུ་གྱུར་ཅིག་སྭཱ་ཧཱ། ཞེས་བརྗོད་ཅིང་ཕྱོགས་ཕྱོགས་ནས་རོལ་མོའི་སྒྲ་ཡང་བྱའོ། །ཕྱོགས་ཀྱི་གཏོར་མའོ།། །།གཟའ་དང་རྒྱུ་སྐར་ལ་མཆོད་ཅིང་གཏོར་མ་ཕུལ་ནས་འདི་སྐད་ཅེས་བརྗོད་པར་བྱའོ། །གཟའ་གང་དག་རྒྱུ་སྐར་རྣམས་ཀྱི་ཁྲོད་ན་རྒྱུ་ཞིང་འགྲིབ་པ་དང་འཕེལ་བ་དང་བདེ་བ་དང་སྡུག་བསྔལ་བ་དང༌། ལོ་ལེགས་པ་དང་ལོ་ཉེས་པ་དག་ཀྱང་སྟོན་པ་རྣམས་འདི་ལྟ་སྟེ། གཟའ་ཉི་མ་དང༌། གཟའ་ཟླ་བ་དང༌། གཟའ་ཕུར་བུ་དང༌། གཟའ་པ་ཝ་སངས་དང༌།

གཟའ་སྤེན་པ་དང༌། གཟའ་མིག་དམར་དང་ ༑ གཟའ་ལྷག་པ་དང༌། གཟའ་ལྷ་མིན་དབང་པོ་སྒྲ་གཅན་དང༌། གཟའ་དུ་བ་མཇུག་རིངས་སོ། །རྒྱུ་སྐར་ཉི་ཤུ་རྩ་བརྒྱད་ནི། དེ་ལྟར་ཕྱོགས་ཕྱོགས་ན་བདུན་བདུན་ནོ། །སྐར་མ་གཟའ་བདུན་དེ་བཞིན་ཏེ། །རྫུ་འཕྲུལ་ཆེ་ཞིང་དཀའ་ཐུབ་ཆེ།། ཉི་མ་དང་ནི་ཟླ་བ་དང༌། །སུམ་ཅུ་རྩ་བདུན་ཚང་བ་དག །འཆར་བ་དང་ནི་ནུབ་པ་ན ༑ ༑ འཁོར་ལོ་མཚོན་ཆ་བཞིན་དུ་རྒྱུ། །འཇིག་རྟེན་དུ་ནི་ཟད་འཕེལ་བྱེད། ། གཟི་ཆེ་རྫུ་འཕྲུལ་ཆེན་པོ་དག །རབ་ཏུ་དང་བའི་སེམས་ཀྱིས་སུ། །རིག་སྔགས་རྗེས་སུ་ཡི་རང་བྱོས། །དེ་དག་གིས་ཀྱང་མིང་འདི་ཞེས་བྱ་བ་ལ་བསྲུང་བར་གྱིས་ཤིག ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཤིག རྒྱུ་སྐར་གང་དག་ནམ་མཁའ་ལ་རྒྱུ་ཞིང་སྣང་བར་བྱེད་པ་རྣམས་འདི་ལྟ་སྟེ། སྨིན་དྲུག་དང་ནི་སྣར་མ་དང༌། །མགོ་དང་ལག་དང་ནམ་སོ་དང༌། །རྒྱལ་གྱི་བཀྲ་ཤིས་ཕུན་སུམ་ཚོགས ༑ ༑ དེ་བཞིན་སྐག་སྟེ་བདུན་པ་ཡིན། །འདི་ལྟར་རྒྱུ་སྐར་བདུན་པོ་འདི་དག་ནི ༑ ཤར་གྱི་སྒོ་ན་གནས་པ་དག་སྟེ། གང་དག་ཤར་ཕྱོགས་བསྲུང་ཞིང་ཡོངས་སུ་སྐྱོང་བར་བྱེད་པ་དག་གོ །དེ་དག་གིས་ཀྱང་མིང་འདི་ཞེས་བྱ་བ་ལ་བསྲུང་བར་གྱིས་ཤིག ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཤིག མཆུ་ནི་མི་མཛའ་འཇོམས་པ་དང༌། །དེ་བཞིན་གྲེ་དང་དབོ་གཉིས་དང༌། །མེ་བཞི་ནག་པ་ས་རི་དང༌། །ས་ག་སྟེ་ནི་བདུན་པ་ཡིན། །དེ་ལྟར་རྒྱུ་སྐར་བདུན་པོ་འདི་དག་ནི། ལྷོ་ཕྱོགས་ཀྱི་སྒོ་ན་གནས་པ་དག་སྟེ། གང་དག་ལྷོ་ཕྱོགས་བསྲུང་ཞིང་ཡོངས་སུ་སྐྱོང་བར་བྱེད་པ་དག་གོ །དེ་དག་གིས་ཀྱང་མིང་འདི་ཞེས་བྱ་བ་ལ་བསྲུང་བར་གྱིས་ཤིག ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཤིག ལྷ་མཚམས་གཟི་བརྗིད་ཆེན་མོ་དང༌། །དེ་བཞིན་སྣྲོན་དང་སྣྲུབས་དང་ནི། །ཆུ་སྟོད་དང་ནི་ཆུ་སྨད་དང༌། །དེ་ལྟར་བྱི་བཞིན་གྲོ་བཞིན་ནོ། །དེ་ལྟར་རྒྱུ་སྐར་བདུན་པོ་འདི་དག་ནི་ནུབ་ཕྱོགས་ཀྱི་སྒོ་ན་གནས་པ་དག་སྟེ།

གང་དག་ནུབ་ཕྱོགས་བསྲུང་ཞིང་ཡོངས་སུ་སྐྱོང་བར་བྱེད་པ་དག་གོ །དེ་དག་གིས་ཀྱང་མིང་འདི་ཞེས་བྱ་བ་ལ་བསྲུང་བར་གྱིས་ཤིག ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཤིག མོན་གྲུ་དང་ནི་མོན་གྲེ་དང༌། །དེ་བཞིན་ཁྲུམས་སྟོད་ཁྲུམས་སྨད་དང༌། ། ནམ་གྲུ་དང་ནི་ཐ་སྐར་དང༌། །བྲ་ཉེ་སྟེ་ནི་བདུན་པ་ཡིན། །དེ་ལྟར་རྒྱུ་སྐར་བདུན་པོ་འདི་དག་ནི་བྱང་ཕྱོགས་ཀྱི་སྒོ་ན་གནས་པ་དག་སྟེ། གང་དག་བྱང་ཕྱོགས་བསྲུང་ཞིང་ཡོངས་སུ་སྐྱོང་བར་བྱེད་པ་དག་གོ །དེ་དག་གིས་ཀྱང་མིང་འདི་ཞེས་བྱ་བ་ལ་བསྲུང་བར་གྱིས་ཤིག ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་ཤོག་ཤིག གཟའ་སྐར་གྱི་གཏོར་མ་དང་གསོལ་བ་གདབ་པ་སྟེ་དྲུག་པའོ།། །།དེ་ནས་སྨན་དང་འབྲས་བུས་བརྒྱན་པའི་དཀར་གཏོར་གཉིས་དང༌། དམར་གཏོར་ལྔ་བཤམས་ནས་དཀར་གཏོར་དང་པོ་བྱིན་གྱིས་བརླབས་ལ་འདི་སྐད་བརྗོད་དོ། །རྒྱལ་པོ་ཆེན་པོ་བཞིའི་ལམ་དང༌། ལམ་མ་ཡིན་པ་ན་གནས་པ་བཞི་ཡོད་དེ་དེ་དག་ཀྱང་གང་ཞེ་ན། འདི་ལྟ་སྟེ། བཀྲ་ཤིས་ལྡན་དང༌། ཀུན་བཤེས་དང༌། གང་པོ་དང༌། དགའ་བའི་དཔལ་རྣམས་ཏེ་གང་དེ་དག་མིང་ཤེས་པ་དང་

༑ རུས་ཤེས་པ་དེ་ལ་ནི་རྒྱལ་པོའི་འཇིགས་པ་མི་འབྱུང་ངོ༌། །ཆོམ་རྐུན་གྱི་འཇིགས་པ་དང༌། མེའི་འཇིགས་པ་དང༌། ཆུའི་འཇིགས་པ་དང༌། མིའི་འཇིགས་པ་དང༌། མི་མ་ཡིན་པའི་འཇིགས་པ་མི་འབྱུང་ངོ༌། །དེ་བས་ན་མིང་འདི་ཞེས་བྱ་བའི་ཕྱིར། བཀྲ་ཤིས་ལྡན་དང༌། ཀུན་བཤེས་དང༌། གང་པོ་དང༌། དགའ་བའི་དཔལ་ལ་གསོལ་ལོ། །གསོལ་བ་འདེབས་སོ། །ཞེས་བརྗོད་ནས་གཏོར་མ་ན་མཿ སརྦ་ཏ་ཐཱ་ག་ཏས་ཕུལ་ལ། ཡང་འདི་སྐད་ཅེས་འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ། བསྲུང་བར་གྱིས་ཤིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང་ ༑ ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་གྱིས་ཤིགདཀར་གཏོར་གཉིས་པ་བྱིན་གྱིས་བརླབས་ལ། འདི་སྐད་ཅེས། ལག་ན་རྡོ་རྗེའི་བུ་ཕོ་ལག་མྱུར་ཞེས་བྱ་བ། གྲོང་ཁྱེར་ཁོར་ཡུག་ཅེས་བྱ་བ་ན་གནས་པ་ཡོད་དེ། གང་དེའི་མིང་ཤེས་པ་དང༌། རུས་ཤེས་པ་དེ་ལ་ནི་དེས་སྲུང་བར་བྱེད། ཡོངས་སུ་སྐྱོབ་པར་བྱེད། ཡོངས་སུ་འཛིན་པར་བྱེད། ཆད་པ་ཟློག་པར་བྱེད། ཞི་བ་དང༌། བདེ་ལེགས་སུ་འགྱུར་བར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར། ལག་ན་རྡོ་རྗེའི་བུ་ཕོ་ལག་མྱུར་ལ་གསོལ་ལོ། །གསོལ་བ་འདེབས་སོ། །ཞེས་བརྗོད་ནས་གཏོར་མ་ཕུལ་ལ། འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས་མིང་འདི་ཞེས་བྱ་བ་ལ་བསྲུང་བར་གྱིས་ཤིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་གྱིས་ཤིག དམར་གཏོར་གཅིག་བྱིན་གྱིས་བརླབས་ལ། འདི་སྐད་ཅེས་སྲིན་མོ་ཆེན་མོ་བཅུ་བཞི་ཡོད་དེ། དེ་དག་ནི་བྱང་ཆུབ་སེམས་དཔའ་ཡུམ་གྱི་ལྷུམས་སུ་ཞུགས་པ་ན་ཡང་སྲུང་སྲུང༌། བལྟམས་པའི་ཚེ་ན་ཡང་སྲུང་སྲུང༌། བལྟམས་ཟིན་པའི་འོག་ཏུ་སྲུང་སྲུང༌། སྐུ་འཁྲུངས་པ་ན་ཡང་སྲུང་སྲུང་ངོ༌། །བཅུ་བཞི་གང་ཞེ་ན།

འདི་ལྟ་སྟེ། སྟོབས་ལྡན་དང་ ༑ དྲི་མ་མེད་དང༌། སྒྲ་གཅན་དང༌། རབ་མཉེན་དང༌། འཇིགས་བྱེད་མ་དང༌། འཛམ་བུ་མགྲིན་དང༌། མཆོག་ལེན་དང༌། བླ་མ་དང༌། གྲགས་མ་དང༌། འཐབ་དགའ་མ་དང༌། རྨད་གྲགས་དང༌། རྩེད་མོ་དགའ་དང༌། ས་འཛིན་དང༌། འཐབ་འཇུག་གོ །གང་དེ་དག་གི་མིང་ཤེས་པ་དང༌། རུས་ཤེས་པ་དེ་ལ་ནི་དེ་དག་གིས་སྲུང་བར་བྱེད། ཡོངས་སུ་སྐྱོབ་པ་དང༌། ཡོངས་སུ་འཛིན་པར་བྱེད། ཞི་བ་དང༌། བདེ་ལེགས་སུ་འགྱུར་བར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར། དེ་དག་ལ་གསོལ་ལོ། །གསོལ་བ་འདེབས་སོ། །ཞེས་བརྗོད་ནས་གཏོར་མ་ཕུལ་ལ། འདི་སྐད་ཅེས་བརྗོད་དོ། །འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ་བསྲུང་བར་གྱུར་ཅིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་གྱིས་ཤིག ཡང་དམར་གཏོར་གཅིག་བྱིན་གྱིས་བརླབས་ལ། འདི་སྐད་ཅེས་སྲིན་མོ་བརྒྱད་ཡོད་དེ། དེ་དག་ནི་སྐྱེས་པ་དང་བུད་མེད་དེ་དག་གཉིད་ལོག་ཀྱང་རུང་མ་ལོག་ཀྱང་རུང་སྟེ། གཟི་བརྗིད་འཕྲོག་པར་བྱེད་དོ། །དེ་དག་གང་ཞེ་ན་འདི་ལྟ་སྟེ། རྭ་དང༌། ཐུབ་མེད་དང་ ༑ ངན་སློབ་དང༌། ཕྲ་མ་ཅན་དང༌། བྲན་མོ་དམར་མོ་དང༌། རབ་བྱེད་དང༌། མིག་བཟངས་དང༌། བརྒྱད་པ་སྟེ་འཇིགས་མེད་དོ། །གང་དེ་དག་གི་མིང་ཤེས་པ་དང་ ༑ རུས་ཤེས་པ་དེ་ལ་ནི་དེ་དག་གིས་སྲུང་བར་བྱེད། ཡོངས་སུ་སྐྱོབ་པ་དང༌། ཡོངས་སུ་འཛིན་པ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་ཟློག་པར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར། དེ་དག་ལ་གསོལ་ལོ།། གསོལ་བ་འདེབས་སོ། །ཞེས་བརྗོད་ནས་གཏོར་མ་ཕུལ་ལ། འདི་སྐད་ཅེས་བརྗོད་དོ། །འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ་བསྲུང་བར་གྱུར་ཅིགཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌།

ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་གྱིས་ཤིག ཡང་དམར་གཏོར་གཅིག་བྱིན་གྱིས་བརླབས་ལ། འདི་སྐད་ཅེས་སྲིན་མོ་བདུན་ཡོད་དེ། དེ་དག་ནི་ཁྲག་གི་དྲི་མནམ་ནས་དཔག་ཚད་བརྒྱར་ཡང་རྒྱུག་གོ །དེ་དག་ཀྱང་གང་ཞེ་ན་འདི་ལྟ་སྟེ། གཟི་བརྗིད་མཆོག་དང༌། དགའ་བརྩེགས་དང༌། སྣ་ཚོགས་སྦྱིན་སྤོང་དང༌། བྲན་མོ་དཀར་མོ་བཟང་དང༌། འཇུག་འདོད་དང༌། གྲོང་ཁྱེར་ཁོར་ཡུག་དང༌། བདུན་པ་སྟེ་རི་སྲུང་ངོ༌། །གང་དེ་དག་གི་མིང་ཤེས་པ་དང༌། རུས་ཤེས་པ་དེ་ལ་ནི་དེ་དག་གིས་སྲུང་བར་བྱེད། ཡོངས་སུ་སྐྱོབ་པ་དང༌། ཡོངས་སུ་འཛིན་པ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་ཟློག་པར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར་དེ་དག་ལ་གསོལ་ལོ། །གསོལ་བ་འདེབས་སོ། །ཞེས་བརྗོད་ནས་གཏོར་མ་ཕུལ་ལ། འདི་སྐད་ཅེས། འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ་བསྲུང་བ་གྱིས་ཤིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་གྱིས་ཤིགཡང་དམར་གཏོར་གཅིག་བྱིན་གྱིས་བརླབས་ལ། སྲིན་པོ་ཆེན་པོ་ནག་མོ་ཞེས་བྱ་བ་བུ་སྟོང་ཡོད་པ། རྒྱ་མཚོའི་འགྲམ་ན་གནས་པ། མཚན་གཅིག་གིས་དཔག་ཚད་ཁྲིར་ཕྱིན་པ་ཞིག་ཡོད་དེ། གང་དེའི་མིང་ཤེས་པ་དང༌། རུས་ཤེས་པ་དེ་ལ་ནི་དེ་དག་གིས་སྲུང་བར་བྱེད། ཡོངས་སུ་སྐྱོབ་པ་དང༌། ཡོངས་སུ་འཛིན་པ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་ཟློག་པར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར། དེ་དག་ལ་གསོལ་ལོ། །གསོལ་བ་འདེབས་སོ། ། ཞེས་བརྗོད་ནས་གཏོར་མ་ཕུལ་ལ། འདི་སྐད་ཅེས། འདས་པ་དང༌། མ་འོངས་པ་དང་ ༑ ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ་བསྲུང་བར་གྱིས་ཤིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌།

ཆད་པ་བཟློག་པར་གྱིས་ཤིག ཡང་དམར་གཏོར་གཅིག་བྱིན་གྱིས་བརླབས་ལ། འདི་སྐད་ཅེས། སྲིན་མོ་ཆེན་མོ་ལྔ་གནོད་སྦྱིན་འབུམ་ཕྲག་ཉི་ཤུ་རྩ་བདུན་དང་ལྷན་ཅིག་ཏུ་འཛམ་བུའི་གླིང་གི་མི་རྣམས་བསྲུང་ཞིང་སྐྱོབ་པར་བྱེད་དེ། དེ་དག་ཀྱང་གང་ཞེ་ན། འདི་ལྟ་སྟེ། རྟག་ཏུ་མྱོས་དང༌། རྗེས་སུ་མྱོས་དང༌། སྟོབས་ཀྱིས་རྒྱགས་དང༌། འོད་མའི་སྦུབས་དང༌། ལྔ་པ་སྟེ་འབྱོར་ལྡན་ནོ། །གང་དེ་དག་གི་མིང་ཤེས་པ་དང༌། རུས་ཤེས་པ་དེ་ལ་ནི་དེ་དག་གིས་སྲུང་བར་བྱེད། ཡོངས་སུ་སྐྱོབ་པ་དང༌། ཡོངས་སུ་འཛིན་པ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་ཟློག་པར་བྱེད་དོ། །དེ་བས་ན་མིང་འདི་ཞེས་བྱ་བའི་ཕྱིར། སྲིན་མོ་ལྔ་པོ་གནོད་སྦྱིན་འབུམ་ཕྲག་བདུན་ཅུ་རྩ་བདུན་དང་བཅས་པ་དེ་དག་ལ་གསོལ་ལོ། །གསོལ་འདེབས་སོ ༑ ༑ ཞེས་བརྗོད་ནས་གཏོར་མ་ཕུལ་ལ། འདི་སྐད་ཅེས(《 ལུ 》+ བརྗོད་དོ། )། འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བཀས། མིང་འདི་ཞེས་བྱ་བ་ལ་བསྲུང་བར་གྱིས་ཤིག ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང་ ༑ ཆད་པ་བཟློག་པར་གྱིས་ཤིག ཏདྱ་ཐཱ། བི་མུ་དེ་བིཏྟི་དེ། བི་ཙ་རི་དེ་བི་ཀ་ར་ཏི་ཀ་ར་ཌི་ཀ་ར་བཱི་ར་སྭ་རེ། མུ་ཏུ་ར་གྷོ་ཥེ་ཤ་ཏ་ཧ་ན་ན་ཏི། བི་ཤི་ཏ་གྷེ་ཨག་གེ ན་ག་ཀེ་བི་ཀ་ཏཱི་ཀེ་ཏེ་བི་ཀུཊཱི་ཊཱི་དྷེ། བི་ར་ཛེ་བིཀྵུ་བི་ཏེ་བདེ་ལེགས་སུ་གྱུར་ཅིག་སྭཱ་ཧཱ། ཞེས་བརྗོད་ནས་རོལ་མོའི་སྒྲ་བྱའོ། །གསང་སྔགས་རྗེས་སུ་འཛིན་མའི་གཏོར་མ་སྟེ་བདུན་པའོ།། །།དེ་ནས་དབང་བསྐུར་བའི་སྔོན་དུ་བྱུར་བསལ་བའི་ཕྱིར་སྐྱེས་པའམ་བུ་མེད་གདུགས་གཅིག་སྨྱུང་བར་བགྱིས་པ་རབ་ཏུ་བཀྲུས་པ། ཤིན་ཏུ་བརྒྱན་པ་དེས་དོག་ས་ལ་མེ་ཏོག་གི་སིལ་མ་བཀྲམ་སྟེ་སྤོས་སྣ་ཚོགས་ཀྱིས་བདུགས་ལ། སེང་ལྡེང་དང་རྒྱ་ཤུག་རིགས་གཉིས་ཀྱི་ཞུགས་བུས་ལ། ས་བོན་ཐམས་ཅད་ཕྱོགས་བཞིར་གཏོར་བར་བགྱི།

ཞུགས་ཀྱི་ནང་དུ་ཡང་གཏོར་བར་བགྱི། རྩ་བ་ཐམས་ཅད་དང་མེ་ཏོག་ཐམས་ཅད་ཚོན་སྐུད་སྣ་ཚོགས་ལ་བརྒྱུས་ཏེ། རལ་གྲིའམ ༑ མདུང་རྩེ་གསུམ་པའམ། མདུང་ངམ། མདའ་ལ་གདགས་པར་བགྱིའོ། ། སྤོས་ཆབ་སྣ་ཚོགས་སྦྱར་ཏེ་བུམ་པ་ཆེན་པོའི་ནང་དུ་བླུགས་ལ་གང་ལ་བྱད་ཀྱིས་ཕོག་པ་དེ་སྐུད་པ་དེས་བཅིངས་ཏེ་བུམ་པའི་ཆུས་བཀྲུ་བར་བགྱིའོ། །སྐུད་པ་ཡང་ཚོན་གྱིས་བཅད་དེ་ཞུགས་ཀྱི་ནང་དུ་དོར་རོ། །སྟོང་ཆེན་པོ་རབ་ཏུ་འཇོམས་པའི་གཟུངས་འདི་ཡང་བརྗོད་པར་བགྱིའོ། །གང་དག་སངས་རྒྱས་རང་སངས་རྒྱས། ། སངས་རྒྱས་རྣམས་ཀྱི་ཉན་ཐོས་དང༌། །ཚངས་དབང་དང་ནི་འཇིག་རྟེན་སྐྱོང༌། ། གནོད་སྦྱིན་སྡེ་དཔོན་དབང་ཕྱུག་དང༌། །དེ་བཞིན་གནོད་སྦྱིན་སྟོབས་ཆེན་དང༌། ། འཕྲོག་མ་བུ་དང་བཅས་པ་དང༌། །དེ་དག་མཐུ་དང་གཟི་བརྗིད་ཀྱིས། །ཆེ་གེ་མོ་ཡི་བྱད་སྟེམས་ལས། །རྣམ་པ་ཐམས་ཅད་ཆད་གྱུར་ཅིག །ཅེས་བརྗོད་ཅིང༌། བཅིངས་པའི་ཚོན་སྐུད་རྣམས་གཅད་པར་བྱའོ། །དེ་ནས་བྱིན་གྱིས་བརླབས་པའི་མེས་བསྲེག་ཅིང༌། རྡོ་རྗེས་རིན་ཆེན་ཕུག་པ་དང༌། །མེ་ཡིས་བུད་ཤིང་བསྲེག་པ་དང་ ༑ ༑ རླུང་གིས་སྤྲིན་ནི་གཏོར་བ་དང༌། །ཉི་མས་ནགས་ཚལ་སྐེམས་བྱེད་པ། ། བདེན་པའི་ཚིག་ནི་འདི་དག་གིས། །བྱད་སྟེམས་ལས་རྣམས་ཚིག་གྱུར་ཅིག ། སྤོས་དང་མེ་ཏོག་སྣ་ཚོགས་ཀྱིས། །སྡིག་པ་ཐམས་ཅད་ངེས་པར་བསལ། །ཏདྱ་ཐཱ ༑ ཧུ་མེ་ཧུ་མེ། ཀ་ཁ་ལི་ཀ་ཁ་ལི། ཁ་ར་ལི། ཛུ་ཧྭི་ནི། ཛ་བ་ལེ། ག་ར་གེ ཧ་ར་གི(《 ལུ 》+ ཧ་ར་ཎི། )ཤ་བ་རི་ཤཱནྟི། པྲ་ཤཱནྟི་སྭཱ་ཧཱ། དྷཱ་བ་ནི་སྭཱ་ཧཱ། པྲ་དྷཱ་བ་ནི་སྭཱ་ཧཱ། གནྡྷ་རྦེ་སྭཱ་ཧཱ། པ་ལཾ་ག་ནི་སྭཱ་ཧཱ། སརྦ་ཀ་ཁོརྡ་བེ་ཏ་ཌ་ཙྪེ་ད་ནི་སྭཱ་ཧཱ། ཨི་མཻརྻནྟྲ་ས་དཻར ༑ མ་མ་སརྦ་སཏྭ་ནཱཉྩ་སརྦ་ཀ་ཁོརྡ་བེ་ད་དོ་ཥ་དྷི། མནྟྲ་བི་ཥ་པྲ་ཡོ་ག་སརྦ་དཻ་རྦཻ་ཤྪེ་དི་ཏཱ་བེ་དི་ཏཱ་ཛི་ཏཱ་པ་ར་ཛི་ཏ་སྭཱ་ཧཱ། ཞེས་བརྗོད་ཅིང་བསྲེག་པ་ཉི་ཤུ་རྩ་གཅིག་ལ་སོགས་པ་བྱས་ནས་ཐལ་བ་ལམ་གྱི་བཞི་མདོར་དོར་རོ།

།བྱུར་གསལ་བ་སྟེ་བརྒྱད་པའོ།། །།སངས་རྒྱས་ཀུན་གྱི་གཟི་བརྗིད་དང༌། །རང་རྒྱལ་དག་གི་གཟི་བརྗིད་དང་ ༑ ༑ དགྲ་བཅོམ་དག་གི་མཐུ་དག་དང༌། །གསང་སྔགས་འཛིན་པ་ཐམས་ཅད་དང་ ༑ ༑ ཤཱ་རིའི་བུ་ཡི་ཤེས་རབ་དང༌། །མཽང་གལ་བུ་ཡི་རྫུ་འཕྲུལ་དང༌། །མ་འགགས་པ་ཡི་མིག་དང་ནི། །འོད་སྲུངས་སྦྱངས་པའི་ཡོན་ཏན་དང༌། །ཀཎྜི་ནྱའི་སྔར་ཐོབ་དང༌། །ཀུན་དགའ་བོ་ཡི་ཐོས་པ་དང༌། །ཚངས་པ་ལྷ་ཡི་བྱམས་པ་ དང་ ༑ ༑ བརྒྱ་བྱིན་གྱི་ནི་དབང་རྣམས་དང༌། །འཇིག་རྟེན་སྐྱོང་བའི་ཡུལ་རྣམས་དང་ ༑ ༑ དབང་ཕྱུག་ཆེན་པོའི་སྟོབས་དག་དང༌། །སྡེ་དཔོན་རྣམས་ཀྱི་མཐུ་དག་དང་ ༑ ༑ འཕྲོག་མའི་གཟི་བརྗིད་རྫུ་འཕྲུལ་དང༌། །དེ་དག་རྣམས་ཀྱི་མཐུ་དང་གཟིས ༑ ༑ བདག་གི་དུག་ནི་དུག་མེད་ཤོག །དུག་མེད་དུག་རྣམས་འཇིག་བྱེད་ཤོག ༑ སྱཱདྱ་ཐེ་དན། ཧེ་རི་ཀེ་ཤི་ན་ཀི་ལི། ཨེ་ཧི་རེ། ཨ་མ་རེ། ཨཎྜ་རེ། པཎྜ་རེ། ཀ་ཊ་ཀེ ཀེ་ཡཱུ་རེ། ཧ་སེ་ཧ་སེ་ཧ་སེ། ཁ་སེ་ཁ་སེ་ཁ་སེ། ཁ་རཾ་གེ ག་རུ་ག་ཎེ་སྭཱ་ཧཱ ༑ མུ་མུཀྵུ་སྭཱ་ཧཱ། ཧེ་ལེ་སྭཱ་ཧཱ། མེ་ལེ་སྭཱ་ཧཱ། འབྲས་དང་རྨ་དང་ཤུ་བ་དང༌། ། གཡན་པ་དང་ནི་འབྲུམ་བུ་དང༌། །ལྷོག་པ་དང་ནི་གཡའ་བ་ནི། །བདུན་པ་ལགས་ཏེ་རབ་ཏུ་བཅོམ། །འདོད་ཆགས་ཞེ་སྡང་གཏི་མུག་རྣམས། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་སངས་རྒྱས་དུག་མི་མངའ། །སངས་རྒྱས་གཟི་ཡིས་དུག་བཅོམ་མོ། །འདོད་ཆགས་ཞེ་སྡང་གཏི་མུག་རྣམས། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་ཆོས་ནི་དུག་མི་མངའ། །ཆོས་ཀྱི་གཟི་ཡིས་དུག་བཅོམ་མོ ༑ ༑ འདོད་ཆགས་ཞེ་སྡང་གཏི་མུག་རྣམས། །དེ་དག་འཇིག་རྟེན་དུག་གསུམ་ སྟེ ༑ ༑ བཅོམ་ལྡན་དགེ་འདུན་དུག་མི་མངའ། །དགེ་འདུན་གཟི་ཡིས་དུག་བཅོམ་མོ ༑ ༑ ས་ནི་དུག་གི་མ་ཡིན་ཏེ། །ས་ནི་དུག་གི་ཕ་ཡང་ཡིན། །ཆུ་ནི་དུག་གི་མ་ཡིན་ཏེ། །ཆུ་ནི་དུག་གི་ཕ་ཡང་ཡིན། །མེ་ནི་དུག་གི་མ་ཡིན་ཏེ། །མེ་ནི་དུག་གི་ཕ་ཡང་ཡིན། །རླུང་ནི་དུག་གི་མ་ཡིན་ཏེ། །རླུང་ནི་དུག་གི་ཕ་ཡང་ཡིན།

།བདེན་པའི་བདེན་ཚིག་དེ་དག་གིས། །བདག་གི་དུག་ནི་དུག་མེད་ཤོག །དུག་ནི་འབྱུང་བའི་ནང་དུ་སོང༌། །གང་བའི་སྣོད་དུ་དུག་སོང་ཤིག་སྭཱ་ཧཱ། དུག་དབྱུང་བ་སྟེ་དགུ་པའོ ༑༑ ༑༑ ན་མོ་བུངྔྷཱ་ཡ། ན་མོ་དྷརྨཱ་ཡ། ན་མཿསཾ་གྷཱ་ཡ། ན་མཿ སུ་ཝརྞྞ་ཨ་ཝ་བྷ་ས་སྱམ་ཡཱུ་ར་རཱ་ཛྙེ། ན་མོ་མ་ཧཱ་མ་ཡཱུ་རྱཻ་བིདྱཱ་རཱ་ཛྙཻ། ཏདྱ་ཐཱ། སིདྡྷེ་སུ་སིདྡྷེ། མོ་ཙ་ནི། མོ་ཀྵ་ནི། མུཀྟེ། བི་མུཀྟེ། ཨ་མ་ལེ། བི་མ་ལེ། ནིརྨ་ལེ། ཨཎྜ་རེ། པཎྜེ་རེ། མངྒ་ལྱེ ༑ ཧི་ར་ཎྱེ་གརྦྷེ།∶རཏྣ་(《 ལུ 》 རཏྣེ་རཏྣེ )གརྦྷེ། བྷ་དྲེ་སུ་བྷ་དྲེ། ས་མནྟ་བྷ་དྲེ། སརྦ་ཨརྠ་སཱ་དྷ་ནི། པ་ར་མ་ཨརྠ་སཱ་དྷ་ནི། སརྦ་ཨ་ནརྠ་པྲ་བྷ་ཧ་ནི། སརྦ་མཾ་ག་ལྱེ་སཱ་དྷ་ནི་ཡ་ཤོ་བྷ་ཏི། མ་ན་སཱི་མ་ཧཱ་མ་ནི་སཱི། ཨདྡྷཱུ་ཏེ་ཨཏྱརྦྷཱུ་ཏེ། མུཀྟེ། བི་མུཀྟེ། མོ་ཙ་ནི། མོ་ཀྵ་ནི། ཨ་ཙྱུ་ཏེ། ཨ་ར་ཛེ། བི་ར་ཛེ། བི་མ་ལེ། ཨ་མྲྀ་ཏེ། ཨ་མ་རེ། ཨ་མ་ར་ཎི། བྲཧྨེ་བྲཧྨ་སྭ་ར་པཱུརྞྞཻ་སཱུརྞྞ་མ་ནོ་ར་ཐེ། མྲི་ཏ་སཉྫཱི་ཝ་ནི་ཤྲཱི་བྷ་དྲེ། ཙནྟྲེ་ཙནྟྲ་པྲ་བྷེ། སུརྱེ་སཱུརྱཱ་ཀཱནྟེ། བི་དྷེ་བྷ་ཡེ། སུ་ཝརྞེ། བྲཧྨ་གྷོ་ཥེ། བྲཧྨ་ཛུཥྟི། སརྦ་ཏྲ་ཨ་པྲ་ཏི་ཧ་ཏེ་སྭཱ་ཧཱ༌། སངས་རྒྱས་ཐམས་ཅད་ལ་ཕྱག་འཚལ་ལོ། །བདག་དགེ་བ་དང་བདག་ལ་བསྲུང་བ་མཛད་དུ་གསོལ། བདག་ལོ་བརྒྱ་འཚོ་བར་གྱུར་ཅིགསྟོན་བརྒྱ་མཐོང་བར་གྱུར་ཅིག ཏདྱ་ཐཱ། ཧུ་ཙི་གུ་ཙི་གུ་ཙི་མུ་ཙི་སྭཱ་ཧཱ། སངས་རྒྱས་ཀྱི་གཟི་བརྗིད་ཀྱིས་དུག་ངེས་པར་བཅོམ་མོ། །རང་སངས་རྒྱས་ཀྱི་གཟི་བརྗིད་ཀྱིས་དུག་བཅོམ་མོ། །དགྲ་བཅོམ་པའི་གཟི་བརྗིད་ཀྱིས་དུག་བཅོམ་མོ། །ཕྱིར་མི་འོང་པའི་གཟི་བརྗིད་ཀྱིས་དུག་བཅོམ་མོ། །ལན་གཅིག་ཕྱིར་འོང་བའི་གཟི་བརྗིད་ཀྱིས་དུག་བཅོམ་མོ། །རྒྱུན་ཏུ་ཞུགས་པའི་གཟི་བརྗིད་ཀྱིས་དུག་བཅོམ་མོ ༑ ༑ བདེན་པར་སྨྲ་བའི་གཟི་བརྗིད་ཀྱིས་དུག་བཅོམ་མོ། །ཚངས་པའི་བེ་ཅོན་གྱི་གཟི་བརྗིད་ཀྱིས་དུག་བཅོམ་མོ། །དབང་པོའི་རྡོ་རྗེའི་གཟི་བརྗིད་ཀྱིས་དུག་བཅོམ་མོ།

ཁྱབ་འཇུག་གི་འཁོར་དུག་བཅོམ་མོ། །མེ་ལྷའི་མེ་དབལ་གྱི་དུག་བཅོམ་མོ། །ཆུ་ལྷའི་ཞགས་པས་དུག་བཅོམ་མོ། །ལྷ་མ་ཡིན་གྱི་སྒྱུས་དུག་བཅོམ་མོ ༑ ༑ ཀླུའི་རིག་སྔགས་ཀྱིས་∶དུག་(《 ལུ 》 གཟི་བརྗིད་ཀྱིས་དུག་ངེས་པར་ )བཅོམ་མོ། ། དྲག་པོའི་མདུང་རྩེས་∶དུག་(《 ལུ 》 གཟི་བརྗིད་ཀྱིས་དུག་ངེས་པར་ )བཅོམ་མོ། །སྐེམས་བྱེད་ཀྱི་མདུང་ཐུང་གིས་∶དུག་(《 ལུ 》 གཟི་བརྗིད་ཀྱིས་དུག་ངེས་པར་ )བཅོམ་མོ། །རིག་སྔགས་ཀྱི་རྒྱལ་མོ་རྨ་བྱ་ཆེན་མོས་དུག་∶བཅོམ་མོ། །(《 ལུ 》 - བཅོམ་མོ།། )དུག་ངེས་པར་བཅོམ་མོ། །དུག་སའི་ནང་དུ་སོང་ཤིག བདག་དུག་ཐམས་ཅད་དང༌། བེའུ་ལྟ་བུའི་དུག་དང༌། ཧ་ལ་ཧ་ལའི་དུག་དང༌། ནག་པོ་བརྩེགས་པའི་དུག་དང༌། མཆེ་བའི་དུག་དང༌། རྩ་བའི་དུག་དང༌། ཕྱེ་མའི་དུག་དང༌། ལྟ་བའི་དུག་དང༌། གློག་གི་དུག་དང༌། སྤྲིན་གྱི་དུག་དང༌། སྦྲུལ་དང༌། བྱི་བ་དང༌། སྲིན་བུ་ཀི་ཏ་དང༌། ལུ་ཏ་དང༌། ཀ་ན་བྷ་དང༌། སྦལ་པ་དང༌། སྦྲང་བུ་དང༌། བུང་བ་དང༌། བ་ཏ་རི་དང་ ༑ ཏྲེ་མ་བུ་ཀ་དང༌། ཏྲེ་ལ་ཏའི་དུག་དང༌། མིའི་དུག་དང༌། སྡིག་པའི་དུག་དང་ ༑ མི་མ་ཡིན་པའི་དུག་དང༌། དོགས་པའི་དུག་དང༌། སྨན་གྱི་དུག་དང༌། རིག་སྔགས་ཀྱི་ལས་བདེ་ལེགས་སུ་གྱུར་ཅིག དུག་ཐམས་ཅད་ལས་བདེ་ལེགས་སུ་གྱུར་ཅིག་སྭཱ་ཧཱ། དུག་དབྱུང་བ་གཉིས་པ་སྟེ་བཅུ་པའོ།། །།སངས་རྒྱས་རྣམས་ནི་བདུད་ལས་རྒྱལ། །ཆོས་ནི་ཆོས་མ་ཡིན་ལས་སོ། ། དགེ་འདུན་མུ་སྟེགས་བྱེད་ལས་རྒྱལ། །དབང་པོ་ལྷ་མིན་རྣམས་ལས་རྒྱལ། །ལྷ་མིན་ཟླ་བ་ལས་ནི་རྒྱལ། །ནམ་མཁའ་ལྡིང་ནི་རྒྱ་མཚོ་ལས། །མེ་ནི་ཤིང་རྣམས་ཀུན་ལས་རྒྱལ། །ཆུ་ནི་མེ་ལས་རྒྱལ་བར་འགྱུར། །རླུང་ནི་སྤྲིན་ལས་རབ་ཏུ་རྒྱལ

༑ ༑ རྡོ་རྗེ་ཡིས་ནི་རིན་ཆེན་ཕུག །ལྷ་རྣམས་བདེན་པར་རབ་ཏུ་གནས། །ས་ཡང་བདེན་པར་གནས་པ་ལགས། །སངས་རྒྱས་དང་ནི་ཆོས་ཀྱང་བདེན། །བདེན་པ་རྒྱལ་འགྱུར་བརྫུན་མ་ལགས། །སྱཱདྱ་ཐེ་དན། ཨ་མྲྀ་ཏ། ཨ་གྲ་པུཥྤེ། བ་ཧུ་ཕ་ལ ༑ ནི་བཱ་ར་ཎི། སརྦ་ཨརྠ་སཱ་དྷ་ནི། ཨ་པ་རཱ་ཛི་ཏི་བ་ར་དྷ་ར་ཎི། གུ་ཧྱ་བ་རཏྟ། གཽ་ཏ་མེ་གུཔྟ་མ་ཏི་ཛམྦྷ་ནི་སྭཱ་ཧཱ། པྲ་ཛམྦྷ་ནི་སྭཱ་ཧཱ། བ་ལ་པྲ་བྷཉྫ་ནི་སྭཱ་ཧཱ། ཛ་ཡེ་སྭཱ་ཧཱ། བི་ཛ་ཡེ་སྭཱ་ཧཱ། སྡིག་པ་ཐམས་ཅད་རབ་ཏུ་ཕམ། །ཕྱི་རྒོལ་བ་ནི་ཀུན་ལས་རྒྱལ་སྭཱ་ཧཱ། རྒྱལ་བར་བྱེད་པ་སྟེ་བཅུ་གཅིག་པའོ།། །།༄༅། །དབང་བསྐུར་བའི་ཆོ་གའི་སྡོམ་ཚིག་བཞུགས། ། ༄༅། །རིགས་ཀྱི་ཁྲོ་བོའི་ང་རྒྱལ་གྱིས། །སྔོན་འགྲོ་སྦྱངས་ནས་མཚམས་གཅད་བྱ། །གནས་དང་མཆོད་པ་བྱིན་ཕབ་ནས། །བདག་བསྐྱེད་མཆོད་ནས་བཟླས་པ་བྱ། །བུམ་པ་གསལ་གདབ་མཆོད་ནས་བཟླ། །དཀྱིལ་འཁོར་བསྒྲུབས་ནས་བྱིན་གྱིས་བརླབ། །མཆོད་བསྟོད་གཏོར་མ་རྣམ་བདུན་གཏང༌། །གཙོ་མོའི་བུམ་སྟེང་མཆོད་རྟེན་ནི། །མིང་བྱང་བཅས་ལ་ཀུན་ཏུ་དང༌། །དཱུར་བ་སྔགས་དང་བཅས་པས་མཆོད། །ཕྱོགས་བཞིའི་གཏོར་མ་ཕྱོགས་ནས་གཏང༌། །སོ་སོའི་གཏོར་བཅས་ལྷ་གཞན་ལ། །གསོལ་བ་བཏབ་ནས་སླར་ཡང་མཆོད། །བྱུར་བསལ་དུག་དབྱུང་རྣམ་གཉིས་བྱ། །རྒྱལ་བར་བྱེད་པས་བསླངས་ནས་ནི། །གོས་སར་རྒྱན་གྱིས་བརྒྱན་བྱས་ནས། །དབང་བསྐུར་དོན་དུ་གསོལ་བ་གདབ། །སྤྱི་བོར་བུམ་བཞག་སོར་འབྲང་གི །གཟུངས་རིངས་གཉིས་དང་སྔགས་གཞན་གྱིས།། དབང་བསྐུར་ནས་ནི་སྔགས་ཀྱིས་བསྲུང༌། །བསྲུང་འཁོར་གདགས་ཤིང་རྡོ་རྗེས་བསྲུང་ ༑ ༑ བདེན་པའི་སྟོབས་ཀྱིས་བསྲུང་བྱས་ནས། །སྨན་ནམ་ཟས་ལ་བདེན་པའི་སྟོབས། །བརྗོད་ནས་མངའ་དབུལ་ཤིས་པ་བརྗོད། །ཡོན་བླང་མཆོད་བསྟོད་གཤེགས་སུ་གསོལ། །དམ་པས་བསྐུལ་ནས་འཕགས་པས་སྦྱར།། །།དེ་ནས་ཡོན་གྱི་བདག་པོས་མཎྜལ་ཕུལ་ལ་མེ་ཏོག་བཟུང་ནས་འདི་སྐད་ཅེས ༑ ཨོཾ་མུ་ནི་མུ་ནི་བ་རེ། དེ་བཞིན་གཤེགས་པ་ཐམས་ཅད་ཀྱིས་རིག་པའི་དབང་བསྐུར་རྡོ་རྗེའི་གོ་ཆ་ཆེན་པོའི་ཕྱག་རྒྱས་བཏབ་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ།

ཨོཾ་སརྦ་ཏ་ཐཱ་ག་ཏ་ཧྲྀ་ད་ཡ་ཨ་དྷིཥྛི་ཏེ་བཛྲ་སྭཱ་ཧཱ། ཞེས་ལན་གསུམ་གྱིས་གསོལ་བ་གདབ། སློབ་དཔོན་གྱིས་ཀྱང་མེ་ཏོག་དང་སྤོས་ཐོགས་ལ་འདི་ལ་དབང་བསྐུར་དུ་གསོལ། ཞེས་འདོན་པ་བསྒྱུར་ལ་ལན་གསུམ་གྱིས་གསོལ་བ་གདབ། དེ་ནས་སྤྱི་བོར་བུམ་པ་བཞག་ནས་འདི་སྐད་ཅེས། ན་མོ་བུདྡྷཱ་ཡ། ན་མོ་དྷརྨཱ་ཡ། ན་མཿསཾ་གྷཱ་ཡ། ན་མཿསརྦ་ཏ་ཐཱ་ག་ཏཱ་ནཱཾ། ན་མོ་ན་མཿསརྦ་བུདྡྷ་བོ་དྷི་ས་ཏྭ་དྷརྨཱ་སཾ་གྷེ་བྷྱཿ ཏདྱ་ཐཱ། ཨོཾ་བི་པུ་ལ་གརྦྷེ་པུ་ལ་བི་མ་ལ། ཨོཾ་བི་མ་ལེ་གརྦྷེ། བི་མ་ལེ་ཛ་ཡ་གརྦྷེ། བཛྲ་ཛྭ་ལ་གརྦྷེ། ག་ཏི་ག་ཧ་ནེ་ག་ག་ནེ་བི་ཤོ་དྷ་ནེ། སརྦ་པཱ་པཾ་བི་ཤོ་དྷ་ནེ། ཨོཾ་གུ་ཎ་པ་ཏི་ག་ག་ན་བི་ཙཱ་རི་ནི། ག་ག་∶རི་ཎི་ག་ག་(《 ལུ 》 ན་ )རི་ཎི། གི་རི་གི་རི། གི་རི་ཎི་གི་རི་ཎི། ག་མ་རི་ག་མ་རི། ག་མ་ནི་ར་ག་མ་ནི་ར། ག་ཧ་རི་ག་ཧ་རི། ག་ཧ་ག་ཧ། གརྒ་རི་གརྒ་རི། ག་ག་རི་ག་ག་རི ༑ གམྦྷ་རི་གམྦྷི་རི། ག་བྷི་ག་བྷི། ག་ཧི་ག་ཧི། ག་ཧ་ག་ཧ། ག་མ་ནི་ག་མ་ནི། ག་རེ་ག་རེ། གུ་རུ་གུ་རུ། གུ་བྷ་གུ་བྷ། གུ་ཧ་གུ་ཧ། གུ་རུ་གུ་རུ། གུ་རུ་ཎི་གུ་རུ་ཎི། ཙུ་ལུ་ཙུ་ལུ། ཙ་ལེ་ཙ་ལེ། གུ་ཧ་ཎི་གུ་ཧ་ཎི། གུ་རུ་ཎི་གུ་རུ་ཎི། ཙུ་ལུ་ཙུ་ལུ། ཙ་ལེ་ཙ་ལེ། ས་མུ་ཙ་ལེ། ཛ་ཡེ་བི་ཛ་ཡེ། ཛ་ཡེ་བ་ཏི། ཨ་པ་རཱ་ཛི་ཏེ། སརྦ་བྷ་ཡ་བི་ག་ཏེ ༑ གརྦྷ་སཾ་བྷ་ར་ཎི། སི་རི་སི་རི། བི་རི་བི་རི། མི་རི་མི་རི། པི་རི་པི་རི། ཥི་རི་ཥི་རི ༑ བྷ་ག་ཝ་ཏི་ས་མནྟ། ཨཱ་ཀརྵ་ཎི། སརྦ་ཤ་ཏྲཱུཾ་པྲ་མརྡ་ནི། རཀྵ་རཀྵ་མཱཾ། སརྦ་སཏྭཱ་ནཱཉྩ་སརྦ་དཱ། སརྦ་བྷ་ཡེ་བྷྱཿ སརྦ་ཨུ་པ་དྲ་བེ་བྷྱཿ སརྦ་བྱཱ་དྷི་བྷྱཿ ཙི་རི་ཙི་རི། བི་རི་བི་རི། དྷི་རི་དྷི་རི། བི་ག་ཏ་ཨ་ཝརྞི་བི་ཤོ་དྷ་ནི། བི་བི་དྷ་ཨ་བ་ར་ཎ་བི་ནཱ་ཤ་ནི་མུ་ནི་མུ་ནི། མུ་ཙི་མུ་ཙི། མུ་ལི་མུ་ལི། ཙི་ལི་ཙི་ལི། ཀ་མ་ལེ་བི་མ་ལེ་ན། ཛ་ཡ་བི་ཛ་ཡེ། ཛ་ཡ་བ་ཧེ་ཛ་ཡ་བ་ཏི། བི་ཤེ་ཥ་བ་ཏི་བྷ་ག་ཝ་ཏཱི། རཏྣ་མ་ཀུ་ཊ། མ་ལ་དྷ་རི་བ་ཧུ་བི་བི་དྷ། བི་ཙི་ཏྲ་བེ་ཤ་དྷ་རི་ཎི།

བྷ་ག་ཝ་ཏཱི་མ་ཧཱ་བིདྱཱ་དེ་བཱི་རཀྵ་རཀྵ་མཱཾ། ས་པ་རི་ཝཱ་ར་སརྦ་སཏྭཉྩ་ས་མནྟ་ད་སརྦ་ཏྲ། སརྦ་པཱ་པཾ་བི་ཤོ་དྷ་ནི། ཧུ་རུ་ཧུ་རུ། དྷུ་རུ་དྷུ་རུ། མུ་རུ་མུ་རུ། རཀྵ་རཀྵ་མཱཾ། སརྦ་སཏྭཱཉྩ་ཨ་ནཱ་ཐ། ན་ཏྲཱ་ནཱ་ན་ལ་ཡ་ན། ནཱ་ག་ཤཱ་ར་ཎ་པ་ར་ཡ་ཎཱ་ན། པ་རི་མོ་ཙ་ཡ་སརྦ་དུཿཁེ་བྷྱཿཙཎྜི་ཙཎྜི། ཙནྚེ་ཙནྚེ། ཙཎྜི་ནི་ཙཎྜི་ནི། བེ་ག་ཝ་ཏི་སརྦ་དུཥྟ་ནི་ཝཱ་རི་ཎི། བི་ཛ་ཡ་བཱ་ཧི་ནི། ཧུ་རུ་ཧུ་རུ། མུ་རུ་མུ་རུ། ཙུ་རུ་ཙུ་རུ། ཏུ་རུ་ཏུ་རུ། ཨཱ་ཡུཿཔཱ་ལ་ནི། སུ་ར་བ་རི། པྲ་མ་ཐ་ནི། སརྦ་དེ་ཝ་ག་ཎ་པཱུ་ཛི་ཏི། ཙི་རི་ཙི་རི། དྷི་རི་དྷི་རི། ས་མནྟ་ཨ་བ་ལོ་ཀི་ཏེ། པྲ་བྷེ་པྲ་བྷེ། སུ་པྲ་བྷ་ཝ་བི་ཤུངྔྷེ། སརྦ་པཱ་པཾ་བི་ཤོ་དྷ་ནི། དྷུ་རུ་དྷུ་རུ། དྷ་ར་ཎི། དྷ་རེ་དྷ་ར་དྷ་ར། སུ་མུ་སུ་མུ། མུ་སུ་མུ་སུ། སུ་མུ་རུ་སུ་མུ་རུ། རུ་རུ་ཙ་ལེ་ཙ་ལ་ཡ། སརྦ་དུཥྟཱན་པཱུ་ར་ཡ། ཨ་ཤཾ་མཱཾ། ཤྲཱི་ཝ་སུ་དྷཱ་རེ། ཛ་ཡ་ཀ་མ་ལེ། ཀྵི་ཎི་ཀྵི་ཎི། བ་ར་ད་ཨཾ་ཀུ་ཤེ ཨོཾ་པདྨ་བི་ཤུངྔྷེ། ཤོ་དྷ་ཡ་ཤོདྡྷ་ཡ། ཤུངྔྷེ་ཤུངྔྷེ། བྷ་ར་བྷ་ར། བྷི་རི་བྷི་རི། བྷུ་རུ་བྷུ་རུ། མཾ་ག་ལ་བི་ཤུངྔྷེ། པ་ཝི་ཏྲ་མུ་ཁི། ཁཌྒི་ནི་ཁཌྒི་ནི། ཁ་ར་ཁ་ར། ཛ་ལི་ཏ་ཤི་ཏ་ཤི་ཁ་རེ། ས་མནྟ་ཨ་བ་ལོ་ཀི་ཏེ་པྲ་བྷེ་སུ་པྲ་བི་ཤུངྔྷེ། ས་མནྟ་པྲ་ཤཱ་རི་ཏ་ཨ་བ་བྷཱ་ཥི་ཏ་ཤུངྔྷེ། ཛྭ་ལ་ཛྭ་ལ། སརྦ་དེ་ཝ་ག་ཎ་གྲ་ཧ་ནཀྵ་ཏྲ། ས་མ་ཨཱ་ཀརྵ་ནི། སདྱ་པྲ་ཏེ། ཨོཾ་ཧྲཱི་ཏྲཱཾ་ཏཱ་ར་ཏཱ་ར། ཏཱ་ར་ཡ་ཏཱ་ར་ཡ་མཱཾ། བྷ་ག་བ་ཏི་སརྦ་ས་ཏྭཱཉྩ ༑ ནཱ་ག་བི་ལོ་ཀི་ཏི། ལ་ཧུ་ལ་ཧུ། ཧུ་ལུ་ཧུ་ལུ། ཧུ་རུ་ཧུ་རུ། ལ་གྷུ་ལ་གྷུ།∶ཏུ་ཧུ་ཏུ་ཧུ། ཏུ་རུ་ཏུ་རུ།(《 ལུ 》 ཧྲུ་ཧུ་ཧྲུ་ཧུ། )ཀི་ཎི་ཀི་ཎི། ཀྵི་ཎི་ཀྵི་ཎི། ཧུ་ཎི་ཧུ་ཎི། སརྦ་གྲ་ཧ་བྷཀྵ་ཎི། པིཾ་ག་ལི་པིཾ་ག་ལི། མུ་ཙུ་མུ་ཙུ། སུ་མུ་སུ་མུ། སུ་བི་ཙ་རི། ཏ་ར་ཏ་ར། ནཱ་ག་བི་ལོ་ཀི་ནི་ཏཱ་ར་ཡ་མཱཾ། སརྦ་སཏྭཱཉྩ་སནྶཱ་རཱ། ཨརྞྞ་ཏཱ། བྷ་ག་ཝ་ཏཱི་ཨཥྟ་མ་ཧཱ་དཱ་རུ་ཎ། བྷ་ཡེ་བྷྱཿ

སརྦ་ཏྲ་ས་མནྟེན་དི་ཤ་བནྡྷེ་ན། བཛྲ་པྲཱ་ཀཱ་ར། བཛྲ་པཱ་ཤ་བནྡྷེ་ན་ཙ། བཛྲ་ཛྭ་ལཱ་བི་ཤུདྡྷེ། བྷུ་རི་བྷུ་རི། བྷ་ག་ཝ་ཏཱི་གརྦྷ་བི་ཤོ་དྷ་ནི། ཀུ་ཀྵི་སཾ་པཱུ་ཎི། ཛྭ་ལ་ཛྭ་ལ། ཙ་ལ་ཙ་ལ། ཛྭ་ལ་ནི་ཛྭ་ལ་ནི། བརྵ་ཏུ་ཏེ་ཝ་ས་མནྟེ་ན་དབྱི་ཨུ་ད་ཀེ་ན། ཨ་མྲྀ་ཏ་བརྵ་ཎི། དེ་ཝ་ཏཱ་ཨ་ཝ་ཏཱ་ར་ཎི་ཨ་བྷི་ཥིཉྩ་ཏུ་མཱཾ། སུ་ག་ཏ་བ་ར་བ་ཙ་ན་ཨ་མྲྀ་ཏ་པ་ར་སུ་ཥེ་རཀྵ་རཀྵ་བྷ་ག་བ་ཏཱི་མཱཾ། སརྦ་ཏྲ་སརྦ་དཱ། སརྦ་བྷ་ཡེ་བྷྱཿ སརྦ་ཨུ་པ་དྲ་བེ་བྷྱཿ སརྦ་ཨུ་པ་སརྒྒེ་བྷྱཿསརྦ་བྱཱ་དྷི་བྷྱཿསརྦ་དུཥྟ་བྷ་ཡ་བྷཱི་ཏེ་བྷྱཿ སརྦ་ཀི་ལི་ཀ་ལ་ཧ། བི་གྲ་ཧ་བི་∶བཱ་དཱ་(《 ལུ 》 གྲ་ཧ་ )དུརྶཱཔྣ་དུ་རྨིཏྟ། ཨ་མཾ་ག་ལ་པཱ་པཾ་བི་ཤོ་དྷ་ནི། སརྦ་ཡཀྵ་རཀྵ་ས་ན་ག་བཱི་དཱ་ར་ཎ། ཙ་ལ་ཙ་ལ། བ་ལ་བ་ལ ༑ བ་ལ་ཝ་ཏི་ཛ་ཡ་ཛ་ཡ། བི་ཛ་ཡ་བི་ཛ་ཡ། ཛ་ཡ་ཏུ་མཱཾ། སརྦ་ཏྲ་སརྦ་ཀ་ལི་སིདྡྷྱནྟུ་མེ་ཨི་མམ་མ་ཧཱ་བིདྱཱ་སཱ་དྷ་ཡ་མཎྜ་ལཾ་སཱ་དྷ་ཡ་ས་མནྟ་ན། གྷཱ་ཏ་ཡ་བིགྷྣཱན། ཛ་ཡ་ཛ་ཡ། སིངྔྷྱེ་སིངྔྷྱེ། བུངྔྷྱ་བུངྔྷྱ། སིདྡྷ་སིངྔྷ།(《 ལུ 》+ པཱུ་ར་ )པཱུ་ར་ཡ་པཱུ་ར་ཡ། པཱུ་ར་ཎི་པཱུ་ར་ཎི། སཱུ་ར་ཡ་མེ་ཨཱ་ཤཱ་ན། སརྦ་བིདྱཱ་ཨུདྒ་ཏ་མཱུརྟི། ཛ་ཡོརྞ་ཏེ་ཛ་ཡ་བ་ཧི་ནི་ཛ་ཡ་བ་ཏི། ཏིཥྛ་ཏིཥྛ། བྷ་ག་བ་ཏཱི། ས་མ་ཡ་མ་ནུ་པཱ་ལ་ཡ། སརྦ་ཏ་ཐཱ་ག་ཏ་ཧྲྀ་ད་ཡ ༑ ཤུདྡྷེ་བྱ་བ་ལོ་ཀ་ཡ་མཱཾ་ས་པ་རི་ཝཱ་རཾ་སརྦ་ས་ཏྭཱཥྩ་ཨཥྟ་མ་ཧཱ་དཱ་ར་ཎ་བྷ་ཡེ་ཤུ་སརྦ་ཨ་ཤི་པ་རི་པཱུ་ར་ཡ། ཏྲ་ཡ་སྭ་མ་ཧཱ་བ་ཡ་བྷྱཿ ས་ར་ས་ར། པྲ་ས་ར་པྲ་ས་ར། སརྦ་ཨ་བ་ར་ཎ་བི་ཤོདྷ་ནི། ས་མནྟ་ཨཱ་ཀ་ར་མཎྜ་ལ་བི་ཤུངྔྷེ། བི་ག་ཏེ་བི་ག་ཏེ་མ་ལེ ༑ སརྦ་མ་ལ་བི་ཤོ་དྷ་ནི། སརྦ་མཾ་ག་ལ་བི་ཤུདྡྷེ། སརྦ་ཨ་མཾ་ག་ལི་བི་ཤོ་དྷ་ནི། ཀྵི་ཎི་ཀྵི་ཎི། སརྦ་པཱ་པཾ་བི་ཤུངྔྷེ་མ་ལ་བི་ག་ཏི། ཛ་ཡ་བ་ཏི་ཏེ་ཛོ་བ་ཏི། བཛྲེ་བཛྲ་བ་ཏི་ཏྲཻ་ལོ་ཀྱ་ཨ་དྷིཥྛི་ཏེ་སྭཱ་ཧཱ། སརྦ་ཏ་ཐཱ་ག་ཏ་མཱུརྔྷ་ཨ་བྷི་ཥེ་ཀཻཿསྭཱ་ཧཱ། སརྦ་བུདྡྷ་བོ་ངྷི་སཏྭ་ཨ་བྷི་ཥེ་ཀཻཿསྭཱ་ཧཱ།

སརྦ་ཏ་ཐཱ་ག་ཏ་ཧྲྀ་ད་ཡ་ཤུངྔྷེ་སྭཱ་ཧཱ། སརྦ་དེ་ཝ་ཏཱ་ཨ་བྷི་ཥེ་ཀཻཿསྭཱ་ཧཱ། སརྦ་ཏ་ཐཱ་ག་ཏ་ཧྲྀ་ད་ཡ་ཨ་དྷིཥྛི་ཏེ་ཧྲྀ་ད་ཡ་སྭཱ་ཧཱ། སརྦ་ཏ་ཐཱ་ག་ཏ་ཧྲྀ་ད་∶ཡ་(《 ལུ 》 ས་མ་ )སིངྔྷེ་སྭཱ་ཧཱ། ཨིནྡྲེ་ཨིནྡྲ་བ་ཏི་ཨིནྡྲ་བྱ་བ་ལོ་ཀི་ཏེ་སྭཱ་ཧཱ། བྲཧྨ྄ེ་བྲཧྨཱ་དྷུ་ཥི་ཏེ་སྭཱ་ཧཱ། བིཥྞུ་ན་མ་སྐྲི་ཏཱ་ཡ་སྭཱ་ཧཱ། མ་ཧེ་ཤྭ་ར་བནྡི་ཏ་པཱུ་ཛི་ཏ་ཡེ་སྭཱ་ཧཱ། བཛྲ་དྷ་ར་ཡ་བཛྲ་པཱ་ཎི་པ་ལ་བི་དྱཱ་ཨ་དྷིཥྛེ་ཏེ་སྭཱ་ཧཱ། དྷྲྀ་ཏ་རཱཥྟཱ་ཡ་སྭཱ་ཧཱ། བི་རཱུ་ཊ་ཀཱ་ཡ་སྭཱ་ཧཱ། བི་རཱུ་པཀྵ་ཡེ་སྭཱ་ཧཱ། བཻ་ཤྲ་ཝ་ཎཱ་ཡ་སྭཱ་ཧཱ། ཙ་ཏུརྨ་ཧཱ་རཱ་ཛ་ན་མ་སྐྲི་ཏཱ་ཡ་སྭཱ་ཧཱ། ཡ་མཱ་ཡ་སྭཱ་ཧཱ། ཡ་མ་པཱུ་ཛི་ཏ་ན་མ་སྐྲི་ཏཱ་ཡ་སྭཱ་ཧཱ། བ་རུ་ཎཱ་ཡ་སྭཱ་ཧཱ། མ་རུ་ཏཱ་ཡ་སྭཱ་ཧཱ།(《 ལུ 》+ མ་རུ་ཏཱ་ཡ་སྭཱ་ཧཱ། )མ་ཧཱ་མ་རུ་ཏཱ་ཡ་སྭཱ་ཧཱ། ཨགྣ་ཡེ་སྭཱ་ཧཱ། ཝཱ་ཡ་བེ་སྭཱ་ཧཱ། ནཱ་ག་བི་ལོ་ཀི་ཏཱ་ཡ་སྭཱ་ཧཱ། དེ་ཝ་ག་ཎེ་བྷྱཿསྭཱ་ཧཱ། ནཱ་ག་ག་ཎེ་བྷྱཿསྭཱ་ཧཱ། ཡཀྵ་ག་ཎེ་བྷྱཿསྭཱ་ཧཱ། རཀྵ་ས་ག་ཎེ་བྷྱཿསྭཱ་ཧཱ། གནྡྷ་རྦ་ག་ཎེ་བྷྱཿསྭཱ་ཧཱ། ཨ་པ་སཱ་ར་ག་ཎེ་བྷྱཿསྭཱ་ཧཱ། ཨ་སུ་ར་ག་ཎེ་བྷྱཿསྭཱ་ཧཱ། ག་རུ་ཌ་ག་ཎེ་བྷྱཿསྭཱ་ཧཱ། ཀིནྣ་ར་ག་ཎེ་བྷྱཿསྭཱ་ཧཱ། མ་ཧོ་ར་ག་ག་ཎེ་བྷྱཿསྭཱ་ཧཱ། མ་ནུ་ཥྱ་ག་ཎེ་བྷྱཿསྭཱ་ཧཱ། ཨ་མ་ནུ་ཥྱ་ག་ཎེ་བྷྱཿསྭཱ་ཧཱ། སརྦ་གྲ་ཧེ་བྷྱཿསྭཱ་ཧཱ། སརྦ་བྷཱུ་ཏེ་བྷྱཿསྭཱ་ཧཱ། སརྦ་པྲེ་ཏེ་བྷྱཿསྭཱ་ཧཱ། སརྦ་པི་ཤཱ་ཙེ་བྷྱཿསྭཱ་ཧཱ། སརྦ་ཨུནྨཱ་དེ་བྷྱཿསྭཱ་ཧཱ། སརྦ་ཨ་པ་སྨཱ་རེ་བྷྱཿསྭཱ་ཧཱ། སརྦ་ཀུམྦྷཎྜི་བྷྱཿསྭཱ་ཧཱ། སརྦ་པཱུ་ཏ་ནེ་བྷྱཿསྭཱ་ཧཱ། སརྦ་ཀ་ཊ་པཱུ་ཏ་ནེ་བྷྱཿསྭཱ་ཧཱ། སརྦ་དུཥྟ་པྲ་དུཥྟེ་བྷྱཿསྭཱ་ཧཱ། ཨོཾ་དྷུ་རུ་དྷུ་རུ་སྭཱ་ཧཱ། ཨོཾ་ཏུ་རུ་ཏུ་རུ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། ཨོཾ་ཙུ་རུ་ཙུ་རུ་སྭཱ་ཧཱ། ཨོཾ་མུ་རུ་མུ་རུ་སྭཱ་ཧཱ། ཨོཾ་ཧ་ན་ཧ་ན་སརྦ་ཤ་ཏྲཱུཾ་སྭཱ་ཧཱ། ཨོཾ་ད་ཧ་ད་ཧ་སརྦ་དུཥྟཱན་སྭཱ་ཧཱ། ཨོཾ་པ་ཙ་པ་ཙ་སརྦ་པྲ་ཏྱཾ་ཨརྠི་ཀཱ་པྲ་ཏྱ་ཨ་མི་ཏྲཱན་སྭཱ་ཧཱ།

ཡེ་མ་མ་ཨ་ཧི་ཏ་ཨེ་ཥཱ་ན་སརྦ་ཏེ་ཥ་ན་ཤཱ་རི་རཾ་ཛྭ་ལ་ཡ་ཛྭ་ལ་ཡ་སྭཱ་ཧཱ། སརྦ་དུཥྟཱཾ་ཙིཏྟ་ནཱན་སྭཱ་ཧཱ ༑ ཛྭ་ལི་ཏ་ཡེ་སྭཱ་ཧཱ། པྲ་ཛྭ་ལི་ཏཱ་ཡ་སྭཱ་ཧཱ། དཱི་པ་ཛྭ་ལཱ་ཡ་སྭཱ་ཧཱ། བཛྲ་ཛྭ་ལཱ་ཡ་སྭཱ་ཧཱ ༑ ཨགྣ་ཡེ་ཛྭ་ལཱ་ཡ་སྭཱ་ཧཱ། ས་མནྟ་ཛྭ་ལཱ་ཡ་སྭཱ་ཧཱ། མ་ཎི་བྷ་དྲཱ་ཡ་སྭཱ་ཧཱ། པཱུརྞྞ་བྷ་དྲཱ་ཡ་སྭཱ་ཧཱ། ས་མནྟ་བྷ་དྲཱ་ཡ་སྭཱ་ཧཱ། མ་ཧཱ་ས་མནྟ་བྷ་དྲཱ་ཡ་སྭཱ་ཧཱ། ཀཱ་ལཱ་ཡ་སྭཱ་ཧཱ། མ་ཧཱ་ཀཱ་ལཱ་ཡ་སྭཱ་ཧཱ། མ་ཏྲཱི་ག་ཎཱ་ཡ་སྭཱ་ཧཱ། ཡཀྵ་ཎཱི་ནཱཾ་སྭཱ་ཧཱ། རཀྵ་ས་ནཱི་ནཱཾ་སྭཱ་ཧཱ། པྲེ་ཏ་པི་ཤཱ་ཙ་ཌཱ་ཀི་ནཱི་ནཱཾ་སྭཱ་ཧཱ། ཨཱ་ཀཱ་ཤཱ་མ་ཏྲཱི་ནཱཾ་སྭཱ་ཧཱ། ས་མུ་དྲ་ག་མི་ནཱི་ནཱཾ་སྭཱ་ཧཱ། ས་མུ་དྲ་བཱ་སི་ཎཱི་ནཱཾ་སྭཱ་ཧཱ། རཱ་ཏྲི་ཙ་རཱ་ཎཱཾ་སྭཱ་ཧཱ། དི་ཝཱ་པ་ཙ་རཱ་ཎཱཾ་སྭཱ་ཧཱ། ཏྲཱ་སནྡྷྱ་ཙ་རཱ་ཎཱཾ་སྭཱ་ཧཱ། བེ་ལཱ་ཙ་རཱ་ཎཱཾ་སྭཱ་ཧཱ། ཨི་བེ་ལ་ཙ་རཱ་ཎཱཾ་སྭཱ་ཧཱ།∶གརྦ་(《 ལུ 》 གརྦྷ )ཧ་རེ་བྷྱཿསྭཱ་ཧཱ།∶གརྦ་(《 ལུ 》 གརྦྷ་ )ཧི་རི་ཎཱི་བྷྱཿསྭཱ་ཧཱ།∶གརྦ་(《 ལུ 》 གརྦྷ་ )སནྡྷ་ར་ཎཱི་སྭཱ་ཧཱ ༑ ཧུ་ལུ་ཧུ་ལུ་སྭཱ་ཧཱ། ཙུ་ལུ་ཙུ་ལུ་སྭཱ་ཧཱ། ཨོཾ་སྭཱ་ཧཱ། སྭ་སྭཱ་ཧཱ། བྷུ་སྭཱ་ཧཱ། བྷུ་ཝ་སྭཱ་ཧཱ ༑ ཨོཾ་བྷུརྦྷུ་ཝ་སྭཱ་ཧཱ། ཙི་ལི་ཙི་ལི་སྭཱ་ཧཱ། ཙི་ཊི་ཙི་ཊི་སྭཱ་ཧཱ། བི་ཊི་བི་ཊི་སྭཱ་ཧཱ། དྷཱ་རི་ཎི་སྭཱ་ཧཱ། ཨགྣི་སྭཱ་ཧཱ། ཏེ་ཛྭ་ཝ་པཱུ་སྭཱ་ཧཱ། ཙི་ལི་ཙི་ལི་སྭཱ་ཧཱ། མི་ལི་མི་ལི་སྭཱ་ཧཱ། སི་ལི་སི་ལི་སྭཱ་ཧཱ། བུངྔྷྱ་བུངྔྷྱ་སྭཱ་ཧཱ། སིངྔྷྱ་སིངྔྷྱ་སྭཱ་ཧཱ། མཎྜལ་བནྡྷེ་སྭཱ་ཧཱ། སི་མཱ་བནྡྷེ་སྭཱ་ཧཱ། སརྦ་ཤ་ཏྲཱུཾ་བྷཉྫ་ཡ་བྷཉྫ་ཡ་སྭཱ་ཧཱ། ཛམྦྷ་ཡ་ཛམྦྷ་ཡ་སྭཱ་ཧཱ། སྟྭམྦྷ་ཡ་སྟྭམྦྷ་ཡ་སྭཱ་ཧཱ། ཙྪིནྡ་ཙྪིནྡ་སྭཱ་ཧཱ། བྷིནྡ་བྷིནྡ་སྭཱ་ཧཱ། བྷཉྫ་བྷཉྫ་སྭཱ་ཧཱ། ཛམྦྷ་ཡ་ཛམྦྷ་ཡ་སྭཱ་ཧཱ། སྟྭམྦྷ་ཡ་སྟྭམྦྷ་ཡ་སྭཱ་ཧཱ། བནྡྷ་བནྡྷ་སྭཱ་ཧཱ། མོ་ཧ་ཡ་མོ་ཧ་ཡ་སྭཱ་ཧཱ། མོ་ཙ་ཡ་མོ་ཙ་ཡ་སྭཱ་ཧཱ། མ་ཎི་བི་ཤུདྡྷེ་སྭཱ་ཧཱ། སཱུརྻ་སཱུརྻ་བི་ཤུདྡྷེ་སྭཱ་ཧཱ། ཤོ་དྷ་ནི་བི་ཤོ་དྷ་ནི་སྭཱ་ཧཱ།

ཙནྡྲེ་ཙནྡྲེ་སྭཱ་ཧཱ། པཱུརྞྞ་ཙནྡྲེ་སྭཱ་ཧཱ། གྲ་ཧེ་བྷྱཿསྭཱ་ཧཱ། ནཀྵ་ཏྲེ་བྷྱཿསྭཱ་ཧཱ། པི་ཤྭ་ཙེ་བྷྱ་ཿ སྭཱ་ཧཱ། བི་ཤྭ་བྷྱཿསྭཱ་ཧཱ། ཤི་བེ་བྷྱཿསྭཱ་ཧཱ། ཤཱནྟི་བྷྱཿསྭཱ་ཧཱ། པུཥྟི་བྷྱཿསྭཱ་ཧཱ། སྭསྟྱ་ནི་བྷྱཿསྭཱ་ཧཱ། ཤི་བཾ་ཀ་རི་སྭཱ་ཧཱ། ཤཾ་ཀ་རི་སྭཱ་ཧཱ། ཤཱནྟི་ཀ་རི་སྭཱ་ཧཱ། པུཥྟི་ཀ་རི་སྭཱ་ཧཱ། བ་ལ་བརྟཱ་ནི་སྭཱ་ཧཱ། བ་ལ་བདྦྷི་ནི་ཀ་རི་སྭཱ་ཧཱ། ཤྲཱི་ཀ་རི་སྭཱ་ཧཱ། ཤྲཱི་བརྡྷ་ནི་སྭཱ་ཧཱ། ཤྲཱི་ཛཱ་ལ་ནི་སྭཱ་ཧཱ། མུ་ཙི་སྭཱ་ཧཱ། ན་མུ་ཙི་སྭཱ་ཧཱ། མ་རུ་ཙི་སྭཱ་ཧཱ། བེ་ག་བ་ཏི་སྭཱ་ཧཱ། ཨོཾ་ཏ་ཐཱ་ག་ཏེ་མཱུརྟི། པྲ་བ་རི་བི་ག་ཏ་བྷ་ཡེ་སྭ་མ་ཡེ་སྭ་མེ་བྷ་ག་བ་ཏཱི། སརྦ་སྭ་སྟིར་བྷ་ཝ་ཏུ་མ་མ་སརྦ་སཏྭ་ནཱཉྩ་སྭཱ་ཧཱ། ཨོཾ་མུ་ནི་མུ་ནི། བི་མུ་ནི་བི་མུ་ནི། བ་རི་ཙི་རི་ཙ་ལོ་ནི། བྷ་ག་བ་ཏི་ཛ་ཡ་བི་ག་ཏི་བྷ་ཡ་ཧ་རི་ཎི། བོ་དྷི་བོ་དྷི། བོ་དྷ་ཡ་བོ་དྷ་ཡ། བུདྡྷི་ལི་བུདྡྷི་ལི། ཙུམྦྷི་ལི་ཙུམྦྷི་ལི། སརྦ་ཏ་ཐཱ་ག་ཏ་ཧྲྀ་ད་ཡ་ཛུཥྟེ་སྭཱ་ཧཱ། ཨོཾ་མུ་ནི་མུ་ནི ༑ མུ་ནི་ཝ་རེ་ཨ་བྷི་ཥིཉྩ་ཏུ་མཱཾ། སརྦ་ཏ་ཐཱ་ག་ཏ་སརྦ་བིདྱཱ་ཨ་བྷི་ཥེ་ཀཻརྨ་ཧཱ་བཛྲ་ཀ་པ་ཙ། མུ་དྲི་མུ་དྲི་ཏཱི། སརྦ་ཏ་ཐཱ་ག་ཏ་ཧྲྀ་ད་ཡ་ཨ་དྷིཥྛི་ཏེ་བཛྲཱ་ཡ་སྭཱ་ཧཱ། དབང་བསྐུར་བ་སྟེ་བཅུ་གཉིས་པའོ།། །།ཏདྱ་ཐཱ། ཨོཾ་གི་རི་གི་རི། གི་རི་ཎི་གི་རི་བ་ཏི། གུ་ཎ་བ་ཏེ། ཨཱ་ཀཱ་ཤ་བ་ཏི། ཨཱ་ཀཱ་ཤ་བི་ཤུདྡྷེ། སརྦ་པཱ་པཾ་བི་ག་ཏེ། ཨཱ་ཀཱ་ཤེ་ག་ག་ན་ཏ་ལེ། ཨཱ་ཀཱ་ཤ་བི་ཙ་ར་ཎི་ཛྭ་ལི་ཏ་ཤི་ཁ་རེ། མ་ཎི་མུཀྟི་ཁ་ཙི་ཏ་མཽ་ལི་དྷ་རེ། སུ་ཀེ་ཤེ སུ་བཀྟྲེ། སུ་ནེ་ཏྲེ་སུ་བརྞ་གཽ་རཱི་ཨ་ཏཱི་ཏེ། ཨ་ནུཏྤནྣེ། ཨ་ནཱ་ག་ཏེ། པྲ་ཏ་ཏྱུཏྤནྣེ། ན་མཿསརྦ་ཥཱན་བུདྡྷཱ་ནཱན ༑ ཛྭ་ལི་ཏ་ཏེ་ཙ་སཱ་ན། བུདྡྷེ་སུ་བུངྔྷེ། བྷ་ག་ཝ་ཏཱི། སུ་རཀྵ་ནི་སུ་ཀྵ་མེ། སུ་པྲ་བྷེ ༑ སུ་དྷ་མེ། སུ་དཱནྟེ། བ་རེ་བྷ་ག་ཝ་ཏཱི། བྷ་དྲ་བ་ཏི། བྷ་དྲེ། སུ་བྷ་དྲེ། བི་མ་ལེ། ཛ་ཡ་བྷ་དྲེ། ཙཎྜེ་ཙཎྜེ༌། པྲ་ཙཎྜེ་པྲ་ཙཎྜེ།

བཛྲ་ཙཎྜེ། མ་ཧཱ་ཙཎྜེ། གཽ་རཱི། གནྡྷ་རཱི། གཽ་རཱི། ཙཽ་རཱི། ཙཎྜཱ་ལཱི། མཱ་ཏངྒི། པ་ཙ་སི། པུཀྐ་སི། སུ་མ་ཏི། ཤ་བ་རཱི། ཤངྐ་རི། དྲཱ་མི་ཌི། རཽ་ཏྲི་ནི། སརྦ་ཨརྠ་སཱ་དྷ་ནི། ཧ་ན་ཧ་ན། སརྦ་ཤ་ཏྲཱུཾ། ད་ཧ་ད་ཧ། སརྦ་དུཥྟཱན ༑ པྲེ་ཏ་པི་ཤཱ་ཙ། ཌཱ་ཀི་ནཱི་ནཱན། མ་ནུ་ཥྱ། ཨ་མ་ནུ་ཥྱ་ནཱཉྩ། པ་ཙ་པ་ཙ་ཧྲྀ་ད་ཡན ༑ གདོན་མ་རུངས་པ་རྣམས་ཀྱི་སྲོག་གཞོམ་དུ་གསོལ། བཅོམ་ལྡན་འདས་མ་བདག་གི་སྡིག་པ་ཐམས་ཅད་གཞིག་ཏུ་གསོལ།∶གཞིག་ཏུ་གསོལ(《 ལུ 》 - གཞིག་ཏུ་གསོལ )ཐམས་ཅད་དུ་འཇིགས་པ་དང༌། གདོན་ཐམས་ཅད་ལས་བདག་ལ་བསྲུང་དུ་གསོལ། བསྲུང་དུ་གསོལ། མ་རུངས་པ་ཐམས་ཅད་བཅིང་དུ་གསོལ། སརྦ་ཀི་ལ་བི་ཥ་ནཱ་ཤ་ནི། མརྟ་དཎྜེ། མཱ་ནི་ནི་མཱ་ནི་ནི། ཙ་ལེ་ཙ་ལེ། ཙི་ཏི་ཙི་ཏི། ཏི་ཊི་ཏི་ཊི ༑ ཏི་ཊི་ནི། ཏུ་ཊེ། གཽ་རཱི་ནི། བཱིརྱ་ནཽཾ། པྲ་བ་ར་ས་མ་རེ། ཙནྜཱ་ལཱི། མ་ཏངྒི། རུ་དྷ་སི། བརྩ་སི། སུ་མ་ཏི། ཨ་མ་རི། སུ་མུ་རི། པུཀྐ་སཱི། ཤ་བ་རཱི། ཤ་མ་རི། ཤངྐ་རི། དྲཱ་མི་ཌི། ད་ཧ་ནི། པ་ཙ་ནི། མ་ཐ་ནི། མརྡ་ནི། ས་ར་ལེ་ས་ར་ལེ། ས་ར་ལཾ་བྷ་བྷི་ན་མ་དྱོཏྐྲིཥྟ། བི་དྷཱ་ར་ཎི། མ་ཧི་ལི། མ་ཧོ་མ་ཧི་ལི་ནི་ག་ཌེ། ནི་ག་ཌ། བྷཉྫེ

༑ མཏྟི་མཏྟི། ནི་མཏྟེ། ཙ་ཀྲ་བཱ་གི་ནི། ཛྭ་ལ་ཛྭ་ལེ། ཛྭ་ལེ་ཛུ་ལེ། ཤ་བ་རི་ཤ་བ་རི། ཤཱ་བ་རི་ཤཱ་བ་རི། སརྦ་བྱཱ་དྷི་ཧ་ར་ཎི། ཙཱུ་ཌི་ཙཱུ་ཌི་ཙཱུ་ཌི་ནི། ཙཱུ་ཌ་མ་ཎི། ནི་མི་ནི་མི། ནི་མིནྡྷ་རི། ཏྲི་ལོ་ཀ ཛ་ཧི་ནི། ཏྲི་ལོ་ཀ ཨཱ་ལོ་ཀ་ཀཱ་རི། ཏྲཻ་དྷཱ་ཏུ་ཀ་བྱ་བ་ལོ་ཀི་ནི། བཛྲ་པཱ་ར་ཤུ། པཱ་ཤ་མུཏྐ་ར། ཁཌྒ་ཤདྑ་ཙཀྲ་ཏྲི་ཤཱུ་ལ། ཙིནྟཱ་མ་ཎི། མ་ཧཱ་བིདྱཱ་དྷ་རི་ཎི། བདག་ཐམས་ཅད་དུ་གནས་ཐམས་ཅད་ན་གནས་པ་ན་མ་རུངས་པའི་འཇིགས་པ་ཐམས་ཅད་དང༌། མི་དང་མི་མ་ཡིན་པའི་འཇིགས་པ་ཐམས་ཅད་དང་ ༑ ནད་ཐམས་ཅད་དང༌། འཇིགས་པ་ཐམས་ཅད་ལས་བསྲུང་དུ་གསོལ། བསྲུང་དུ་གསོལ་ལོ། །བཛྲ་བཛྲ་བ་ཏི། བཛྲ་པཱ་ཎི་དྷ་རེ། ཧི་ལི་ཧི་ལི། མི་ལི་མི་ལི ༑ ཙི་ལི་ཙི་ལི། ཙི་མི་ལི་ཙི་མི་ལི། སི་ལི་སི་ལི། པི་ལི་པི་ལི། བ་ར་བ་ར་བ་ར་དེ ༑ སརྦ་ཏྲ་ཛ་ཡ། ལབྡྷེ་སྭཱ་ཧཱ། སརྦ་པཱ་པ་བི་དཱ་རི་ཎི་སྭཱ་ཧཱ། སརྦ་ཏྲ་སརྦ་བྱཱ་དྷི་ཧ་ར་ཎི་སྭཱ་ཧཱ། སརྦ་ཏྲ་སརྦ་བྷ་ཡ་ཧ་ར་ཎི་སྭཱ་ཧཱ། སམྦྷར་ཎི་སྭཱ་ཧཱ། སྭ་སྟིར་བྷ་བ་ཏུ་མཱཾ་སྭཱ་ཧཱ། ཤཱནྟི་སྭཱ་ཧཱ། པུཥྟྲི་སྭཱ་ཧཱ། ཛ་ཡ་ཏུ་ཛ་ཡེ་ཛ་ཡེ་སྭཱ་ཧཱ། ཛ་ཡ་བ་ཏི། ཛ་ཡ་བི་མ་ལེ ༑ བི་པུ་ལེ་སྭཱ་ཧཱ། སརྦ་ཏ་ཐཱ་ག་ཏ་མུརྟི་སྭཱ་ཧཱ། ཨོཾ་བྷུ་རི་བྷུ་རི་བཛྲ་པ་ཏི། སརྦ་ཏ་ཐཱ་ག་ཏ་ཧྲྀ་ད་ཡ། པཱུ་རི་ཎི། སནྡྷ་རི་ཎི། བ་ལ་བ་ལ། ཛ་ཡ་བཱིརྱེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ ༑ དབང་བསྐུར་བའི་གཟུངས་ཕྱི་མ་སྟེ་བཅུ་གསུམ་པའོ།། །།བདེན་དང་བདེན་པའི་མཆོག་གང་གིས། ཕྱིར་མི་ལྡོག་པའི་ས་ལ་གནས་པའི་ཚིག་བདེན་པ་རྣམས་དང༌། འཇིག་རྟེན་གྱི་ཚིག་གི་མཆོག་དང༌། དགེ་སྦྱོང་རྣམས་ཀྱི་ནང་ན་དགེ་སྦྱོང་སྐྱིད་དེ་བ་ཞེས་བྱ་བ་དང༌། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་འཇིགས་པ་མི་མངའ་བ། བག་ཚ་བ་མི་མངའ་བ་སྟེ། མི་སྐྲག་མི་འབྲོས་ལ་འཇིགས་པ་མེད་ཅིང༌། འཇིགས་པ་དང༌། འཇིགས་པར་བྱེད་པ་དང་བྲལ་བ། འཇིགས་པ་དང༌། འཇིགས་པར་བྱེད་པ་སྤངས་པ།

སྐྱི་བུང་ཞེས་བྱེད་པ་མེད་པའོ། །ཞེས་ཡང་དག་པར་སྨྲ་བས་སྨྲ་བ་ནི། དུས་སུ་ཡང་དག་པར་སྨྲ་བས་སྨྲ་བ་ཡིན་ཏེ། བདེན་པ་དང༌། བདེན་པའི་ཚིག་དེས་མིང་འདི་ཞེས་བྱ་བ་ལ་བདེ་ལེགས་སུ་གྱུར་ཅིག བདེན་པ་དང༌། བདེན་པའི་ཚིག་གང་གིས་ཚུལ་ཁྲིམས་དང༌། བརྟུལ་ཞུགས་དང༌། དཀའ་ཐུབ་དང༌། ཚངས་པར་སྤྱོད་པ་ལ་གནས་པ་གང་ཅི་ཡང་རུང་བ་དེ་དག་གི་ནང་ན་ནི། འཕགས་པ་དགྱེས་པའི་ཚུལ་ཁྲིམས་མཆོག་ཅེས་བྱ་སྟེ། བདེན་པ་དང༌། བདེན་པའི་ཚིག་དེས། མིང་འདི་ཞེས་བྱ་བ་ལ་བདེ་ལེགས་སུ་གྱུར་ཅིག གནས་བརྟན་རྒྱལ་པོའི་བུ་ཐུ་བོ་དང་འདྲ་བ་རབ་ཏུ་བྱུང་ནས་རིང་དུ་ལོན་པ་ཚངས་པར་སྤྱོད་པ་མངོན་པར་སྤྱད་པ་རྣམས་ཀྱི་མཆོག་འདི་ལྟ་སྟེ། དགེ་སློང་ཀུན་ཤེས་ཀཽཎྜི་ནྱ་དང༌། འདོད་པ་ཉུང་བ་དང༌། སྦྱངས་པའི་ཡོན་ཏན་ལ་གནས་པ་དང༌། ཆོག་ཤེས་པ་རྣམས་ཀྱི་མཆོག་འོད་སྲུངས་ཆེན་པོ་དང༌། ཤེས་རབ་ཆེ་བ་དང༌། སྤོབས་པ་ཆེ་བ་རྣམས་ཀྱི་མཆོག་ཤ་ར་དྭ་ཏིའི་བུ་དང༌། རྫུ་འཕྲུལ་ཆེ་བ་དང་མཐུ་ཆེ་བ་རྣམས་ཀྱི་མཆོག་མཽང་གལ་གྱི་བུ་ཆེན་པོ་དང༌། ལྷའི་མིག་དང་ལྡན་པ་རྣམས་ཀྱི་མཆོག་མ་འགགས་པ་དང༌། མང་དུ་ཐོས་པ་རྣམས་ཀྱི་མཆོག་ཀུན་དགའ་བོ་དང༌། འདུལ་བ་འཛིན་པ་རྣམས་ཀྱི་མཆོག་ཉེ་བ་འཁོར་དང༌། ཆོས་སྨྲ་བ་རྣམས་ཀྱི་མཆོག་བྱམས་མའི་བུ་གང་པོ་དང༌། བསླབ་པ་ལ་གུས་པ་རྣམས་ཀྱི་མཆོག་སྒྲ་གཅན་འཛིན་དང༌། མལ་ཆ་དང་སྟན་བསྐོ་བ་རྣམས་ཀྱི་མཆོག་གྱད་བུ་ནོར་དང༌། སེང་གེའི་སྒྲ་སྒྲོགས་པ་རྣམས་ཀྱི་མཆོག་བ་ར་དྷྭ་ཛ་བསོད་སྙོམས་ལེན་དང༌། ཁྱིམ་བདག་དང་དད་པ་བསྐྱེད་པ་རྣམས་ཀྱི་མཆོག་ནག་པོ་ཆེན་པོ་འཆར་ཀ་དང༌། ལྷ་དང་མིས་མཆོད་པ་རྣམས་ཀྱི་མཆོག་ལེགས་མཐོང་གི་བདེན་པ་དང༌། བདེན་པའི་ཚིག་དེས་མིང་འདི་ཞེས་བྱ་བ་ལ་བསྲུང་བར་བྱའོ། །ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་བྱའོ། །རྒྱལ་པོའམ། ཆོམ་རྐུན་ནམ།

མེའམ། ཆུའམ། དགྲའམ། མི་མཛའ་བའམ། ལམ་དུ་འགྲོའམ། ལམ་ལོག་པར་འགྲོ་བའམ། གཉིད་ལོག་པའམ ༑ ར་རོ་བའམ། བག་མེད་པ་ཐམས་ཅད་ལས་བསྲུང་བར་བྱའོ། །བདེན་པ་དང་ ༑ བདེན་པའི་ཚིག་གང་གིས་སེམས་ཅན་རྐང་པ་མེད་པའམ། རྐང་གཉིས་པའམ ༑ རྐང་པ་བཞི་པའམ། རྐང་མངས་སམ། གཟུགས་ཅན་ནམ། གཟུགས་ཅན་མ་ཡིན་པའམ། འདུ་ཤེས་ཅན་ནམ། འདུ་ཤེས་མེད་པའམ། འདུ་ཤེས་མེད་འདུ་ཤེས་མེད་མིན་གྱི་སེམས་ཅན་ཇི་སྙེད་ཡོད་པ་དེ་དག་གི་ནང་ན་ནི། དེ་བཞིན་གཤེགས་པ་མཆོག་ཅེས་བྱ་སྟེ། བདེན་པ་དང༌། བདེན་པའི་ཚིག་དེས་མིང་འདི་ཞེས་བྱ་བ་ལ་བསྲུང་བར་བྱའོ། །ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང་ ༑ ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་བྱའོ། ། བདེན་པ་དང༌། བདེན་པའི་ཚིག་གང་གིས་འདུས་བྱས་སམ། འདུས་མ་བྱས་ཀྱི་ཆོས་ཇི་སྙེད་ཡོད་པ་དེ་དག་གི་ནང་ན་ནི་འདོད་ཆགས་དང་བྲལ་བ་མཆོག་ཅེས་བྱ་སྟེ ༑ བདེན་པ་དང༌། བདེན་པའི་ཚིག་དེས་མིང་འདི་ཞེས་བྱ་བ་ལ་བསྲུང་བར་བྱའོ ༑ ༑ ཡོངས་སུ ་བསྐྱབ་ པ་དང༌། ཡོངས་གཟུང་བ་དང། ཞི་བ་དང༌། བདེ་ལེགས་སུ་འགྱུར་བ་དང༌། ཆད་པ་བཟློག་པར་བྱའོ། །བདེན་པ་དང༌། བདེན་པའི་ཚིག་གང་གིས། ཚོགས་སམ། འདུས་པའམ། མང་པོའམ། འཁོར་ཇི་སྙེད་ཡོད་པ་དེ་དག་གི་ནང་ན་ནི། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་མཆོག་ཅེས་བྱ་སྟེ། བདེན་པ་དང༌། བདེན་པའི་ཚིག་དེས། རྒྱལ་ཁམས་སམ། ཡུལ་འཁོར་རམ ༑ གྲོང་ངམ། གྲོང་རྡལ་ལམ། གྲོང་ཁྱེར་རམ། ཁྱིམ་མམ། ནགས་སམ། ཞིང་ངམ། ནད་པ་འདི་ལ་བསྲུང་བར་བྱའོ། །ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཡོངས་སུ་བསྐྱང་བ་དང༌། ཞི་བ་དང༌། བདེ་ལེགས་སུ་འགྱུར་བ་དང༌། མཚམས་གཅད་པར་བྱའོ། །འབྱུང་པོ་ཐམས་ཅད་བཟློག་པར་བྱའོ།། གཟི་བྱིན་འཕྲོག་པ་རྣམས་བཟློག་པར་བྱའོ། །བདེན་པ་དང༌། བདེན་པའི་ཚིག་གང་གིས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངས་འདོད་ཆགས་དང༌། ཞེ་སྡང་དང༌།

གཏི་མུག་ཟད་པར་བྱ་བའི་ཕྱིར། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བསྟན་པ་དང༌། བཤད་པ་དང་ ༑ བརྗོད་པའི་བདེན་པ་དང༌། བདེན་བའི་ཚིག་དེས་མིང་འདི་ཞེས་བྱ་བའི་ནད་བཞི་བརྒྱ་རྩ་བཞི་ཟད་པར་གྱུར་ཅིག མེད་པར་གྱུར་ཅིག རབ་ཏུ་ཞི་བར་གྱུར་ཅིག་སྭཱ་ཧཱ། བདེན་པའི་སྟོབས་ཀྱིས་བསྲུང་བ་སྟེ་བཅུ་བཞི་པའོ། །ནད་པའི་ཟས་དང༌། སྐོམ་དང༌། སྨན་རྣམས་ཀྱང་རིག་སྔགས་འདིས་བཏབ་སྟེ་སྩལ་བར་བགྱིའོ ༑ ༑ རྫོགས་སངས་རྣམ་པར་སངས་རྒྱས་ཚེ། །འཇིག་རྟེན་སྐྱོང་བས་ཕྱོགས་བཞི་ནས། །སྣོད་བཞི་དག་ནི་བླངས་ནས་སུ། །བདེ་བར་གཤེགས་ལ་ཕུལ་བ་དང་ ༑ ༑ མཐུ་ཡིས་གཅིག་ཏུ་སྤྲུལ་མཛད་པ། །ལྷ་ཡི་སྣོད་མཆོག་དེ་དང་ནི། ། བདུད་རྩི་འདྲ་བའི་སྨན་གྱི་རྣམས། །སྟོན་པའི་ཕྱག་ན་བསྣམས་གྱུར་པ། །བདེན་པའི་ཚིག་ནི་དེ་དག་གིས། །སྨན་རྣམས་བདུད་རྩིར་འགྱུར་བར་ཤོག །དེ་བཞིན་ལྷ་མོ་འཕྲོག་མ་ཡིས། །ལྷ་རྫས་དགེ་བ་ཨ་རུ་ར། །བླངས་ནས་སྟོན་ལ་རབ་ཕུལ་བ ༑ ༑ བདུད་རྩི་འདྲ་བའི་སྨན་གྱི་རྣམས། །བདེན་པའི་ཚིག་ནི་དེ་དག་གིས། །ནད་པ་རྣམས་ཀྱི་ནད་སེལ་ཅིང༌། །ཉེས་པ་ཐམས་ཅད་འཕྲོག་བྱེད་པ། །སྨན་རྣམས་བདུད་རྩིར་འགྱུར་བར་ཤོག །སངས་རྒྱས་རྣམ་གཟིགས་གཟི་བརྗིད་དང༌།། གཙུག་ཏོར་ཅན་གྱི་སྟོབས་རྣམས་དང༌། །ཐམས་ཅད་སྐྱོབ་ཀྱི་བདེན་ཚིག་དང༌།། ལོག་དད་སེལ་གྱི་ཏིང་འཛིན་དང༌། །གསེར་ཞེས་བྱ་བའི་ཡེ་ཤེས་དང༌། །འོད་སྲུངས་ཀྱི་ནི་རྫུ་འཕྲུལ་དང༌། །ཤཱཀྱ་སེང་གེའི་མཐུ་རྣམས་ཀྱིས། །སྨན་རྣམས་བདུད་རྩིར་འགྱུར་བར་ཤོག །ནད་པར་ཤར་ཕྱོགས་ཁ་བསྟན་ལ། །སྨན་རྣམས་ཉེ་བར་སྩལ་བར་བགྱི། །དེ་ཡི་ཚེ་ན་རིག་སྔགས་འདི། །ལག་མཐིལ་བཞག་སྟེ་བཀླག་པར་བགྱི། །སྱཱདྱ་ཐེ་དན། ཁ་ཊེ་ཁ་ཊེ། ཁ་ཊ་བི་ཁ་ཊེ། ཙ་ལེ་བི་ཙ་ལེ། བི་ལཾ་བེ། བ་ལེ་བ་ལ་བ་ཏེ། ཙནྟྲེ། ཙ་ར་ཎེ། ཨ་མྲྀ་ཏ་ནི་རྒྷོ་ཥེ་སྭཱ་ཧཱ། རླུང་ལས་གྱུར་དང་མཁྲིས་ལས་གྱུར། །བད་ཀན་ལས ་གྱུར་འདུས་ ལས་གྱུར། །ནད་རྣམས་ཐམས་ཅད་རབ་བཅོམ་སྟེ།

།བདག་ལ་རྟག་ཏུ་བདེ་ལེགས་ཤོག །བྲམ་ཟེ་རྣམས་ཀྱིས་བསླུས་ནས་སུ། །ཤཱཀྱ་སེང་གེ་སྐྱོབ་པ་ལ། །དཔལ་སྦས་ཀྱིས་ནི་དུག་ཅན་གྱི།། བསོད་སྙོམས་དག་ནི་ཕུལ་བ་དང༌། །དེ་ལས་དེ་ནི་བླངས་ནས་སུ། །སྟོན་པས་དུག་ནི་བསད་ནས་གསོལ། །བདེན་པའི་ཚིག་ནི་འདི་ཡིས་སུ། །ཟས་ནི་བདུད་རྩིར་འགྱུར་བར་ཤོག །རྣམ་པར་གཟིགས་དང་ལྷ་གང་དང༌། །གཙུག་ཏོར་ཅན་དང་ཀུན་སྐྱོབ་དང༌། །ལོག་པར་དད་པ་སེལ་བ་དང༌། །སྟོབས་ཆེན་ལྷ་གང་དད་པ་དང༌། །གསེར་དང་དཔལ་ལྡན་འོད་སྲུངས་དང༌། །ཤཱཀྱ་ཡི་ནི་སེང་གེ་ལ།། རབ་དད་ལྷ་ཡི་དབང་པོ་དང༌། །ཚངས་དབང་སུམ་ཅུའི་དབང་ཕྱུག་དང༌། །འཇིག་རྟེན་སྐྱོང་བ་བཞི་དག་དང༌། །ནོར་བུ་བཟང་དང་དབང་ཕྱུག་ཆེ། །སྲིན་མོ་ནག་མོ་ཆེན་མོ་དང༌། །དེ་བཞིན་གདོལ་མོ་གཏུམ་མོ་དག །མེ་ཏོག་དང་ནི་བདུག་པ་དང་ ༑ ༑ བདག་གི་སྦྱིན་སྲེག་འདི་བཞེས་ཤིག །དེ་དག་ཚིམ་ཞིང་མཆོད་གྱུར་ནས ༑ ༑ བདག་གི་ཁ་ཟས་བྱང་བར་མཛོད། །ཟས་ལྔ་དག་དང་འདྲེས་པ་ཡང༌། ། བདག་ལ་མ་འདྲེས་མཛད་དུ་གསོལ། ཁ་ཟས་ལྔ་དང་འདྲེས་པ་ཡང༌། །ཟས་དེ་ཀུན་ནི་བཟའ་བར་བགྱི། །ས་བོན་དག་གི་ཚོགས་ཀུན་ལ། །ས་ཡི་བཅུད་ནི་ཞུགས་པ་ཡི། ཁ་ཟས་འདྲེས་པ་ཐམས་ཅད་ཀྱང༌། །བདག་ལ་མ་འདྲེས་མཛད་དུ་གསོལ ༑ ༑ ཇི་ལྟར་སྐུད་པ་བཅད་བསྲེགས་ཀྱང༌། །དེ་ལྟར་བུར་ཡང་སླར་འབྱོར་པ ༑ ༑ དེ་ལྟར་ཟས་རྣམས་འདྲེས་པ་ཡང༌། །མ་འདྲེས་པར་ནི་བདག་ལ་མཛོད༌། ། སྱཱདྱ་ཐེ་དན། ཁ་ཁ་མེ། ཁ་ཁ། ཁ་ཁ། ཁུ་མེ། ཤི་ཤི་མེ། ཤི་ཧུ་མེ། ཤི་མ་ཤི་མེ། སྭསྟི ༑ སྭསྟི། སྭསྟི། སྭསྟི། མ་མ་ཤཱནྟི། ཤཱནྟ། ཤ་ར་གྲི། ཁ་ཟས་ལྔ་དང་འདྲེས་པ་ཡང་ ༑ ༑ ཇི་ལྟར་མ་འདྲེས་ཟས་བཞིན་དུ། །བདག་གིས་ཇི་ལྟར་སྐུད་བསྲེགས་པ།། དེ་འདྲའི་བདེན་པ་མཛད་དུ་གསོལ། །སྱཱདྱ་ཐེ་དན། ཀ་ལ་ལེ། ཀ་ལ་ལེ། ཀ་ལ་ལེ ༑ ཁུ་ཁུ་མེ། ཨགྣི། སཾ་གྲ་མ་ནི་སྭཱ་ཧཱ། སངས་རྒྱས་རྣམ་པར་གཟིགས་དང་སངས་རྒྱས་གཙུག་གཏོར་ཅན། །བདེ་གཤེགས་ཀུན་སྐྱོབས་སངས་རྒྱས་ལོག་པར་དད་སེལ་དང༌། །གསེར་ཐུབ་འོད་སྲུངས་ཤཱཀྱ་ཐུབ་པ་གཽ་ཏམྱ(《

ལུ 》+ མ )། ། བསྙེངས་པ་མི་མངའ་བ་ལ་སྐྱབས་སུ་མཆི་བར་བགྱི། །མི་མཆོག་བདུན་པོ་དེ་དག་གྀ་ནི་སྐུ་རྣམས་ལ། །མེ་ཏོག་དག་དང་སྤོས་རྣམས་ཀྱིས་ནི་མཆོད་པར་བགྱི།། ལུས་དང་ཡིད་ཀྱང་རབ་ཏུ་དང་བའི་སེམས་ཀྱིས་ནི། །དེ་དག་རྣམས་ལ་སྐྱབས་སུ་ཉེ་བར་མཆི་བར་བགྱི། །སངས་རྒྱས་རྫུ་འཕྲུལ་ཆེ་དང་ལྡན་པ་དེ་དག་ལ། །ལྷ་གང་མངོན་པར་རབ་ཏུ་དང་བ་ཡོད་པ་ཡི། །ལྷ་དེ་མགུ་ཞིང་ཡིད་ནི་རབ་ཏུ་དགའ་འགྱུར་ནས། །རབ་ཏུ་དང་བའི་སེམས་ཀྱིས་བདག་ལ་བསྲུང་དུ་གསོལ། །འཇིག་རྟེན་འདིའམ་ཡང་ན་འདས་པ་དང༌། །མཐོ་རིས་དག་ན་རིན་ཆེན་མཆོག་ཡོད་པའང་ ༑ ༑ དེ་བཞིན་གཤེགས་པ་ལྷ་ཡི་ལྷར་གྱུར་པ། །མི་ཡི་མཆོག་དང་འདིར་ནི་མཚུངས་པ་མེད། །དེ་བས་འདིར་ནི་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་བདེ་ལེགས་ཤོག །ཟད་པ་ཆགས་བྲལ་བདུད་རྩི་འདུས་མ་བྱས། ། ཤེས་པས་ཤཱཀྱ་ཐུབ་དེ་རབ་ཏུ་ཕྱེ། །བདུད་རྩི་ཞི་བ་འདུས་བྱས་མ་ཡིན་པ། །ཆོས་དེ་དང་ནི་མཚུངས་པ་གང་ཡང་མེད། །དེ་བས་འདིར་ནི་རིན་ཆེན་མཆོག་ཏུ་གསུངས ༑ ༑ བདེན་པ་དེ་ཡིས་འདིར་ནི་བདེ་ལེགས་ཤོག །མཆོག་ཏུ་གང་འདོད་ཚུལ་བཞིན་རབ་བསྟན་པ། །སྟོན་པའི་རྣལ་འབྱོར་བླ་མེད་རྟག་བསྒྲུབ་པ། །རྡོ་རྗེ་ལྟ་བུའི་མི་གཉིས་ལམ་མཐོང་བ། །ཏིང་འཛིན་དེ་དང་མཉམ་པ་ཡོད་མ་ཡིན། །དེ་བས་འདིར་ནི་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་བདེ་ལེགས་ཤོག །གང་ཟག་ཆེན་པོ་བརྒྱད་པོ་རབ་བསྔགས་ཤིང༌། །གང་ཟག་ཟུང་བཞིར་བརྗོད་པ་དེ་དག་ནི། །དྲང་སྲོང་ཆེན་པོ་གང་ཟག་མཚུངས་མེད་པ། །བདེ་བར་གཤེགས་པས་སྦྱིན་པའི་གནས་ཞེས་གསུངས། །དེ་ལ་བྱིན་ན་འབྲས་བུ་ཆེར་འབྱུང་སྟེ། །ཞིང་རབ་གཤིན་ལ་ས་བོན་བཏབ་པ་བཞིན། །འདི་ནི་དགེ་འདུན་རིན་ཆེན་མཆོག་ཏུ་གསུངས༌། །བདེན་པ་དེ་ཡིས་འདིར་ནི་བདེ་ལེགས་ཤོག ། གང་དག་བརྟན་པའི་ཡིད་ཀྱིས་རབ་བརྩོན་ཞིང༌། །གཽ་ཏ་∶མྱའི་(《 ལུ 》 མའི་ ) བསྟན་ལ་འཇུག་བྱེད་པ། །དེ་དག་ཐོབ་ནས་བདུད་རྩི་འཇུག་ཐོབ་སྟེ།

།མུན་པ་བསལ་ནས་མྱ་ངན་འདས་ཐོབ་པ། །དེ་བས་དགེ་འདུན་རིན་ཆེན་མཆོག་ཏུ་གསུངས ༑ ༑ བདེན་པ་དེ་ཡིས་འདིར་ནི་བདེ་ལེགས་ཤོག །ལྟ་བ་འདི་ལ་སྦྱར་མ་ཐག་ཏུ་ནི། །འཇིག་ཚོགས་ལྟ་དང་ཚུལ་ཁྲིམས་བརྟུལ་ཞུགས་དང༌། །ཐེ་ཚོམ་དང་ནི་ཉོན་མོངས་གསུམ་པོ་དག །ཅིག་ཅར་སྤངས་ཏེ་འཕགས་པའི་བདེན་མཐོང་བ ༑ ༑ དེས་ན་དགེ་འདུན་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་མཆོག་ཐོབ་ཤོག །ལུས་སམ་ངག་གམ་འོན་ཏེ་ཡིད་ཀྱིས་ཀྱང༌། །སྡིག་པ་རྣམ་གསུམ་ནམ་ཡང་མི་བྱེད་ལ། །གློ་བུར་བྱས་ནའང་འཆབ་པར་མི་བྱེད་ཅིང༌། །དེ་ལྟར་དེ་དག་ལྟ་བས་འཛིན་མི་བྱེད། །དེ་བས་དགེ་འདུན་རིན་ཆེན་མཆོག་ཏུ་གསུངས ༑ ༑ བདེན་པ་དེ་ཡིས་འདིར་ནི་བདེ་ལེགས་ཤོག །ཇི་ལྟར་དབང་པོའི་སྡོང་པོ་སར་གཙུགས་པ། །ཕྱོགས་བཞིའི་རླུང་རྣམས་ཀྱིས་ནི་མི་གཡོ་ལྟར། ། འཕགས་པའི་ལམ་གྱི་དམ་པ་མཐོང་བ་ཡི། །གང་ཟག་འཕགས་པའི་དགེ་འདུན་དེ་བཞིན་ནོ། །དེས་ན་དགེ་འདུན་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་བདེ་ལེགས་ཤོག །ཤེས་རབ་ཟབ་མོས་ཤིན་ཏུ་བསྟན་པ་ཡིས། ། འཕགས་པའི་བདེན་པ་སུ་དག་རྣམ་བསྒོམ་ཞིང༌། །ལུས་ཀྱང་སྦྱིན་པར་ཡིད་ལ་བྱས་པ་ནི། །དེ་དག་འཇིགས་པ་བརྒྱད་དང་འཕྲད་མི་འགྱུར། །དེས་ན་དགེ་འདུན་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་བདེ་ལེགས་ཤོག ༑ ཇི་ལྟར་མེ་ནི་རླུང་གིས་རབ་གཏོར་བ། །ལག་ཏུ་བླངས་ཏེ་བགྲང་དུ་མེད་པ་ཉིད། །དེ་ལྟར་ཀུན་དུ་སྦྱོར་བ་རབ་བཏང་བ། །སངས་རྒྱས་སྲས་རྣམས་བསྟན་དུ་མེད་པར་འགྲོ། །དེས་ན་དགེ་འདུན་རིན་ཆེན་མཆོག་ཏུ་གསུངས། །བདེན་པ་དེ་ཡིས་འདིར་ནི་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་འདིར་ནི་བདེ་གྱུར་ཅིག །སྟོན་མཆོག་ལྷ་དང་མི་ཡིས་མཆོད་འོས་པ། །སངས་རྒྱས་ཕྱག་འཚལ་དེང་འདིར་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་འདིར་ནི་བདེ་གྱུར་ཅིག །ཞི་བ་ཆགས་བྲལ་ལྷ་མིས་མཆོད་འོས་པ།

།ཆོས་ལ་ཕྱག་འཚལ་དེང་འདིར་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་འདིར་ནི་བདེ་གྱུར་ཅིག །ཚོགས་ཀྱི་དམ་པ་ལྷ་མིས་མཆོད་འོས་པ། །དགེ་འདུན་ཕྱག་འཚལ་དེང་འདིར་བདེ་ལེགས་ཤོག །འབྱུང་པོ་གང་དག་འདིར་ནི་ལྷགས་གྱུར་ཏེ། །སའམ་འོན་ཏེ་བར་སྣང་འཁོད་ཀྱང་རུང༌། །སྐྱེ་རྒུ་རྣམས་ལ་རྟག་ཏུ་བྱམས་བྱེད་ཅིང༌། །ཉིན་དང་མཚན་དུ་ཆོས་ཀྱང་(《 ལུ 》 ལ་ )སྤྱོད་གྱུར་ཅིག །འདི་ནི་རྒྱལ་བ་དགྲ་རྒྱལ་བདེན་གང་གིས། །ཤིན་ཏུ་བདེན་པ་གསུངས་ཤིང་བརྫུན་མེད་པ ༑ ༑ བདེན་པ་དེ་ཡིས་འདིར་ནི་བདེ་ལེགས་ཤོག །དེ་ཀུན་འཇིགས་པ་ཆེ་ལས་ཐར་གྱུར་ཅིག་སྭཱ་ཧཱ། ཤིས་པ་བརྗོད་པ་སྟེ་བཅོ་ལྔ་པའོ།། །།༄༅། །ཨ་རོག་ཆེ་ལ་གནང་བའི་བཀྲ་ཤིས་བཞུགས། ། ༄༅། །ཨོཾ་སྭསྟི་སིདྡྷཾ། རྣམ་འདྲེན་བླ་མ་མཆོག་དང་དཀོན་མཆོག་དང༌། ། ལྷ་མཆོག་རྣམས་དང་སྔགས་དང་གྲུབ་པའི་རྫོངས། །བཀྲ་ཤིས་ཡིད་འོང་འབྱུང་གནས་ཐམས་ཅད་ཀྱི། །བཀྲ་ཤིས་དམ་པ་ཁྱེད་ལ་སྦྱིན་གྱུར་ཅིག །ཤར་གྱི་ཕྱོགས་སུ་ཉོན་མོངས་ཀུན་བསྐྱོད་པའི། །ཞིང་དུ་བཞུགས་པའི་སངས་རྒྱས་རྗེས་སྤྱོད་ ཀྱི

༑ ༑ འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་ཤར་དུ་བདེ་ལེགས་ཤོག །ལྷོ་ཕྱོགས་མུན་པ་བཅོམ་པ་སེམས་བསྐྱེད་པ། ། ཡིད་མཛད་བསྙེངས་བྲལ་མངོན་འཕགས་རྒྱལ་པོ་ནི། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་ལྷོ་རུ་བདེ་ལེགས་ཤོག།ནུབ་ཀྱི་ཕྱོགས་ཀྱི་འཇིག་རྟེན་ཡུལ་ཕེབས་པར། །ཐུབ་པ་འཁོན་དང་རྒྱགས་པ་རྣམ་གནོན་ནི། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་ནུབ་ཏུ་བདེ་ལེགས་ཤོག །བྱང་ཕྱོགས་སངས་རྒྱས་སྤོབས་པ་ཅན་ཞེས་བྱར། །བདེ་གཤེགས་རིན་ཆེན་གཟུགས་བཀོད་འོད་གནོན་ནི། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་བྱང་དུ་བདེ་ལེགས་ཤོག །བྱང་ཤར་བདུད་ཀྱི་སྡེ་བཅོམ་ཞེས་བྱ་བར། །བདུད་དང་ཡིད་གཉིས་ཀུན་འཇོམས་རྣམ་གནོན་པ། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་བྱང་ཤར་ཕྱོགས་སུ་བདེ་ལེགས་ཤོག །ཤར་ལྷོ་རྟག་ཏུ་སྣང་བའི་འཇིག་རྟེན་དུ། །དང་པོ་སེམས་བསྐྱེད་ཕྱིར་མི་ལྡོག་པ་ཡི། །འཁོར་ལོ་འབྱུང་དཔལ་འཁོར་བཅས་བཀྲ་ཤིས་ཀྱིས། །རྒྱལ་སྲས་ཤར་ལྷོ་ཕྱོགས་སུ་བདེ་ལེགས་ཤོག །ལྷོ་ནུབ་གསེར་གྱི་དྲ་བས་གཡོགས་པ་རུ། །བདེ་གཤེགས་རིན་ཆེན་གདུགས་འཕགས་སྣང་བ་ནི། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས ༑ ༑ རྒྱལ་སྲས་འཁོར་བཅས་ལྷོ་ནུབ་བདེ་ལེགས་ཤོག །ནུབ་བྱང་ཡོངས་དག་རབ་གནས་མངོན་འཕགས་པར། །བཅོམ་ལྡན་བྱང་ཆུབ་སེམས་དཔའ་འདུལ་བ་ནི ༑ ༑ འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་ནུབ་བྱང་བདེ་ལེགས་ཤོག །སྟེང་ཕྱོགས་དམིགས་མེད་ཡིད་ལ་བྱེད་པར་ནི ༑ ༑ སྐྲག་མེད་མུན་བྲལ་ཏིང་འཛིན་མངོན་འཕགས་རྒྱལ། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་འཁོར་བཅས་ཀུན་དུ་བདེ་ལེགས་ཤོག ༑ འོག་ཕྱོགས་ཡོན་ཏན་ཀུན་གྱིས་བརྒྱན་པ་རུ། །དང་པོ་སེམས་བསྐྱེད་ཐེ་ཚོམ་གཅོད་མཛད་པ།

།ཉོན་མོངས་བསྐྱོད་པ་འཁོར་བཅས་བཀྲ་ཤིས་ཀྱིས། ། རྒྱལ་སྲས་འཁོར་བཅས་ཀུན་དུ་བདེ་ལེགས་ཤོག །དབུས་ཀྱི་ཞིང་ཁམས་མི་མཇེད་འདི་ཉིད་དུ། །སྟོན་པ་སྐྱོབ་པ་ཤཱཀྱ་ཐུབ་པ་ནི། །འཁོར་དང་བཅས་པའི་བཀྲ་ཤིས་ཕུན་ཚོགས་ཀྱིས། །རྒྱལ་སྲས་གནས་དུས་ཀུན་དུ་བདེ་ལེགས་ཤོག།དེ་ལྟར་བཀྲ་ཤིས་ཕུན་ཚོགས་ཐམས་ཅད་ཀྱིས། །ཤིས་པས་རྒྱལ་བུ་ཁྱོད་ལ་ཤིས་བྱའི་ཕྱིར། །དགེ་སློང་འཕགས་པ་ཞེས་བྱས་ཉེར་བསྡེབས་ནས། །རྒྱལ་བུ་ཨ་རོག་ཆེ་ལ་ཕུལ་བ་ལགས། །མེ་ཕོ་བྱི་བའི་ལོ་སར་པ་བཀྲ་ཤིས་པར་བྱ་བའི་ཕྱིར། ཕྱོགས་བཅུ་མུན་པ་རྣམ་པར་སེལ་བའི་མདོའི་རྗེས་སུ་འབྲང་བའི་བཀྲ་ཤིས་ཀྱི་ཚིགས་སུ་བཅད་པ་རྣམ་པར་སྤེལ་བ་འདི། ཤིང་མོ་ཕག་གི་ལོ་རྒྱལ་གྱི་ཟླ་བ་ཚེས་ཉི་ཤུ་གཅིག་གི་ཉིན་པར་དཔལ་ས་སྐྱའི་གཙུག་ལག་ཁང་དུ་སྦྱར་བའོ།། །།ཨོཾ་སུ་པྲ་ཏིཥྛ་བཛྲེ་སྭཱ་ཧཱ།། །།༄༅། །རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་ བཤད་པ་གསུང་རབ་གསལ་བའི་རྒྱན་ཞེས་བྱ་བ་བཞུགས་སོ། ། ༄༅། །རྒྱལ་པོ་ལ་གདམས་པའི་རབ་ཏུ་བྱེད་པའི་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ། སངས་རྒྱས་ཀུན་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཡོན་ཏན་བརྒྱ་ཕྲག་ཁྲག་ཁྲིག་གཟི་ཡིས་རབ་འབར་ཞིང༌། །ཉེས་པའི་ཚང་ཚིང་ཚོགས་ཀུན་ཀུན་ནས་བཅོམ་གྱུར་ནས། ། འགྲོ་བའི་གཏི་མུག་རབ་རིབ་རབ་ཏུ་འཕྲོག་བྱེད་པའི། །ཀུན་མཁྱེན་ཉི་མར་མི་ཕྱེད་དད་པས་ཕྱག་འཚལ་ནས། །རྒྱལ་བའི་གསུང་རབ་རྒྱ་མཚོ་ཆེན་པོའི་ངོགས།། བདེ་བླགས་ཉིད་དུ་རྟོགས་བྱེད་ཆོས་རྒྱལ་གསུང༌། །མི་དབང་རྒྱལ་པོའི་དོན་དུ་བསྙད་པ་འདི། །རྒྱལ་བའི་བཀའ་དང་བླ་མའི་གསུང་བཞིན་བཤད། །དེ་ལ་འདིར་བདེ་བར་གཤེགས་པའི་གསུང་རབ་རབ་འབྱམས་མ་ལུས་པའི་སྙིང་པོ་དམ་པའི་གསུང་གིས་ལེགས་པར་བསྡུས་ཏེ། བདེ་བླག་ཏུ་ཉམས་སུ་ལེན་པའི་ཚུལ་སྟོན་པ། རྒྱལ་པོ་ལ་གདམས་པའི་རབ་ཏུ་བྱེད་པ་འདི། བླ་མ་དམ་པ་དེ་ཉིད་ཀྱི་གསུང་ལས་ཇི་ལྟར་བྱུང་བ་བཞིན་དུ་བདག་གིས་ཇི་ལྟར་ནུས་པས་བཤད་པར་བྱའོ

༑ ༑ དེ་ལ་བསྟན་བཅོས་རྩོམ་པར་འདོད་པས། བདག་ཉིད་དམ་པའི་སྤྱོད་པ་དང་མཐུན་པ་དང༌། བསྟན་བཅོས་རྩོམ་པའི་བྱ་བ་མཐར་ཕྱིན་པར་བྱ་བ་དང༌། བདག་དང་རྗེས་འཇུག་གི་རྒྱུད་ལ་བསོད་ནམས་རྒྱ་ཆེན་པོ་བསྐྲུན་པར་བྱ་བའི་དོན་དུ་སྟོན་པ་ལ་མཆོད་པར་བརྗོད་པའི་ངག་ཉེ་བར་བཀོད་ནས། འཆད་པར་དམ་བཅའ་བ་ནི། སྙན་པར་གྲགས་པའི་སྒྲ་ཡིས་དཔལ་དང་ནི། །ཡོན་ཏན་རྨད་བྱུང་དོན་གྱི་དཔལ་མངའ་བ། །སངས་རྒྱས་དཔལ་གྱི་ཕུལ་ལ་ཕྱག་འཚལ་ནས། ། དབང་ཕྱུག་དམ་པའི་དཔལ་ལ་འདི་གསོལ་ལོ། །ཞེས་གསུངས་ཏེ་ཕྱག་འཚལ་ཞེས་ཁྱད་པར་གྱི་གཞིར་བླངས་ལ། གང་ལ་ཕྱག་འཚལ་ཞེ་ན་སངས་རྒྱས་ལའོ། ། སངས་རྒྱས་དེ་ཇི་ལྟ་བུ་ཞེ་ན་དཔལ་གྱི་ཕུལ་དུ་བྱུང་ཞིང་ཁྱད་པར་དུ་འཕགས་པའོ ༑ ༑ དཔལ་དེ་ནི་རྣམ་པ་གཉིས་ཏེ། སྙན་པའི་བ་དན་འཇིག་རྟེན་གསུམ་དུ་གྲགས ༑ ༑ ཞེས་པའི་ཚུལ་གྱིས་སྙན་པའི་གྲགས་པ་རྒྱ་ཆེ་བ་སྒྲའི་དཔལ་མངའ་བའོ ༑ ༑ ཉན་ཐོས་དང་རང་སངས་རྒྱས་རྣམས་ལ་རིགས་པ་དང་གྲོལ་བའི་ཡོན་ཏན་ཅི་རིགས་པ་ཡོད་ཀྱང༌། སྙན་པའི་གྲགས་པ་རྒྱ་ཆེ་བ་མེད་དོ། །སྙན་པར་གྲགས་པ་རྒྱ་ཆེ་བ་སྒྲ་ཙམ་ནི། ཚངས་པ་དང་དབང་ཕྱུག་དང་ཁྱབ་འཇུག་ལ་སོགས་པ་ལ་ཡང་ཡོད་པའི་ཕྱིར། ཁྱད་པར་དུ་འཕགས་པར་མི་འཐད་དོ་སྙམ་པའི་དོགས་པ་སྤང་བའི་ཕྱིར། ཡོན་ཏན་རྨད་བྱུང་ཞེས་གསུངས་ཏེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་རྩད་ནས་བཅད་ཅིང༌། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ཡོན་ཏན་ངོ་མཚར་ཞིང་རྨད་དུ་བྱུང་བ་དོན་གྱི་དཔལ་ནི་སངས་རྒྱས་འབའ་ཞིག་ལ་མངའི། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཡང་མེད་ན། འཇིག་རྟེན་པའི་སྟོན་པ་ཚངས་པ་ལ་སོགས་པ་ལ་ལྟ་ཅི་སྨོས། སློབ་དཔོན་མ་ཏི་ཙི་ཏྲས་ཀྱང༌། ཐམས་ཅད་མཁྱེན་ལ་ཡོན་ཏན་ཀུན། །མངའ་ལ་དེ་ཡང་ཉམས་མི་མངའ། །ཉེས་པ་བག་ཆགས་དང་བཅས་པའང༌། །སྐྱོབ་པ་གཅིག་པུ་ལ་མི་མངའ། །ཞེས་སོ། །དེའི་ཕྱིར་འཇིག་རྟེན་ན་ཆེ་བའི་ཆེ་བར་གྲགས་པ་དེ་དག་གིས་ཀྱང་བསྟོད་ཅིང་བཀུར་བས་ན

༑ སྙན་པའི་གྲགས་པ་ཡང་མཐའ་མེད་པ་ཡིན་ནོ། །གང་ཟག་གང་གིས་ཕྱག་འཚལ་ཞེ་ན། བསྟན་བཅོས་མཛད་པ་པོ་ཉིད་ཀྱིས་སོ། །དེ་ལྟ་བུའི་ཡུལ་ཁྱད་པར་དུ་འཕགས་པ་ལ་མཆོད་པར་བརྗོད་ནས། བྱ་བ་ཅི་ལ་འཇུག་ཅེ་ན། དབང་ཕྱུག་དམ་པའི་དཔལ་ལ་གདམས་པའི་གཞུང་འདི་སྙན་དུ་གསོལ་བའོ། །དབང་ཕྱུག་ནི་རྒྱལ་སྲིད་ལ་དབང་བསྒྱུར་བའི་ཕྱིར་རྒྱལ་པོའི་མིང་ཡིན་ལ། དེ་ནི་རྒྱལ་པོ་ཕལ་པ་ལ་ཡང་བརྗོད་པའི་ཕྱིར། དེ་ལས་ཁྱད་པར་འཕགས་པར་བསྟན་པའི་ཕྱིར། དམ་པ་ཞེས་གསུངས་ཏེ། དམ་པའི་ཆོས་ཀྱི་དཔལ་མངའ་ཞིང༌། དམ་པའི་སྤྱོད་པ་དང་ལྡན་པའི་ཕྱིར་རོ། །འདིས་ནི་ཆོས་སྐྱོང་བའི་རྒྱལ་པོར་ཡང་བསྟན་ཏོ། །དེ་ལྟར་མཆོད་པར་བརྗོད་པ་སྔོན་དུ་འགྲོ་བ་ཅན་གྱིས་བཤད་པར་དམ་བཅའ་བ་བསྟན་ནས་དེ་ལྟ་བུའི་རྒྱལ་པོ་དེ་ནི་ཡང་དག་པའི་དགེ་བའི་བཤེས་གཉེན་འདི་ཉིད་ཀྱིས་ཡོངས་སུ་བཟུང་བས་སྔར་ཡང་དེ་ཉིད་ཀྱི་ཞལ་སྔ་ནས་ཟབ་པ་དང་རྒྱ་ཆེ་བའི་ཆོས་མང་པོ་གསན་ཞིང་འཇིག་རྟེན་དང་ཆོས་ཀྱི་ཚུལ་ལ་མ་རྨོངས་པའི་ཕྱིར་གཞུང་འདི་གདམས་པ་ལ་དགོས་པ་མེད་དོ་སྙམ་དུ་ལོག་པར་རྟོག་པ་དགག་པའི་ཕྱིར ༑ ཚིགས་སུ་བཅད་པ་གཉིས་ཀྱིས་བསྟན་བཅོས་འདིའི་དགོས་འབྲེལ་གྱི་ངག་བསྟན་ཏེ། གཙུག་ལག་གཉིས་ཀྱི་མཆིད་ནི་སྙན་རྒུ་ཞིག ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི། །སིལ་སྙན་མཁན་གྱི་གླུ་དང་སིལ་སྙན་ལྟར། །སྙན་ངག་མཁན་གྱིས་སླར་ཡང་ཅིས་མི་གླེང༌། །ཐུབ་པས་མཐའ་ཡས་གདུལ་བྱའི་དོན་སླད་དུ། ། ཆོས་ཀྱི་ཕུང་པོ་བགྲང་ཡས་གང་གསུངས་པ། །ཀུན་ཀྱང་ཉམས་སུ་བླང་རྒྱུ་འབའ་ཞིག་སྟེ། །དེ་ཡི་ཚུལ་ཡང་འདི་བཞིན་མཁྱེན་པར་མཛོད། །ཅེས་གསུངས་ཏེ། དེ་ལ་ཚིགས་སུ་བཅད་པ་སྔ་མས་ནི་དོགས་པ་ལ་ལོག་པར་རྟོག་པ་བསལ་བ་ཡིན་ཏེ ༑ འཇིག་རྟེན་དང་ཆོས་ཀྱི་གཙུག་ལག་གཉིས་ཀྱི་མཆིད་ནི་སྙན་རྒུ་ཞིག ཁྱོད་ ཀྱི་ཐུགས་སུ་སྔར་ལྟ་ཡང་ཆུད་ཟིན་མོད་ཀྱི་རྩེ་འཇོ་ཙམ་གྱི་དོན་དུ་ཡང་གླུ་དང་སིལ་སྙན་རྣམས་སྔར་ཐོས་ཟིན་ཀྱང་སིལ་སྙན་མཁན་རྣམས་ཀྱིས་ཉིན་རེ་ཞིང་སྒྲོགས་པ་ལྟར།

སྙན་ངག་མཁན་གྱིས་ཤིན་ཏུ་དོན་ཆེ་བའི་དམ་པའི་ཆོས་ཀྱི་ཚུལ་སྙན་ངག་གི་ངག་གིས་བསྙད་ནས་སླར་ཡང་ཅིའི་ཕྱིར་མི་གླེང་སྟེ་གླེང་བར་འོས་ སོ ༑ ༑ འཕགས་པ་ཀླུ་སྒྲུབ་ཀྱིས་རྒྱལ་པོ་བདེ་སྤྱོད་ལ་སྤྲིང་པ་ལས་ཀྱང༌། བདེ་བར་གཤེགས་པའི་བཀའ་ནི་སྙན་རྒུ་ཞིག ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི། ། རྡོ་ཐལ་ལས་བགྱིས་དགུང་ཟླའི་འོད་ཀྱིས་ཀྱང༌། །ཆེས་དཀར་ཉིད་དུ་ཅི་སྟེ་མི་བགྱིད་ལགས། །ཞེས་པ་དང་ཚུལ་མཐུན་པ་ཡིན་ནོ། །ཚིགས་སུ་བཅད་པ་ཕྱི་མས་དགོས་འབྲེལ་གྱི་ངག་དངོས་བསྟན་པ་ལས། བརྗོད་པར་བྱ་བ་ནི་ཆོས་ཀྱི་ཕུང་པོ་བགྲང་ཡས་གང་གསུངས་པ་དེ་ཐམས་ཅད་ཡིན་ནོ། །དགོས་པ་ནི་དེའི་ཚུལ་འདི་བཞིན་མཁྱེན་ཞིང་ཉམས་སུ་བླང་བགྱིར་ཤེས་པའོ། །དགོས་པའི་དགོས་པ་ནི་ཐུབ་པས་མཐའ་ཡས་གདུལ་བྱའི་དོན་གྲུབ་པ་བཞིན་རྒྱལ་པོས་ཀྱང་གྲུབ་པར་མཛོད་ཅེས་དོན་གྱིས་བསྟན་ཏེ། འོག་ནས་ཀྱང༌། མི་དབང་ཁྱོད་ཀྱང་དེ་འདྲར་མཛད་དུ་གསོལ། །ཞེས་འབྱུང་བས་སོ། །འབྲེལ་པ་ནི་ཤུགས་ཀྱིས་གོ་བའི་ཕྱིར་མ་གསུངས་སོ། །དེ་ལ་ཐུབ་པ་ནི་སྐུ་དང་གསུང་ཐུགས་ཐུབ་པ་ཐུན་མོང་མ་ཡིན་པ་མངའ་བའི་ཕྱིར་སངས་རྒྱས་ཏེ། དེས་མཐའ་ཡས་པའི་གདུལ་བྱའི་ཁམས་དང་མོས་པ་དང་བག་ལ་ཉལ་དང་མཐུན་པར་ཆོས་ཀྱི་ཕུང་པོ་བགྲང་བ་ལས་འདས་པ་གསུངས་སོ། །དེ་ལ་ཆོས་ནི་དྷརྨའི་སྒྲ་ལས། དྷ། དྷ་ར་སྟེ་འཛིན་པ། མ། མ་ན་སྟེ་ཡིད་འཛིན་པའི་དོན་ཡིན་ལ། ཀུན་རྫོབ་ཏུ་ཆོས་ཐམས་ཅད་རང་རང་གི་མཚན་ཉིད་འཛིན་ལ། རྣམ་པར་བརྟགས་ན་ཆོས་གང་ལ་ཡང་མཚན་ཉིད་མེད་པས་དེའི་དོན་ལ་ཡིད་གཟུང་བས་འཁོར་བ་ལས་འཛིན་པར་ནུས་པའི་ཕྱིར་རོ། །ཕུང་པོ་ནི་སྐནྡྷ་སྟེ། ཡི་གེ་དང་མིང་དང་ཚིག་བསགས་ཤིང་ཚོགས་པའི་ཕྱིར་རོ། །ཆོས་ཀྱི་ཕུང་པོ་དེ་བརྒྱད་ཁྲིར་གསུངས་པ་མ་ཡིན་ནམ། ཅིའི་ཕྱིར་བགྲང་བ་ལས་འདས་ཤེ་ན། བརྒྱད་ཁྲིར་གསུངས་པ་ནི་ཀུན་དགའ་བོས་ཐོས་པ་རྣམས་ལ་ཚད་བྱས་པ་ཡིན་གྱི། མཐའ་ཡས་པའི་གདུལ་བྱའི་ཁམས་དང་མོས་པ་དང་བག་ལ་ཉལ་དང་མཐུན་པར་གསུངས་པའི་ཆོས་ཀྱི་ཕུང་པོ་ལ་སུས་ཚད་གཟུང་བར་ནུས།

མདོ་ཏིང་ངེ་འཛིན་གྱི་རྒྱལ་པོ་ལས་ཀྱང༌། སུ་ཞིག་སངས་རྒྱས་ཆོས་ལ་ཚད་འཛིན་པ། །མི་དེའི་སེམས་ནི་ཤིན་ཏུ་མྱོས་པར་འགྱུར། །ཚད་ལས་འདས་པ་ལ་ནི་ཚད་གཟུང་མེད ༑ ༑ འདྲེན་པ་ཡོན་ཏན་ཐམས་ཅད་བསམ་མི་ཁྱབ། །ཅེས་གསུངས་སོ། །དེ་ལྟར་བགྲང་བ་ལས་འདས་པའི་ཆོས་ཀྱི་ཕུང་པོ་དེ་ཐམས་ཅད་ཐོས་པ་དང་རྩོད་པ་དང་ངན་གཡོ་ལ་སོགས་པ་ལྷུར་ལེན་པ་མ་ཡིན་གྱི། སྒྲུབ་པ་ཉམས་སུ་བླངས་བགྱིར་འབའ་ཞིག་ལྷུར་ལེན་པ་ཡིན་ཏེ། ཐམས་ཅད་ཀྱང་ཕན་པ་དང་བདེ་བ་འབའ་ཞིག་སྟོན་པའི་ཕྱིར་རོ། །དེ་སྐད་དུ་ཡང་སློབ་དཔོན་མ་ཏི་ཙི་ཏྲས། ཕན་པ་གསུང་ཞིང་ཕན་པ་མཛད། ཁྱོད་ཀྱི་བསྟན་པ་ཅི་སྨོས་ཏེ། །མགོ་ལ་ཞུགས་ནི་འབར་བས་ཀྱང༌། །ཅི་ཡི་སླད་དུ་བསྒྲུབ་མི་བགྱི། །ཞེས་གསུངས་ལ། རྣམ་འགྲེལ་ལས་ཀྱང༌། སྐྱོབ་པ་ཉིད་གཟིགས་ལམ་གསུངས་པ། །འབྲས་མེད་ཕྱིར་ན་བརྫུན་མི་གསུང༌། །ཐུགས་བརྩེ་ལྡན་ཕྱིར་རྩོམ་ཀུན་ཡང༌། །གཞན་གྱི་དོན་དུ་སྦྱོར་བར་བྱེད ༑ ༑ ཅེས་མཁྱེན་པ་མངའ་བས་བརྫུན་མི་གསུངས་ལ། བརྩེ་བ་མངའ་བས་ཕན་པ་གསུང་བར་སྒྲུབ་བོ། །དེ་ལྟར་ན་ཉན་ཐོས་དང་རང་སངས་རྒྱས་ཀྱི་སྡེ་སྣོད་ཀྱང་བྱང་ཆུབ་སེམས་དཔས་ཉམས་སུ་བླང་བྱ་ཡིན་ནམ་ཞེ་ན། དེ་ལྟ་ཡིན་ཏེ་ཉན་ཐོས་དང་རང་རྒྱལ་གྱི་སྡེ་སྣོད་ལས་ནི་ལུས་ངག་གི་ཉེས་སྤྱོད་སྡོམ་པ་གཙོ་ཆེ་བར་སྟོན་ལ། དེ་དང་བྱང་ཆུབ་སེམས་དཔའི་བསླབ་པ་མི་འགལ་ཞིང་བསམ་པ་བྱང་ཆུབ་སེམས་ཀྱིས་ཡོངས་སུ་བཟུང་བས་རྫོགས་པའི་སངས་རྒྱས་ཀྱི་ལམ་དུ་འགྲོ་བ་ཡིན་ཏེ། སོ་སོ་ཐར་པའི་རིགས་བདུན་དག །རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་སྐྱེ་ཡི། །སྐལ་བ་ཡོད་ཀྱི་གཞན་དུ་མེད། །ཞེས་པ་དང་ ༑ རབ་ཏུ་བྱུང་བའི་ཕྱོགས་དག་ནི། །ཡོན་ཏན་ཚད་མེད་དག་དང་ལྡན། །དེ་ཕྱིར་སྡོམ་བརྩོན་ཁྱིམ་པ་ཡི། །བྱང་ཆུབ་སེམས་དཔའ་ལས་ཁྱད་འཕགས། །ཞེས་སོ ༑ ༑ བྱང་ཆུབ་སེམས་དཔའི་བསླབ་པ་ནི་སེམས་ཀྱི་ཉེས་སྤྱོད་སྡོམ་པ་གཙོ་ཆེ་ལ་དེ་དང་ཉན་ཐོས་དང་རང་སངས་རྒྱས་ཀྱི་བསླབ་པ་དང་མི་འགལ་ལ་ཉན་ཐོས་དང་རང་སངས་རྒྱས་ཀྱི་འབྲས་བུ་དེ་ཡང་གཞན་དོན་རྒྱ་ཆེན་པོ་མི་འགྲུབ་པ་དང་ལམ་དང་རྣམ་པ་སྐྱེ་མེད་དུ་མི་ཤེས་པ་དང༌།

ཤེས་བྱའི་སྒྲིབ་པ་མ་སྤངས་པ་ཆེད་དུ་གཉེར་བ་མ་ཡིན་གྱི། རང་གི་དོན་འགྲུབ་པ་དང༌། གཞི་སྐྱེ་མེད་དུ་ཤེས་པ་དང་ ༑ ཉོན་མོངས་པའི་སྒྲིབ་པ་སྤངས་པའི་འབྲས་བུ་ཡིན་ལ་དེ་ནི་བྱང་ཆུབ་སེམས་དཔའི་ཡང་བསྒྲུབ་བྱའི་བྱེ་བྲག་ཡིན་པའི་ཕྱིར་རོ། །གཞན་ཡང་གདུལ་བྱ་ཉན་ཐོས་དང་རང་སངས་རྒྱས་ཀྱི་རིགས་ཅན་གདུལ་བའི་དོན་དུ་ཉན་ཐོས་དང་རང་སངས་རྒྱས་ཀྱི་ལམ་སྟོན་དགོས་ལ། དེ་རང་གིས་ཉམས་སུ་མ་བླངས་པ་ཐོས་པའི་དོན་ཙམ་བཤད་ཀྱང་དོན་དུ་མི་འགྱུར་ཏེ། རྣམ་འགྲེལ་ལས། བརྩེ་ལྡན་སྡུག་བསྔལ་གཞོམ་བྱའི་ཕྱིར། །ཐབས་རྣམས་ལ་ནི་མངོན་སྦྱོར་མཛད། །ཐབས་བྱུང་དེ་རྒྱུ་ལྐོག་གྱུར་པས། །དེ་འཆད་པ་ནི་དཀའ་བ་ཡིན། །ཞེས་གསུངས་ལ། རྒྱལ་བའི་ཡུམ་ལས་ཀྱང༌། བྱང་ཆུབ་སེམས་དཔས་ཉན་ཐོས་ཀྱི་ལམ་ཤེས་པར་བྱ་ཞེས་པ་དང༌། བྱང་ཆུབ་སེམས་དཔས་རང་སངས་རྒྱས་ཀྱི་ལམ་ཤེས་པར་བྱའོ་ཞེས་པ་ལ་སོགས་པ་རྒྱ་ཆེར་གསུངས་སོ། །གཞན་ཡང་འདས་པའི་སངས་རྒྱས་རྣམས་ཀྱིས་ཀྱང་སློབ་པའི་དུས་ན་ཆོས་ཀྱི་ཕུང་པོ་བགྲང་ཡས་ལ་བསླབ་པ་ཡིན་ཏེ། འབྲས་བུའི་དུས་ན་ཆོས་ཀྱི་ཕུང་པོ་བགྲང་ཡས་ཤེས་པའི་ཕྱིར་རོ། །ཞེས་པའི་རིགས་པས་ཀྱང་གྲུབ་བོ། །ཆོས་ཀྱི་ཕུང་པོ་མཐའ་ཡས་པ་ཀུན་ཉམས་སུ་བླང་བྱར་འདུག་པ་ལ། ཚུལ་ཇི་ལྟར་ཉམས་སུ་ལེན་ཞེ་ན། དེའི་ཚུལ་ཡང་འོག་ནས་འབྱུང་བའི་ཚུལ་འགའ་ཞིག གཞི་འགའ་ཞིག་སྔོན་ལ་འགྲོ་ཞིང༌། མཉམ་གཞག་འགའ་ཞིག་རྗེས་ལ་བྱ་བ། འགའ་ཞིག་རྒྱས་གདབ་པའི་ཚུལ་གྱིས་ཉམས་སུ་བླང་བར་བྱ་བར་མཁྱེན་པར་མཛོད་ཅེས་པའོ། །དེ་ལྟར་བསྟན་བཅོས་ཀྱི་སྔོན་དུ་འགྲོ་བ་བཤད་ནས། བསྟན་བཅོས་ཉིད་འཆད་པར་བྱེད་པ་གཙོ་བོ་དམ་པའི་ཆོས་ཀྱི་གདམས་པ་དངོས་ཇི་ལྟར་ཉམས་སུ་ལེན་པའི་ཚུལ་གྱི། དང་པོ་གཞིའི་ཚུལ་དུ་ཉམས་སུ་བླང་བར་བྱ་བ་སྟོན་པ། ཇི་ལྟར་འཇིགས་དང་ངོ་ཚས་བསྡམས་པའི་ མི ༑ ༑ རྒྱལ་པོས་བཅས་པའི་ཁྲིམས་ལས་མི་འདའ་བར། །ཚུལ་བཞིན་གནས་པས་འཚེ་མེད་དཔལ་འཕེལ་ཞིང༌།

།རྒྱལ་པོ་ལས་ཀྱང་བསྔགས་པ་ཐོབ་པ་ལྟར།། ཞེས་པས་དཔེ་བསྟན་ཏེ་དཔེར་ན་རྒྱལ་པོའི་ཆད་པས་འཇིགས་ཤིང༌། སྐྱེ་བོ་གཞན་གྱིས་སྨད་པར་འགྱུར་དུ་དོགས་པའི་ངོ་ཚས་བསྡམས་པའི་མི་དེས། རྒྱལ་པོས་བཅས་པའི་ཁྲིམས་ལས་མི་འདའ་བར་ཚུལ་བཞིན་དུ་ཁྲིམས་ལ་གནས་པས་རྒྱལ་པོའི་ཆད་པ་ལ་སོགས་པའི་འཚེ་བ་མེད་ཅིང༌། ནོར་དང་རིགས་རྒྱུད་ལ་སོགས་པའི་དཔལ་འཕེལ་ལ། རྒྱལ་པོ་ལས་ཀྱང་བསྔགས་པའི་ཚིག་ཐོབ་པར་འགྱུར་ན། བློན་པོ་ལ་སོགས་པས་བསྔགས་པ་ལྟ་ཅི་སྨོས་ཏེ། དེ་བཞིན་དུ། ཐུབ་པས་དང་པོའི་ལས་ཅན་རྗེས་གཟུང་ཕྱིར། །ཐུན་མོང་ཐེག་པར་རྣམ་པར་བཅས་པའི་ཁྲིམས། །རང་གིས་བསྒྲུབ་པར་ནུས་བཞིན་ཡུལ་ལས་ནི། །ཆོ་གའི་ཡན་ལག་ཕུན་ཚོགས་ཀྱིས་བླངས་པ། །མཐོང་དང་མ་མཐོང་སྲིད་པའི་སྡུག་བསྔལ་གྱིས ༑ ༑ རྣམ་པར་འཇིགས་དང་ཕ་རོལ་གཟིགས་པ་ཡི། །འཕགས་པའི་ཚོགས་ཀྱི་ཐུགས་ཀྱིས་བས་འགྱུར་ཞེས། །ངོ་ཚས་བསྡམས་ཏེ་ཚུལ་བཞིན་བསྲུང་བགྱིས་ན

༑ ༑ མཐོང་དང་མ་མཐོང་སྲིད་པའི་བདེ་བ་དང༌། །རྣམ་གྲོལ་ཡོན་ཏན་ཀུན་གྱི་གཞིར་འགྱུར་ལ། །ལྷ་དང་མི་ཡི་མཆོད་པའི་གནས་འགྱུར་ཞིང༌། །སངས་རྒྱས་ལས་ཀྱང་བསྔགས་པ་ཐོབ་པར་འགྱུར། །ཞེས་གསུངས་ལ། ཐུབ་པ་སངས་རྒྱས་ཀྱིས་དང་པོའི་ལས་ཅན་ནི་ཉན་ཐོས་དང་རང་སངས་རྒྱས་ཀྱི་རིགས་ཡིན་ཏེ། ལྷས་བལྟས་ཞེས་བྱ་བའི་འཇིག་རྟེན་གྱིས་ཁམས་ནས། རལ་པ་ཅན་གྱི་བྱང་ཆུབ་སེམས་དཔའ་རབ་ཏུ་མང་པོ་སངས་རྒྱས་ཀྱི་ཞིང་འདིར་ལྷགས་ཏེ། བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་ལ་རྣམ་པར་བལྟས་ཏེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་ཀྱི་འཁོར་འདི་ན་ཉན་ཐོས་དང་རང་སངས་རྒྱས་རབ་ཏུ་མང་ངོ་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཁྱེད་ཀྱི་སངས་རྒྱས་ཀྱི་ཞིང་དེ་ན་གནས་པ་རྣམས་ནི་དར་ལ་བབ་པ་བྱང་ཆུབ་སེམས་དཔའ་ཤ་སྟག་ཡིན་ལ། ངའི་སངས་རྒྱས་ཀྱི་ཞིང་འདི་ན། བྱིས་པ་ལས་དང་པོ་པ་མང་བའི་ཕྱིར། ཉན་ཐོས་ཀྱི་འཁོར་རབ་ཏུ་མང་ངོ༌། །ཞེས་གསུངས་སོ ༑ ༑ དགོས་པ་ཉན་ཐོས་དང་རང་སངས་རྒྱས་ཀྱི་རིགས་ཅན་དེ་དག་རྗེས་སུ་གཟུང་བའི་ཕྱིར། ཐུན་མོང་གི་ཐེག་པ་འདུལ་བའི་སྡེ་སྣོད་ལས་རྣམ་པར་བཅས་པའི་ཁྲིམས་ནི་དགག་པ་དང་སྒྲུབ་པ་དང་གནང་བ་སྟེ་རྗེས་སུ་བཅས་པ་དང་བཅས་པའོ། །ངོ་བོ་བསྙེན་གནས་དང༌། དགེ་བསྙེན་དང༌། དགེ་ཚུལ་དང༌། དགེ་སློང་ལ་སོགས་པ་ཚུལ་རང་གིས་ཇི་ལྟར་བསྒྲུབ་པར་ནུས་པ་བཞིན་དུ། ཡུལ་མཁན་པོ་དང༌། སློབ་དཔོན་དང༌། དགེ་འདུན་ལ་སོགས་པ་ལས་ཆོ་ག་སྐྱབས་སུ་འགྲོ་བ་དང༌། གསོལ་བ་དང༌། བཞིའི་ལས་ལ་སོགས་པ་ཕུན་སུམ་ཚོགས་པ་ལས་བླང་བར་བྱ་བ་ཡིན་ཏེ། ཡང་དག་པར་བླངས་པ་བརྡ་ལས་བྱུང་བའི་ཚུལ་ཁྲིམས་ཡིན་པའི་ཕྱིར་རོ། །འདུལ་བ་མདོ་ལས་ཀྱང༌། ཆོ་ག་ལས་འདས་ན་ལས་མི་འཆགས་སོ་ཞེས་གསུངས་སོ། །ཇི་ལྟར་བསྒྲུབ་པར་ནུས་པ་བཞིན་ལེན་པར་ཡང་ ༑ སྨན་གྱི་བླ་བཻ་ཌཱུརྱ་འོད་ཀྱི་རྒྱལ་པོའི་མདོ་ལས། གང་དག་བསླབ་པའི་གཞི་ལྔ་པོ་དག་འཛིན་པ་དང༌།

གང་དག་བསླབ་པའི་གཞི་བཅུ་པོ་དག་འཛིན་པ་དང༌། གང་དག་བསླབ་པའི་གཞི་བཞི་བརྒྱ་པོ་དག་འཛིན་པ་དང༌། ཁྱིམ་གྱི་ནང་ནས་བྱུང་བའི་དགེ་སློང་གང་དག་བསླབ་པའི་གཞི་ཉིས་བརྒྱ་ལྔ་བཅུ་པོ་དག་འཛིན་པ་དང་ ༑ དགེ་སློང་མ་དག་བསླབ་པའི་གཞི་ལྔ་བརྒྱ་པོ་དག་འཛིན་པ་སྟེ། ཞེས་པ་དང་ ༑ ཡང་དེ་ཉིད་ལས། དད་པའི་རིགས་ཀྱི་བུའམ་རིགས་ཀྱི་བུ་མོ་དག་གང་དག་གིས་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་ཏེ། ལོ་གཅིག་གམ། ཟླ་བ་གསུམ་དུ་བསླབ་པའི་གཞི་རྣམས་འཛིན་ཞིང་ཞེས་གསུངས་སོ ༑ ༑ བསྒྲུབ་པར་མི་ནུས་བཞིན་དུ་ཁས་ཆེར་བླངས་ན་ཉམས་ནས་སྡུག་བསྔལ་གྱི་རྒྱུར་འགྱུར་བ་ཡིན་ཏེ། ཏིང་ངེ་འཛིན་རྒྱལ་པོ་ལས། ཚུལ་ཁྲིམས་འཆལ་པ་ངན་འགྲོར་དེ་འགྲོ་སྟེ། །དེ་ལ་ཐོས་པ་མང་པོས་སྐྱོབ་མི་ནུས། །ཞེས་གསུངས་སོ ༑ ༑ རྒྱུ་གང་གིས་ཤེ་ན། མཐོང་བ་ཚེ་འདིའི་སྡུག་བསྔལ་དང༌། མ་མཐོང་བ་འཇིག་རྟེན་ཕྱི་མར་ངན་སོང་གསུམ་ལ་སོགས་པའི་སྡུག་བསྔལ་གྱིས་རྣམ་པར་འཇིགས་པ་དང༌། མདོ་སྡེ་རྒྱན་ལས། སངས་རྒྱས་རྣམས་ནི་མངོན་སུམ་སྤྱན། ། བསྟན་པ་དག་ཀྱང་སྲུང་བར་མཛད། །དུས་ལའང་ཡེ་ཤེས་མ་བསྒྲིབས་པར། །དེ་ཕྱིར་བཏང་སྙོམས་མི་རུང་ངོ༌། །ཞེས་གསུངས་པ་དང༌། སྤྱོད་འཇུག་ལས་ཀྱང༌། སངས་རྒྱས་བྱང་ཆུབ་སེམས་དཔའ་རྣམས། །ཀུན་ཏུ་ཐོགས་མེད་གཟིགས་པར་ལྡན ༑ ༑ དེ་དག་རྣམས་ཀྱི་སྤྱན་སྔར་ནི། །རྟག་པར་བདག་ནི་འཁོད་དོ་ཞེས། ། ཞེས་གསུངས་པས། ཕ་རོལ་གཟིགས་པའི་འཕགས་པའི་ཚོགས་ཀྱི་ཐུགས་ཀྱིས་བས་ཏེ། ཁྲེལ་བར་འགྱུར་རོ་སྙམ་དུ་ངོ་ཚས་དབང་པོའི་སྒོ་བསྡམས་ཏེ་ཇི་ལྟར་བླངས་པ་ཚུལ་བཞིན་བསྲུང་བར་བགྱིས་ན། མཐོང་ཆོས་ཀྱི་འབྲས་བུ་ཚེ་འདི་ལ་ཚེ་རིང་བ་དང་ལོངས་སྤྱོད་ཆེ་བ་ལ་སོགས་པ་དང༌། མ་མཐོང་བ་སྐྱེ་བ་ཕྱི་མ་ལ་མཐོ་རིས་ཀྱི་བདེ་བ་ཐོབ་པ་ཡིན་ཏེ། མདོ་ལས། ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང༌། །ཚུལ་ཁྲིམས་ལྡན་པ་གནོད་མེད་གཞན་ཅི་སྨོས། །ཞེས་པ་དང༌།

འདི་ནི་བཟང་འགྲོར་འགྲོ་བ་ཡི། །ངེས་པའི་ཆུ་ལོན་ཟམ་པ་ཡིན། །ཞེས་པ་ལ་སོགས་པ་རྒྱ་ཆེར་གསུངས་སོ། །སྲིད་པའི་བདེ་བ་ཐོབ་པར་མ་ཟད་ཀྱི། ཞི་བ་རྣམ་པར་གྲོལ་བའི་ཡོན་ཏན་མ་ལུས་པའི་གཞིར་ཡང་འགྱུར་ཏེ། གཞི་ཚུལ་ཁྲིམས་རྣམ་པར་དག་པའི་སེམས་གནོང་འགྱོད་མེད་ཅིང་རྣལ་དུ་ཕེབས་པ་ལས་ཞི་གནས་ཏིང་ངེ་འཛིན་སྐྱེ་ཞིང༌། ཞི་གནས་ལས་ལྷག་མཐོང་ཤེས་རབ་སྐྱེ་ལ། ལྷག་མཐོང་གིས་ཉོན་མོངས་པ་སྤོང་བར་བྱེད་དོ། །ཉོན་མོངས་པ་སྤངས་པས་འཁོར་བའི་སྡུག་བསྔལ་མི་འབྱུང་སྟེ། དེ་ཉིད་ཀྱིས་འཆིང་བ་མཐའ་དག་ལས་རྣམ་པར་གྲོལ་བ་ཐོབ་པ་ཡིན་ནོ། །དེ་ལྟར་ཡིན་པ་ཡང་སློབ་དཔོན་ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་སྤོང་བར་ཤེས་གྱིས་ལ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ།། ཅེས་གསུངས་སོ། །སུམ་བརྒྱ་པ་ལས་ཀྱང༌། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌། །འཇིག་ཚོགས་ལྟ་བ་གདོན་གྱི་རྩ་བ་འཇོམས། །དཔལ་འབྱོར་པ་དང་མེ་ཏོག་མདའ་ཅན་འཇོམས། །ཅེས་གསུངས་སོ། །ལྷ་དང་མིའི་མཆོད་པའི་གནས་སུ་ཡང་འགྱུར་བ་ཡིན་ཏེ། སློབ་དཔོན་མ་ཏི་ཙི་ཏྲས། ཁྱོད་ནི་ཉན་ཐོས་སྲེད་བྲལ་ཞིང༌། །ཡ་མཚན་འཛིན་པ་ཆེད་རྣམས་ལ། །ལྷ་རྣམས་ཐལ་སྦྱོར་སྨོན་བགྱིད་ཅིང༌། །ཡ་མཚན་ཆེ་བ་ལྟ་བུར་མཆོད། །ཅེས་སོ། །ལྷ་དང་མིས་མཆོད་པར་ཡང་མ་ཟད་དེ། །དེ་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། །ཚུལ་ཁྲིམས་ལྡན་པའི་དགེ་སློང་འོད་དང་ལྡན། །ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །ཅེས་པ་ལ་སོགས་པ་སངས་རྒྱས་ལས་ཀྱང་བསྔགས་པ་ཐོབ་པར་འགྱུར་བ་ཡིན་ནོ། །དེ་ལྟར་ལུས་ངག་གི་སྤྱོད་པ་གཙོ་བོར་སྟོན་པ་ཉན་ཐོས་ཀྱི་སྡེ་སྣོད་ལས་འབྱུང་བའི་བསླབ་པ་ལ་བསླབ་དགོས་པར་བསྟན་ནས། སེམས་ཀྱི་སྤྱོད་པ་གཞན་གྱི་དོན་གཙོ་བོར་སྟོན་པ་བྱང་ཆུབ་ཀྱི་སེམས་ལ་སློབ་དགོས་པར་སྟོན་པ། སྲིད་གསུམ་འདི་དག་སྡུག་བསྔལ་འབའ་ཞིག་སྟེ།

།མྱ་ངན་འདས་པའང་ཞི་བ་ཙམ་དུ་ཟད། །དེ་ཕྱིར་འཁོར་དང་མྱ་ངན་འདས་པ་ལ། །སྨོན་པ་སྙིང་རྗེའི་ཡུལ་དུ་བལྟས་ནས་དེས། །ཞེས་པ་འདིས་སེམས་བསྐྱེད་པའི་རྒྱུ་དང་པོ་བསྟན་ཏེ། མགོན་པོ་བྱམས་པས། འགྲོ་ལྔ་དག་ན་བདེ་བ་མེད། །མི་གཙང་བ་ལ་དྲི་ཞིམ་མེད ༑ ༑ ཅེས་པའི་ཚུལ་གྱིས་འདོད་པ་དངོས་སུ་སྤྱོད་ཅིང་སྡུག་བསྔལ་གྱི་རྒྱུ་འབྲས་གཉིས་ཀ་ལ་གནས་པའི་འདོད་ཁམས་པ་དང༌། འདོད་པ་ལ་དངོས་སུ་མི་སྤྱོད་ཀྱང་སྡུག་བསྔལ་གྱི་རྒྱུ་ལ་གནས་པའི་གཟུགས་ཁམས་པ་དང༌། གཟུགས་མེད་པ་འདི་དག་སྡུག་བསྔལ་འབའ་ཞིག་ཡིན་ཏེ། སློབ་དཔོན་མ་ཏི་ཙི་ཏྲས། ཁྱོད་ཀྱི་ཆོས་ལ་མི་ཕྱོགས་པའི། །སྐྱེ་བོ་གཏི་མུག་གིས་ལྡོངས་པ། །སྲིད་རྩེའི་བར་དུ་སོང་ནས་ཀྱང༌། །སྡུག་བསྔལ་རབ་འབྱུང་སྲིད་པ་སྒྲུབ། །ཅེས་སོ། །དེ་ལྟ་ན་བདེ་བ་དང་བཏང་སྙོམས་ཀྱི་ཚོར་བ་མེད་དམ་ཞེ་ན། བདེ་བའི་གནས་སྐབས་ན་ཡང༌། ནམ་ཞིག་འདི་དང་བྲལ་བར་འགྱུར་རོ། །སྙམ་དུ་འགྱུར་བའི་སྡུག་བསྔལ་ཡོད་པའི་ཕྱིར་རོ། །གཞན་ཡང་འདུས་བྱས་ཐམས་ཅད་ལ་མི་རྟག་པས་ཁྱབ་པས་ཁྱབ་པ་འདུ་བྱེད་ཀྱི་སྡུག་བསྔལ་གྱིས་ཁྱབ་ཀྱང་སོ་སོ་སྐྱེ་བོ་ལ་མ་གསལ་བ་ཡིན་ཏེ། འདུ་བྱེད་སྡུག་བསྔལ་སྤུ་དང་འདྲ། །བྱིས་པ་རྣམས་ནི་ལག་མཐིལ་འདྲ། ། འཕགས་པའི་སྐྱེ་བོ་མིག་དང་འདྲ། །དེ་ཕྱིར་བྱིས་པས་མི་མཐོང་ངོ༌། །ཞེས་སོ། ། སྡུག་བསྔལ་མེད་པ་ནི་ཉན་ཐོས་དང་རང་སངས་རྒྱས་ལ་ཡང་ཡོད་པའི་ཕྱིར་དེའི་ལམ་ཡང་བསྒྲུབ་བྱ་ཡིན་ནམ་ཞེ་ན། མྱ་ངན་འདས་པའང་སྡུག་བསྔལ་རགས་པ་ཉེ་བར་ཞི་བ་ཙམ་དུ་ཟད་ཀྱི། ཡིད་ཀྱི་རང་བཞིན་གྱི་ལུས་དང་དེའི་རྒྱུ་མ་རིག་པའི་བག་ཆགས་ཀྱིས་མ་སྤངས་པས་ན་བདེ་བ་ཆེན་པོའི་གོ་འཕང་མ་བརྙེས་པའི་ཕྱིར། ཐེག་པ་ཆེན་པོའི་སྙིང་རྗེའི་གནས་ཡིན་ཏེ། དཔལ་ཕྲེང་སེང་གེའི་ང་རོའི་མདོ་ལས ༑ བཅོམ་ལྡན་འདས་དཔེར་ན་ལེན་པའི་རྐྱེན་ཅན་གྱི་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་བའི་སྲིད་པ་གསུམ་འབྱུང་བ་དེ་བཞིན་དུ།

བཅོམ་ལྡན་འདས་མ་རིག་པའི་བག་ཆགས་ཀྱི་ས་པའི་རྐྱེན་ཅན་གྱི་ཟག་པ་མེད་པའི་ལས་ཀྱི་རྒྱུ་ལས་བྱུང་བའི་དགྲ་བཅོམ་པ་དང་རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། བཅོམ་ལྡན་འདས་མ་རིག་པའི་བག་ཆགས་ནི་ས་གསུམ་པོ་འདི་དག་ཏུ་ཡིད་ཀྱི་རང་བཞིན་གྱི་ལུས་གསུམ་པོ་འདི་དག་འབྱུང་བ་དང༌། ཟག་པ་མེད་པའི་ལས་མངོན་པར་སྒྲུབ་པའི་རྐྱེན་ལགས་སོ། །ཞེས་རྒྱ་ཆེར་གསུངས་ལ། མགོན་པོ་བྱམས་པས་ཀྱང་ ༑ ཆེར་འོས་སེམས་བསྐྱེད་སྤངས་པའི་སྐྱེ་བོ་དག །གཞན་དོན་སེམས་དང་དེ་ཡི་ཐབས་རྙེད་དང༌། །དགོངས་ཆེན་དོན་དང་དེ་ཉིད་མཆོག་མཐོང་བས། །བདེ་བ་དེ་སྤངས་ཞི་བར་འགྲོ་བར་འགྱུར། །ཞེས་གསུངས་སོ། །དེས་ན་ཞི་བ་དེ་དོན་དུ་མི་གཉེར་ཞིང༌། སྙིང་རྗེ་བསྒོམ་པ་ཡིན་ཏེ། བྱམས་པས། སྙིང་རྗེས་ཟིན་པའི་བརྩེར་ལྡན་རྣམས། །ཞི་ལའང་ཡིད་ནི་མི་གནས་ན། །འཇིག་རྟེན་བདེ་དང་རང་སྲོག་ལ། །ཆགས་པར་འགྱུར་བ་སྨོས་ཅི་དགོས། །ཞེས་པ་དང༌། དེ་བཞིན་གཤེགས་པ་དེ་ནི་དེར་བཞུགས་ནས། །རི་དབང་མཐོ་སྟེང་བཞུགས་བཞིན་འགྲོ་ལ་གཟིགས། །ཞི་ལ་མངོན་དགའི་འགྲོ་ལའང་ཐུགས་བརྩེ་ན། །སྲིད་ལ་མངོན་དགའི་སྐྱེ་བོ་གཞན་ཅི་སྨོས། །ཞེས་གསུངས་སོ། །དེའི་ཕྱིར་བདེ་བ་མེད་ཅིང་སྡུག་བསྔལ་བའི་འཁོར་བ་དང་སྡུག་བསྔལ་རགས་པ་སྤངས་ཀྱང༌། བདེ་བ་ཆེན་པོའི་གོ་འཕང་མ་ཐོབ་པའི་ཞི་བ་མྱ་ངན་ལས་འདས་པ་ལ་སྨོན་པ་གང་ཡིན་པ་དེ་ཐམས་ཅད་སྙིང་རྗེའི་ཡུལ་དུ་བལྟ་བར་བྱའོ། །སེམས་བསྐྱེད་པའི་རྒྱུ་གཉིས་པ་སྟོན་པ། སྡུག་བསྔལ་མེད་པས་སྡུག་བསྔལ་ཀུན་སེལ་དང༌། །བདེ་ཆེན་བརྙེས་པས་བདེ་བ་ཀུན་སྩོལ་བ། །སངས་རྒྱས་ཁོ་ན་ཡིན་ཞིང་དེ་ཡང་ནི། །བདག་འདྲ་བ་ལས་འབྱུང་ཞིང་དེ་ཡི་ཐབས། །བསྒྲུབ་པར་ནུས་པ་དེ་སླད་བདག་གིས་ཀྱང༌། ། སངས་རྒྱས་ངེས་པར་ཐོབ་པར་བྱའོ་ཞེས། །དོན་གཉེར་ཞེས་བྱ་བ་འདི་ཡིན་ཏེ། རང་སྡུག་བསྔལ་མེད་པས་གཞན་གྱི་སྡུག་བསྔལ་ཀུན་སེལ་བ་དང༌།

རང་བདེ་བ་ཆེན་པོའི་གོ་འཕང་བརྙེས་ནས་གཞན་ལ་བདེ་བའི་མཆོག་ཀུན་སྩོལ་བ་དེ་ནི་སངས་རྒྱས་ཁོ་ན་ཡིན་ཞིང༌། དེ་ལྟ་བུའི་སངས་རྒྱས་བདག་གིས་ཀྱང་ངེས་པར་ཐོབ་པར་བྱའོ་ཞེས་དོན་དུ་གཉེར་བར་བགྱིའོ། །ཞེས་གསུངས་པ་ནི་ཡུལ་གྱི་མདུན་དུ་ཁས་བླངས་པར་བསྟན་པ་ཡིན་ནོ། །སངས་རྒྱས་ཐོབ་པ་ལ་དགོས་པ་ཆེ་མོད་ཀྱང༌། བདག་འདྲ་བས་བསྒྲུབ་པར་མི་ནུས་སོ་སྙམ་ན་སངས་རྒྱས་དེ་ཡང་ནི་བདག་འདྲ་བ་ལས་བྱུང་ཞིང་དེའི་ཐབས་ལམ་ཉམས་སུ་བླངས་པས་འབྲས་བུ་སྤངས་པ་དང༌། རྟོགས་པ་ཕུན་སུམ་ཚོགས་པར་བསྒྲུབ་པར་ནུས་པ་དེའི་ཕྱིར་རོ།། སྤངས་པ་ཕུན་སུམ་ཚོགས་པ་བསྒྲུབས་པར་ནུས་པར་མ་གྲུབ་སྟེ་དྲི་མ་སེམས་ཀྱི་རང་བཞིན་ཡིན་པས་སྤང་བར་མི་ནུས་པའི་ཕྱིར་དང༌། གལ་ཏེ་སྤང་ནུས་ཀྱང་སྤོང་པའི་ཐབས་མི་ཤེས་པའི་ཕྱིར་དང༌། ལུས་ཀྱི་དྲི་མ་དང་འདྲ་སྟེ་སྤངས་ཀྱང་སླར་འབྱུང་བའི་ཕྱིར་རོ་ཞེ་ན། མ་ཡིན་ཏེ། སེམས་ཀྱི་རང་བཞིན་འོད་གསལ་བ་ཡིན་པའི་ཕྱིར་དང༌། རྒྱུ་སྤང་བའི་ཕྱིར་དང༌། དྲི་མའི་རྒྱུ་མི་ཤེས་པ་ཡིན་ཞིང་དེའི་གཉེན་པོ་ཤེས་རབ་ཡིན་ལ་དེ་གོམས་པས་སྤང་བའི་ཕྱིར་རོ། །རྣམ་འགྲེལ་ལས། རྒྱུ་ཡོད་ཕྱིར་དང་རྒྱུ་ཡི་ནི། །གཉེན་པོས་གོམས་པས་ཟད་ཕྱིར་དང༌། །རྒྱུ་ཡི་རང་བཞིན་ཤེས་པ་ཡིས། །དེ་ཤེས་པ་ཡང་གྲུབ་པ་ཡིན། །ཞེས་སོ། །རྟོགས་པ་ཕུན་སུམ་ཚོགས་པ་ཡང་བསྒྲུབ་པར་ནུས་པ་ཡིན་ཏེ། སྟོང་ཉིད་གོམས་པ་སེམས་ཀྱི་ཆོས་མིན་པས། །གོམས་ན་མཐའ་མེད་དུ་འགྱུར་བའི་ཕྱོར་རོ། །ཚད་མ་རིགས་པའི་གཏེར་ལས། ཐབས་དང་ཤེས་རབ་ལེགས་སྦྱངས་པས། །ཕན་ཚུན་རྒྱུ་དང་རྐྱེན་གྱུར་པས། །ཇི་ལྟ་བ་དང་ཇི་སྙེད་པའི། །ཡེ་ཤེས་གཟིགས་པ་འགྲུབ་པར་འགྱུར ༑ ༑ ཞེས་གསུངས་སོ། །དེ་ལྟར་སེམས་ཅན་ལ་སྙིང་བརྩེ་བ་དང༌། སངས་རྒྱས་ལ་འདོད་པ་སྟེ་རྒྱུ་གཉིས་ཀྱིས་དོན་དུ་གཉེར་ལ་སེམས་བསྐྱེད་པར་བྱའོ། ། ཞེས་ཡོངས་གཅོད་བསྒྲུབ་པའི་སྒོ་ནས་སེམས་བསྐྱེད་པར་གསུངས་ནས་རྣམ་གཅད་དགག་པའི་སྒོ་ནས་སྟོན་པ།

མི་ཞུམ་སྒྱིད་ལུག་མེད་པ་ཡི། །གཡོ་མེད་བྱང་ཆུབ་སེམས་མཆོག་སྒོམ་པར་བགྱི་ཞེས་གསུངས་པ་སྟེ། དེ་ལྟར་འབད་ན་གྲོལ་བ་ཙམ་བསྒྲུབ་པར་ནུས་ཀྱང་སངས་རྒྱས་བསྒྲུབ་པར་མི་ནུས་ཏེ། དུས་བསྐལ་པ་གྲངས་མེད་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསག་དགོས་པའི་ཕྱིར་དང༌། སེམས་ཅན་གྲངས་མེད་པའི་དོན་བྱ་དགོས་པའི་ཕྱིར་དང༌། ཤེས་བྱ་མཐའ་མེད་ཤེས་དགོས་ལ། དེ་ལ་ཆོས་ཚིག་རེའི་དོན་དུ་ཡང་སྟོང་གསུམ་མེ་ལྕེ་གཅིག་ཏུ་གྱུར་པ་ལས་བརྒལ་བ་ལ་སོགས་པའི་དཀའ་བ་སྤྱད་པར་མི་ནུས་སོ་སྙམ་པ་ནི་ཞུམ་པ་ཡིན་ལ། དེ་ལས་བཟློག་སྟེ། སྤྱོད་འཇུག་ལས། གལ་ཏེ་སེམས་ཅན་མིར་གྱུར་པ། །ཚད་མེད་སྐད་ཅིག་རེ་རེ་ལ། །རྫོགས་པའི་བྱང་ཆུབ་ཐོབ་བྱའི་ཕྱིར ༑ ༑ ཞུམ་པ་དང་དུ་བླང་མི་བྱ། །ཞེས་གསུངས་ཤིང༌། སློབ་དཔོན་ཙནྡྲ་གོ་མིས་ཀྱང༌། ཉེ་དུ་འབྲེལ་པ་འཁོར་བའི་ནང་དུ་ཆུད་གྱུར་ཅིང༌། །གློང་གི་ནང་དུ་ཆུད་པ་ལྟ་བུར་གྱུར་པ་ལ། །སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། །དེ་ལས་བདག་ཉིད་གཅིག་ཐར་བྱེད་ན་ཁྲེལ་ཡོད་མིན། །ཞེས་གསུངས་ལ། སེམས་ཅན་གྲངས་མེད་པའི་དོན་བྱ་དགོས་པ་ཉིད་ཀྱིས། ཚོགས་མྱུར་དུ་འདུམ་པར་འགྱུར་བ་ཡིན་ཏེ། སེམས་ཅན་མཐའ་མེད་ཀྱི་དོན་བྱས་པས་དགེ་བའི་རྩ་བ་ཡང་མཐའ་མེད་འབྱུང་བའི་ཕྱིར་རོ། །དེ་སྐད་དུ་ཡང་སློབ་དཔོན་ཞི་བ་ལྷས། འདི་ནི་བྱང་ཆུབ་སེམས་སྟོབས་ཀྱིས། །སྔོན་གྱི་སྡིག་པ་ཟད་བྱེད་ཅིང༌། །བསོད་ནམས་རྒྱ་མཚོའི་རྒྱུ་བྱེད་ཕྱིར། །ཉན་ཐོས་རྣམ་པས་མཆོག་ཏུ་བཤད། །ཅེས་གསུངས་སོ། ། དུས་བསྐལ་བ་གྲངས་མེད་གསུམ་དུ་ཚོགས་སོགས་པ་ཡང༌། བྱང་ཆུབ་སེམས་དཔའ་སེམས་ཅན་གྱི་དོན་དུ་བློས་སྦྱངས་པས་ཡུན་རིང་བ་མ་ཡིན་ཏེ། ལིཙྪ་བྱི་དྲི་མ་མེད་པར་གྲགས་པས་བསྟན་པ་ལས། འཁོར་བ་བསྡུས་པས་འདུལ་བའི་བྱང་ཆུབ་སེམས་དཔའ་ལ་ནི་བསྐལ་པ་ལ་ཡང་ཞག་བདུན་གྱི་སྣང་བ་སྐྱེ་ལ། འཁོར་བ་རྒྱས་པས་འདུལ་བའི་བྱང་ཆུབ་སེམས་དཔའ་ལ་ནི་ཞག་བདུན་ལའང་བསྐལ་པའི་སྣང་བ་སྐྱེ་ཞེས་སོ།

།གཞན་ཡང་ཚོགས་ལམ་ཆེན་པོ་ནས་རྫུ་འཕྲུལ་གྱི་རྐང་པ་བཞིས་རྩེ་ཞིང༌། སྦྱོར་ལམ་ནས་ངན་སོང་དུ་མི་ལྟུང༌། མཐོང་ལམ་ནས་སོ་སོའི་སྐྱེ་བོར་མི་ལྡོག་པ་ལ་སོགས་པ་རིམ་གྱིས་ཡོན་ཏན་དུ་མས་དགའ་ཞིང་སྡུག་བསྔལ་མེད་པའི་ལམ་ལ་གནས་པར་འགྱུར་བས་ཡུན་རིང་པོ་ཅིའི་ཕྱིར་སྐྱོན་ཡིན། སློབ་དཔོན་ཞི་བ་ལྷས་ཀྱང༌། དེ་བས་སྐྱོ་ངལ་ཀུན་སེལ་བའི། །བྱང་ཆུབ་སེམས་ཀྱི་རྟར་ཞོན་ནས། །བདེ་ནས་བདེ་བར་འགྲོ་བ་ལ། །སེམས་ཤེས་སུ་ཞིག་སྒྱིད་ལུག་བྱེད། །ཅེས་གསུངས་སོ། །ཕྱོགས་བཅུའི་སངས་རྒྱས་ཀྱི་ཞིང་ན་ཡང༌། མིག་རྣམ་པར་དག་པས་བལྟས་ན་སེམས་དང་པོ་བསྐྱེད་པ་དང༌། སྤྱོད་པ་སྤྱད་པའི་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ཡོད་པའི་ནང་ནས་བདག་གཅིག་པུ་ཅི་སྟེ་དམན། སྤྱོད་འཇུག་ལས་ཀྱང༌། སྦྲང་བུ་ཤ་སྦྲང་བུང་བ་དང༌། །དེ་བཞིན་སྲིན་བུར་གང་གྱུར་པ། །དེས་ཀྱང་བརྩོན་པའི་སྟོབས་བསྐྱེད་ན། །བྱང་ཆུབ་ཐོབ་དཀའ་བླ་མེད་འཐོབ། །ཅེས་གསུངས་སོ། །ཆོས་ཀྱི་དོན་དུ་དཀའ་བ་སྤྱོད་པ་དང༌། མགོ་དང་རྐང་ལག་སྦྱིན་པ་ལ་སོགས་པ་ཡང་གཏོང་བ་དང༌། བཤེས་གཉེན་བསྟེན་པ་དང༌། ཞེས་པ་ཐོབ་པའི་སྤྱོད་པ་ཡིན་ལ་དེ་ཡང་ས་མ་ཐོབ་པའི་གནས་སྐབས་ཀྱི་ཟས་ཁམ་རེ་སྦྱིན་པས་འབད་པ་ཆུང་བ་ཡིན་ཏེ། ཐོག་མ་མེད་པ་ནས་ལུས་དུ་མ་ཐོབ་ཀྱང༌། བྱང་ཆུབ་ཀྱི་རྒྱུར་མ་གྱུར་ལ། ལུས་འདི་ནི་ངེས་པ་ཁོ་ནར་བྱང་ཆུབ་ཀྱི་རྒྱུར་འགྱུར་བས། རྙེད་པའི་མཆོག་རྙེད་དོ་སྙམ་དུ་རྟོགས་པའི་ཕྱིར་རོ

༑ ༑ འཕགས་པ་བརྒྱད་སྟོང་པ་ལས་ཀྱང༌། བདག་གིས་སེམས་ཅན་འདི་དག་ཡོངས་སུ་མི་གཏང༌། བདག་གིས་སེམས་ཅན་འདི་དག་ཐམས་ཅད་སྡུག་བསྔལ་གྱི་ཕུང་པོ་དཔག་ཏུ་མེད་པ་ལས་བསྒྲལ་བར་བྱའོ། །བདག་གི་ལུས་བརྒྱར་གཏུབས་ཀྱང་ཆུང་ངུ་ན། བདག་གིས་གནོད་སེམས་ཀྱང་མི་བསྐྱེད་དོ་སྙམ་དུ། དེ་ལྟར་བྱང་ཆུབ་སེམས་དཔས་སེམས་བསྐྱེད་པར་བྱའོ། །གལ་ཏེ་སེམས་དེ་ལྟར་གནས་ན་དཀའ་བ་བྱེད་པའི་འདུ་ཤེས་སྤྱོད་པ་མ་ཡིན་ནོ། །དཀའ་བ་བྱེད་པའི་འདུ་ཤེས་སུ་གནས་པ་མ་ཡིན་ནོ་ཞེས་གསུངས་སོ། །སློབ་དཔོན་ཞི་བ་ལྷས་ཀྱང༌། ཚོད་མ་ལ་སོགས་སྦྱིན་པ་ལའང༌། །འདྲེན་པས་ཐོག་མར་སྦྱོར་བར་མཛད། །དེ་ལ་གོམས་ནས་ཕྱི་ནས་ནི། །རིམ་གྱིས་རང་གི་ཤ་ཡང་གཏོང༌། །གང་ཚེ་རང་གི་ལུས་ལ་ནི། །ཚོད་སོགས་ལྟ་བུའི་བློ་སྐྱེད་པ། །དེ་ཚེ་ཤ་ལ་སོགས་གཏོང་བ། །དེ་ལ་དཀའ་བ་ཅི་ཞིག་ཡོད། །ཅེས་གསུངས་སོ། །སྒྱིད་ལུག་པ་ནི། གྲོགས་ངན་པ་དང་ ༑ སྡུག་བསྔལ་མྱོང་བ་ལ་སོགས་པའི་རྒྱུས་ཡིད་བྱུང་ཞིང་ལམ་བསྒྲུབ་པའི་གེགས་སུ་གྱུར་པ་ཡིན་ལ། ཞི་བ་ལྷས། ཉ་པ་ཞིང་པ་གདོལ་པའི་རིགས་དག་གིས ༑ ༑ རང་གི་འཚོ་བ་ཙམ་ཞིག་གཉེར་བས་ཀྱང༌། །གྲང་དང་ཚ་ལ་སོགས་པའི་གནོད་བཟོད་ན། །འགྲོ་ལ་བདེ་ཕྱིར་བདག་ལྟ་ཅིས་མི་བཟོད། །ཅེས་པའི་ཚུལ་གྱིས་སྒྱིད་ལུག་པ་མེད་པ་སྟེ་གོང་དུ་བསྟན་པའི་སྲིད་པ་དང་ཞི་བའི་ཆོས་ཀྱིས་གཡོ་བ་མེད་པར་བརྟན་པ་ཡིན་ཏེ། མདོ་སྡེ་རྒྱན་ལས། བརྟན་པ་གྲོགས་ངན་སྡུག་བསྔལ་དང༌། །ཟབ་མོ་ཐོས་པས་མི་གཡོས་སོ། །ཞེས་གསུངས་སོ། །བྱང་ཆུབ་ནི་དྲི་མ་གདོད་ནས་ཟད་པ་དང༌། སྐྱེ་བ་མེད་པ་ལས་དེ་ལྟར་ཤེས་པའི་ཡེ་ཤེས་ཡིན་ཏེ། བྱམས་པས། དྲི་མ་ཟད་དང་མི་སྐྱེ་བའི། །ཡེ་ཤེས་བྱང་ཆུབ་ཅེས་བརྗོད་དོ། །ཞེས་འབྱུང་ངོ༌། །བྱང་ཆུབ་ཀྱི་སེམས་དེ་ནི་སངས་རྒྱས་ཕལ་པོ་ཆེའི་མདོ་ལས། བྱང་ཆུབ་ཀྱི་སྨོན་པ་ཡང་དཀའ་ན་འཆའ་བ་ལྟ་ཅི་སྨོས། ཞེས་འབྱུང་བས་གཉིས་ཡིན་ལ། དེ་ལས་ཆོས་ཀྱི་རྗེའི་ཞལ་སྔ་ནས་བྱང་ཆུབ་ཐོབ་པར་བྱའོ་སྙམ་དུ་སེམས་པ་ནི་སྨོན་པའི་སེམས་ཡིན་ལ།

དེ་ལྟར་ཡུལ་གྱི་མདུན་དུ་དམ་འཆའ་བ་ནི་སྨོན་པ་སེམས་བསྐྱེད་པའོ། །བྱང་ཆུབ་ཀྱི་སྤྱོད་པ་ལ་འཇུག་གོ་སྙམ་དུ་སེམས་པ་ནི་འཇུག་པའི་སེམས་ཡིན་ལ། ཡུལ་གྱི་མདུན་དུ་དམ་འཆའ་བ་ནི་འཇུག་པའི་སེམས་བསྐྱེད་པ་ཡིན་ཞེས་འབྱུང་བར་གསུང་ངོ༌། །ངོ་བོ་ནི་གཞན་གྱི་དོན་དུ་བྱང་ཆུབ་ཐོབ་པར་འདོད་པ་ཡིན་ཏེ། བྱམས་པས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་སོ། ། དེ་ལྟ་བུའི་བྱང་ཆུབ་ཀྱི་སེམས་དེ་ནི་ཉན་ཐོས་དང་རང་སངས་རྒྱས་ཀྱི་བྱང་ཆུབ་ལས་མཆོག་ཏུ་འགྱུར་པའི་ཕྱིར་མཆོག་ཅེས་གསུངས་སོ། །དེ་ཡང་སའི་བདག་པོ་ཁྱོད་ཀྱིས་མ་བསྐྱེད་ཅིང་བསྐྱེད་པའི་དོན་བསྒོམས་པར་བགྱིའོ་ཞེས་སྦྱོར་རོ། །དེ་ལྟར་བྱང་ཆུབ་སེམས་དཔའི་སྡེ་སྣོད་ལས་འབྱུང་བའི་བྱང་ཆུབ་ཀྱི་སེམས་ཉམས་སུ་བླང་བྱར་བཤད་ནས་རིག་པ་འཛིན་པའི་སྡེ་སྣོད་ལས་འབྱུང་བའི་དམ་ཚིག་ཀྱང་ཉམས་སུ་བླང་བྱར་སྟོན་པ། གང་ལས་འདས་ན་དམྱལ་བར་བསྲེག་འགྱུར་ཞིང་ ༑ ༑ དེ་བསྲུངས་ན་ནི་བདེ་བས་བདེ་བའི་འབྲས། །རྨད་དུ་བྱུང་བ་འཕྲལ་དུ་ཐོབ་བྱེད་པའི། །དམ་ཚིག་བླངས་ནས་སྲོག་བཞིན་གཅེས་པར་བསྲུང༌། །ཞེས་གསུངས་ཏེ། དམ་ཚིག་བླངས་ནས་བསྲུང་ཞེས་བླངས་ལ། དམ་ཚིག་གི་སྒྲ་ནི་ས་མ་ཡ་སྟེ། དུས་ལ་འཇུག་ལ་ཐོབ་པའི་དུས་ཉིད་ནས་མི་འདའ་བར་བྱའོ། །གང་ལས་ལེན་ཞེ་ན། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །དེ་ཉིད་བཅུ་ལ་རབ་ཏུ་མཁས། །དཀྱིལ་འཁོར་བྲི་བའི་ལས་ལ་མཁས། །རབ་ཏུ་ཞི་ཞིང་དབང་པོ་དུལ། །ཞེས་མཚན་ཉིད་བཅུ་དང་ལྡན་པའི་བླ་མ་ལས་བླངས་ནས། ཚུལ་ཇི་ལྟར་བསྲུང་ཞེ་ན། སྲོག་བཞིན་གཅེས་པར་བསྲུང་ངོ༌། །དེ་ལྟར་གཅེས་པས་སྲོག་བཞིན་བསྲུང་དགོས་པའི་རྒྱུ་མཚན་ནི། འཕགས་པ་ལྷས། མགོ་བོ་གཅོད་པར་ནུས་པ་ཡི། །རྒྱལ་པོ་རྒྱལ་སྲིད་སྟེར་བར་ནུས། །ཞེས་པའི་ཚུལ་གྱིས།

གང་ལས་འདས་ན་དམྱལ་བ་ལ་སོགས་པའི་ངན་སོང་གསུམ་དུ་སྐྱེ་བར་འགྱུར་ཞིང་ ༑ དེ་བསྲུངས་ན་ནི་དབང་ཕྱུག་བརྒྱད་ལ་སོགས་པ་གནས་སྐབས་དང༌། མཐར་ཐུག་གི་བདེ་བའི་འབྲས་བུ་ངོ་མཚར་ཞིང་རྨད་དུ་བྱུང་བ་འཕྲལ་དུ་ཐོབ་པར་བྱེད་པའི་ཕྱིར་རོ། །འཕྲལ་དུ་ཞེས་བྱ་བ་ནི་སྐྱེ་བ་འདིའམ་བར་དོའམ་སྐྱེ་བ་བཅུ་དྲུག་ལས་མི་འགྱངས་བར་འབྲས་བུ་ཐོབ་པར་བྱེད་པས་ན། ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན་པ་ཡིན་ཏེ། ལོ་ཏོག་སྨིན་པར་བྱེད་པ་ལ་ཟླ་བ་དྲུག་ཏུ་བསྐྱེད་དགོས་ཀྱང༌། སྔགས་དང་རྫས་ཀྱི་ཁྱད་པར་གྱིས་ཉི་མ་གཅིག་ལ་སྨིན་པར་བྱེད་པ་བཞིན་དུ་སངས་རྒྱས་འགྲུབ་པར་བྱེད་པ་ལ་བསྐལ་པ་གྲངས་མེད་གསུམ་དུ་ཚོགས་བསག་དགོས་ཀྱང༌། ཐབས་ཁྱད་པར་ཅན་དང་འབྲེལ་པས་ཚེ་འདི་ཉིད་ལ་སོགས་པ་ལ་འབྲས་བུ་འགྲུབ་པར་འགྱུར་བ་ཡིན་ནོ། །དེ་སྐད་དུ་ཡང་སྡོམ་པ་གསུམ་གྱི་རབ་ཏུ་དབྱེ་བ་ལས། སོ་ནམ་ཚུལ་བཞིན་བྱས་པ་ཡིས། །ལོ་ཏོག་རིམ་གྱིས་སྨིན་པ་ལྟར། །ཕ་རོལ་ཕྱིན་པའི་ལམ་ཞུགས་ན། །གྲངས་མེད་གསུམ་གྱིས་རྫོགས་འཚང་རྒྱ། །སྔགས་ཀྱིས་བཏབ་པའི་ས་བོན་ནི། །ཉི་མ་གཅིག་གིས་ལོ་ཏོག་སྨིན། །རྡོ་རྗེ་ཐེག་པའི་ཐབས་ཤེས་ན། ། ཚེ་འདི་ཉིད་ལ་སངས་རྒྱས་འགྲུབ། །ཅེས་གསུངས་སོ། །དེ་རྣམས་ཀྱི་མཇུག་བསྡུས་ཏེ་སྟོན་པ། དེ་ལྟར་ཐེག་པ་གསུམ་གྱི་སྡོམ་པ་གསུམ། །རང་དང་གཞན་གྱི་ཡོན་ཏན་མ་ལུས་པ། །སྐྱེ་དང་གནས་དང་འཕེལ་བའི་རྟེན་ལགས་པས། །ཐོག་མ་ཉིད་དུ་བརྟན་པར་བགྱིད་འཚལ་ལོ། །ཞེས་གསུངས་ཏེ་གོང་དུ་བཤད་པའི་ཚུལ་དེ་ལྟར་ཉན་ཐོས་དང་བྱང་ཆུབ་སེམས་དཔའ་དང༌། གསང་སྔགས་ཀྱི་ཐེག་པ་གསུམ་གྱི་སྡོམ་པ་གསུམ་ནི་བསྟན་པ་ལ་འཇུག་པའི་ཐོག་མ་ཉིད་དུ་བླངས་ཏེ་བསྟན་པར་བགྱིད་འཚལ་ལོ། །དེ་ལ་དགོས་པ་ཅི་ཡོད་ཅེ་ན། དེ་དག་ནི་རང་དང་གཞན་གྱི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་མ་ལུས་པ་ཐོག་མར་སྐྱེ་བའི་རྟེན། བར་དུ་གནས་པའི་རྟེན།

མཐར་འཕེལ་བའི་རྟེན་ལགས་པའི་ཕྱིར་རོ། །དེ་སྐད་དུ་ཡང་ཚུལ་ཁྲིམས་ཡང་དག་པར་ལྡན་པའི་མདོ་ལས། ཇི་ལྟར་བུམ་པ་བཟང་པོ་རིན་ཆེན་སྣོད། །དེ་བཞིན་ཚུལ་ཁྲིམས་ཆོས་རྣམས་ཀུན་གྱི་གཞི ༑ ༑ ཞེས་པ་དང༌། ཏིང་ངེ་འཛིན་རྒྱལ་པོ་ལས་ཀྱང༌། ཏིང་འཛིན་རྒྱལ་པོ་སྟོང་པ་འདི་བསྒོམས་པ། །ཚུལ་ཁྲིམས་དག་པའི་མགོ་ལ་དེ་འདུག་སྟེ། །ཆོས་རྣམས་རྟག་ཏུ་རང་བཞིན་མཉམ་འཇོག་པ། །བྱིས་པ་མི་རིག་བརྩོན་པས་མི་ཤེས་སོ། ། ཞེས་གསུངས་ལ། རྡོ་རྗེ་རྩེ་མོ་ཞེས་བྱ་བའི་རྒྱུད་ལས་ཀྱང༌། སྡོམ་པ་གསུམ་དང་ལྡན་པ་ནི། །དང་པོའི་ཁྲུས་སུ་བཤད་པ་ཡིན། །ཞེས་གསུངས་པ་དང༌། འཕགས་པ་ཀླུ་སྒྲུབ་ཀྱིས་ཀྱང༌། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་མཁྱེན་མཛོད། །ཅེས་སོ། །གཞིའི་ཚུལ་གྱིས་ཉམས་སུ་ལེན་པ་བཤད་ནས། སྔོན་དུ་འགྲོ་བའི་ཚུལ་གྱིས་ཉམས་སུ་བླང་བ་གསུམ་གྱི་ཐོག་མ་སྟོན་པ ༑ ངག་ཚིག་ཤིན་ཏུ་དྲི་མ་མེད་པ་དང༌། །ཚད་མ་གཉིས་ཀྱིས་ཀུན་ནས་ངེས་པ་དང་ ༑ ༑ མི་འགལ་བ་དང་ཐོག་མཐའ་བར་དགེ་བའི། །ཆོས་ལས་ཆོས་ཀྱི་ཁྱད་པར་ངེས་བགྱིས་ནས། །གསུངས་པ་པོ་དེ་མཁྱེན་རབ་ཐོགས་མེད་དང༌། །དཔེ་མཁྱུད་མེད་པར་སྟོན་ཕྱིར་བརྩེ་ལྡན་དང༌། །དེ་ཡི་མི་མཐུན་ཕྱོགས་ཀྱི་ཉེས་སྤངས་པས ༑ ༑ མཐུ་ཆེན་བརྙེས་པར་མཁྱེན་པ་སངས་རྒྱས་དང༌། །ཞེས་གསུངས་ཏེ། འོག་ནས་འབྱུང་བའི་དད་པ་བསྒོམ་པར་བགྱི་ཞེས་དྲངས་ལ། གང་ལ་དད་པར་བགྱི་ཞེ་ན། དཀོན་མཆོག་གསུམ་དང་བླ་མ་ལའོ། །མྱ་ངན་ལས་འདས་པའི་མདོ་ལས ༑ འཇིགས་ཤིང་སྐྲག་པའི་མི་རྣམས་ནི། །ཕལ་ཆེར་རི་དང་ནགས་ཚལ་དང་ ༑ ༑ ཀུན་དགའ་ར་བའི་མཆོད་གནས་དང༌། །ལྗོན་ཤིང་དག་ལ་སྐྱབས་འགྲོ་སྟེ ༑ ༑ སྐྱབས་དེ་གཙོ་བོ་མ་ཡིན་ནོ། །སྐྱབས་དེ་མཆོད་འོས་མ་ཡིན་ནོ། །རྟེན་དེ་དག་ལ་བརྟེན་ནས་ནི། །སྡུག་བསྔལ་ཀུན་ལས་ཐར་མི་ནུས། །སངས་རྒྱས་ཆོས་དང་དགེ་འདུན་ནི། །ཐར་པ་འདོད་པ་རྣམས་ཀྱི་སྐྱབས། །སྐྱབས་དེ་གཙོ་བོར་གྱུར་པ་ཡིན།

།སྐྱབས་དེ་མཆོད་འོས་གྱུར་པ་ཡིན། །རྟེན་དེ་དག་ལ་བརྟེན་ནས་ནི ༑ ༑ སྡུག་བསྔལ་ཆུ་བོ་ཆེ་ལས་སྒྲོལ། །ཞེས་འབྱུང་ལ། སློབ་དཔོན་ཤཱནྟི་པས་ཀྱང་ ༑ དད་པ་མེད་པ་གཙོ་བོའི་དགྲ། །ལྷག་དད་ཤིན་ཏུ་གོལ་བའི་གནས། །གང་ཕྱིར་ཀུན་མཁྱེན་ཚད་མ་ཉིད། །དད་པས་ཀུན་མཁྱེན་མི་འགྲུབ་བོ། །ཞེས་གསུངས་པས་ཡུལ་གྱི་ཡོན་ཏན་ཤེས་པའི་སྒོ་ནས་དུས་རྟག་ཏུ་རྐྱེན་གཞན་གྱིས་མི་ཕྱེད་པས་བརྟན་པའི་དད་པ་བསྒོམ་པར་བྱ་སྟེ། མདོ་སྡེ་རྒྱན་ལས། ཡོན་ཏན་ཤེས་དང་སེམས་ཀྱང་མི་ཕྱེད་དང༌། །ཏིང་འཛིན་མྱུར་དུ་ཐོབ་དང་འབྲས་བུ་མྱོང༌།། སྟོན་ལ་ཡིད་ཆེས་བྱ་ཕྱིར་རྒྱལ་སྲས་ཀྱིས། །ཡང་དག་ཡོངས་སུ་སྨིན་པའི་བྱང་ཆུབ་འདོད། །ཅེས་གསུངས་སོ། །ཡོན་ཏན་དེ་ཚུལ་ཇི་ལྟར་བུས་ཤེས་པར་བྱེད་ཅེ་ན ༑ ཆོས་ལས་ཆོས་ཀྱི་ཁྱད་པར་ངེས་པར་བགྱིས་པ་ལས་སོ། །དེ་ཡང་སྟོན་པ་སངས་རྒྱས་བྱུང་བ་ཡིན་ཏེ། དེས་གསུངས་པའི་གསུང་རབ་མཐོང་བའི་ཕྱིར་རོ། ། ཡི་གེའི་འཕྲིན་མཐོང་བས་སྤྲིང་བ་པོ་ཤེས་པ་བཞིན་ནོ། །ཞེས་འབྲས་བུའི་རྟགས་ཀྱིས་སྟོན་པ་བསྒྲུབས་ནས། སྟོན་པ་དེ་གཞན་ལས་ཁྱད་པར་འཕགས་པར་གང་གིས་གྲུབ་ཅེ་ན། དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བདར་བའི་གསེར་བཞིན་དུ། །ལེགས་པར་བརྟགས་ལ་ང་ཡི་བཀའ། །བླང་བར་བྱ་ཡིས་གུས་ཕྱིར་མིན། །ཞེས་འབྱུང་བས་ཚིག་གི་ཁྱད་པར་ལ་བརྟགས་ནས་སྒྲུབ་པར་བྱེད་དེ། མཁྱེན་པ་མངའ་བར་བསྒྲུབ་པ་ནི། རྗོད་བྱེད་ངག་ཚིག་ཅ་ཅོ་ལ་སོགས་པའི་དྲི་མ་མེད་པ་དང༌། བརྗོད་བྱ་གཟུགས་གང་ཅི་ཡང་རུང་བ་ཐམས་ཅད་བསྟན་དུ་ཡོད་པའོ་ཞེས་པ་ལ་སོགས་པ་གཞལ་བྱ་མངོན་གྱུར་ལ་མངོན་སུམ་ཚད་མ་དང་མི་འགལ་ཞིང༌། དེས་གྲུབ་པ་དང༌། འདུས་བྱས་ཐམས་ཅད་མི་རྟག་པའོ་ཞེས་པ་ལ་སོགས་པ་གཞལ་བྱ་ལྐོག་གྱུར་ལ་རྗེས་དཔག་ཚད་མ་དང་མི་འགལ་ཞིང་དེས་གྲུབ་པར་མཐོང་བའི་ཕྱིར་དང༌། དེ་ལྟ་བུའི་ཆོས་དེ་ཐོག་མར་ཐོས་པའི་ཚེ་ཉོན་མོངས་པ་སུན་འབྱིན་པས་དགེ་བ་དང༌།

བར་དུ་བསམས་པའི་ཚེ་ཉོན་མོངས་པ་མགོ་གནོན་པས་དགེ་བ་དང༌། མཐར་བསྒོམས་པའི་ཚེ། ཉོན་མོངས་པ་དྲུངས་ནས་འབྱིན་པས་དགེ་བའི་ཕྱིར་རོ། །དེ་ནི་སློབ་དཔོན་མ་ཏི་ཙི་ཏྲས ༑ རེ་ཞིག་དང་པོར་ཁྱོད་ཀྱི་གསུང༌། །ཉན་པ་རྣམས་ཀྱི་ཡིད་འཕྲོག་མཛད། ། དེ་ནས་ཡིད་ལ་བསམས་བགྱིས་ན། །འདོད་ཆགས་གཏི་མུག་རྣམས་ཀྱང་སེལ། ། ཞེས་པ་དང༌། ཁྱོད་ཀྱི་བཀའ་ནི་ཐོག་མ་དང༌། །བར་དང་མཐར་ཡང་དགེ་བ་སྟེ། ། ཐོས་དང་སེམས་དང་བསྒོམ་པ་དང༌། །དེ་བསྒྲུབ་པ་ལ་བདུད་རྩིར་འགྱུར། །ཞེས་གསུངས་སོ། །དེ་ཉིད་ཀྱིས་ཆོས་དཀོན་མཆོག་ཀྱང་ངོས་བཟུང་བ་ཡིན་ཏེ། ཐོག་མཐའ་བར་དགེ་བ། ཞེས་པས་ནི་བརྗོད་བྱ་འགོག་ལམ་གྱི་ཆོས་སོ། །ལྷག་མ་རྐང་པ་ཕྱེད་དང་གསུམ་གྱིས་རྗོད་བྱེད་ཀྱི་ཆོས་ངོས་བཟུང་བའོ། །དེས་ན་སངས་རྒྱས་འདིས་ཤེས་བྱ་ཐམས་ཅད་མཁྱེན་པ་ཡིན་ཏེ། རྗོད་བྱེད་དྲི་མ་མེད་ལ་བརྗོད་བྱ་ཚད་མས་ངེས་ཤིང་དུས་གསུམ་དུ་དགེ་བའི་ཆོས་གསུང་པའི་ཕྱིར་རོ། །ཞེས་མཁྱེན་པ་མངའ་བ་སྟོན་པར་བསྒྲུབས་པ་ཡིན་ཏེ། ཆོས་རྗེའི་ཞལ་ནས་ཀྱང༌། གང་ལ་ཤེས་བྱ་ཀུན་གཟིགས་མངའ་ན་དེ་ཉིད་ཁོ་བོའི་སྟོན་པ་ལགས། །ཞེས་གསུངས་སོ། །མཁྱེན་པ་ཡོད་ཀྱང་བརྩེ་བ་མེད་ན་རང་གིས་ཤེས་པ་བཞིན་སྟོན་པར་མ་ངེས་པས་སྟོན་པར་མི་འོང་པས་བརྩེ་བ་མངའ་བར་སྟོན་པ་ཟབ་པ་དང་རྒྱ་ཆེ་བའི་ཆོས་ལ་དཔེ་མཁྱུད་མེད་པར་བསམ་པ་དང་མཐུན་པར་སྟོན་པའི་ཕྱིར་ཐུགས་རྗེ་ཆེན་པོ་དང་ཡང་ལྡན་པ་ཡིན་ནོ། །དེ་སྐད་དུ་ཡང་ཐོབ་བཙུན་གྲུབ་རྗེས། འདྲེན་པ་ཁྱོད་ཀྱི་ཐུགས་རྗེ་ཡིས། །གདོལ་པ་ལ་ཡང་དམ་ཆོས་གསུང༌། །ཡང་དག་བཤད་པའི་སྣོད་གྱུར་ན། ཁྱི་ལའང་སྨིན་པར་བྱ་ཞེས་གསུང༌། །ཞེས་གསུངས་སོ། །ཆོས་ཀྱི་རྗེས་ཀྱང༌། གང་ཞིག་འཁོར་བར་འགྲོ་བ་གཟིགས་ན་དེ་ལ་བདག་གུས་ཕྱག་འཚལ་ལོ། །ཞེས་གསུངས་སོ། །དེ་ལྟར་མཁྱེན་པ་དང་བརྩེ་བ་གཉིས་ཡོད་ཀྱང་མཐུ་ཆེན་པོ་མེད་ལ། མི་མཐུན་པའི་ཕྱོགས་ཀྱིས་རྣམ་པར་བརྫི་བར་འགྱུར་བས།

ལྟ་བ་ངན་པ་འཇོམས་པའི་མཐུ་ཆེན་པོ་དང་ཡང་ལྡན་པར་ངེས་པར་བྱའོ། །དེ་ལྟ་ན་མགོན་པོ་བྱམས་པས། འདུས་མ་བྱས་ཤིང་ལྷུན་གྱིས་གྲུབ ༑ ༑ གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན ༑ ༑ དོན་གཉིས་ལྡན་པའི་སངས་རྒྱས་ཉིད། །ཅེས་གསུངས་པ་ལས། འདིར་གསུམ་ལས་མི་གསུང་བ་ནི། གདུལ་བྱ་གཞན་གྱི་དོན་ལ་གསུམ་པོ་འདི་ཙམ་ཁོ་ནས་མ་ཆོག་པ་མེད་ཅིང༌། གསུམ་པོ་འདི་ཡོད་པར་བསྟན་པས་རང་གི་དོན་བརྙེས་པར་ཤུགས་ཀྱིས་ཀྱང་གྲུབ་བོ། །དེ་ལྟར་བཤད་བདེ་བའི་ཕྱིར། དད་པར་བྱ་བའི་ཡུལ་སངས་རྒྱས་དཀོན་མཆོག་དང་ཆོས་དཀོན་མཆོག་ལྷན་ཅིག་བཤད་ནས ༑ དགེ་འདུན་དཀོན་མཆོག་འཆད་པར་བྱེད་པ། དེ་ཡི་རྗེས་འཇུག་ཕྱིར་དང་དེ་ཉིད་དང༌། །རྒྱུ་མཐུན་ཡོན་ཏན་ལྡན་དང་འདུས་པའི་ཕྱིར། །ཚོགས་ཀྱི་མཆོག་དང་སྤྱོད་ཡུལ་མཐུན་པ་ཡིས། །ཞིང་གི་དམ་པར་ངེས་ནས་དགེ་འདུན་དང༌། ། ཞེས་བྱ་བ་གསུངས་ཏེ། དགེ་འདུན་དེ་ནི་ཡོངས་སུ་འཛིན་པའི་ཁྱད་པར་སློབ་དཔོན་ཐོགས་མེད་ཀྱིས། བླ་ན་མེད་པའི་དེ་བཞིན་གཤེགས་པ་ཟླ་བ་ཉ་བ་ཐོབ་པ་དང་རྗེས་སུ་མཐུན་པའི་ལམ་དུ་ཞུགས་པ་དང་ཞེས་འབྱུང་བ་ལྟར། ཚངས་པ་དང་དབང་ཕྱུག་ལ་སོགས་པའི་རྗེས་སུ་འཇུག་པ་མ་ཡིན་གྱི། སྟོན་པ་ཡང་དག་པར་རྫོགས་པའི་སངས་རྒྱས་དེའི་རྗེས་སུ་འཇུག་པ་ཡིན་པའི་ཕྱིར་དང༌། ཡོན་ཏན་གྱི་ཁྱད་པར་བྱམས་པས། བྱང་ཆུབ་སེམས་དཔའི་ཚུལ་དེ་ནི། །རྗེས་ཐོབ་དེ་བཞིན་གཤེགས་རྣམས་དང༌། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། །ཅེས་པ་དང༌། འཕགས་པ་ཀླུ་སྒྲུབ་ཀྱིས་ཀྱང༌། སྟོབས་བཅུ་པོ་ཡིས་ཡོངས་སུ་གང༌། །མི་འཇིགས་པ་ཡིས་ཡང་དག་ངོམས། །བསམ་མི་ཁྱབ་པའི་སངས་རྒྱས་ཆོས། །སྤྲོས་མེད་རྣམས་ལ་ཉམས་མི་མངའ། །ཞེས་འབྱུང་བས། སངས་རྒྱས་ཀྱི་ཡོན་ཏན་སྟོབས་དང༌། མི་འཇིགས་པ་ལ་སོགས་པ་རྗེས་སུ་མཐུན་པ་ཡོད་པའི་ཕྱིར་དང༌། ཡང་ན་རྒྱུ་མཐུན་ཞེས་པས་ནི། རྒྱུ་ནི་རིགས་ཡིན་ལ་རིགས་ཀྱི་སྒྲ་ནི་གོ་ཏྲ་སྟེ།

གོའི་ཨོ་ནི་ཨ་དང་ཨུ་ཡིན་ལ། ཨ་མི་མངོན་པར་བྱས། ཨུ་ག་ལ་བྱིན་པ་གུ་ཡིན་ལ། ཎ་རྐྱེན་དུ་བྱིན་པས་གུ་ཎ་སྟེ་ཡོན་ཏན་ཡིན་ལ། ཏྲ་ནི་ཏཱ་ར་སྒྲོལ་བའི་དོན་ཏོ། །ལམ་གྱི་ཡོན་ཏན་ལ་བརྟེན་ནས་འཁོར་བ་ལས་སྒྲོལ་བའི་རིགས་སུ་མཐུན་པའི་ཕྱིར། ཞེས་བཤད་ཀྱང་འགལ་བ་མེད་དོ། །དེ་ལྟ་བུའི་ཡོན་ཏན་དང་ལྡན་པ་དེ་ཡང་གཅིག་མ་ཡིན་གྱི། ཚོགས་ཤིང་འདུས་པའི་ཕྱིར་རོ།། མཆོག་ཅེས་པ་ནི་སོ་སོ་སྐྱེ་བོ་དང༌། ཉན་ཐོས་ཀྱིས་དགེ་འདུན་ལས་ཁྱད་པར་དུ་བྱས་པ་ཡིན་ཏེ། མགོན་པོ་བྱམས་པས། ཇི་བཞིན་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་གསུངས་སོ། །འདུས་པ་དེ་ཡང་བདག་དང་སྤྱོད་ཡུལ་མཐུན་པའི་གྲོགས་ཀྱི་དམ་པ་ཡང་ཡིན་ཞིང༌། ཞིང་རབ་གཤིན་ལ་ས་བོན་བཏབ་པ་བཞིན། །དེས་ན་དགེ་འདུན་རིན་ཆེན་མཆོག་ཏུ་གསུངས། །ཞེས་པས་ཞིང་གི་ཡང་དམ་པ་ཡིན་པར་ངེས་ཏེ། མི་ཕྱེད་པར་བྱས་ནས་དད་པར་བྱ་ཞེས་སྦྱར་རོ། ། དད་པར་བྱ་བའི་ཡུལ་དཀོན་མཆོག་གསུམ་ངོས་བཟུང་ནས། བླ་མ་ལ་དད་པར་བྱ་བ་སྟོན་པ། དེ་དག་ཉེ་བར་སྟོན་དང་མཚམས་སྦྱོར་དང༌། །རྣམ་གསུམ་ཡོན་ཏན་ཆ་མཐུན་མངའ་བ་དང༌། །དྲིན་གྱིས་བསྐྱབ་པར་དགོངས་ནས་བླ་མ་ལ། ། རྟག་བརྟན་མི་ཕྱེད་དད་པ་བསྒོམ་པར་བགྱི། །ཞེས་གསུངས་ཏེ། དད་པ་བསྒོམ་པར་བགྱི་ཞེས་དྲངས་ལ། ཡུལ་གང་ལ་ཞེ་ན་བླ་མ་ལ། དུས་རྟག་ཏུ། ཚུལ་ཡོན་ཏན་ཤེས་པའི་དབང་གིས་བརྟན་ཞིང་མི་ཕྱེད་པའོ། །ཡོན་ཏན་ཇི་ལྟ་བུ་ཞེ་ན། དཀོན་མཆོག་གསུམ་པོ་དེ་ཉེ་བར་སྟོན་པ་སྟེ། སངས་རྒྱས་ལ་སྟོན་པ། ཆོས་ལ་ལམ

༑ དགེ་འདུན་ལ་གྲོགས་སུ་སྟོན་པའོ། །ཡང་ན་བདག་ལ་སངས་རྒྱས་ཐོབ་པར་བྱེད་པའི་ལམ་བསྟན་ཞིང་བསྟན་པ་བཞིན་བསྒྲུབས་པས་སངས་རྒྱས་ཐོབ་པ་ནི་སངས་རྒྱས་ཉེ་བར་སྟོན་པ་ཡིན་ལ། དེ་ཉིད་ཀྱིས་བརྗོད་བྱ་འགོག་ལམ་གྱི་ཆོས་རྒྱུད་ལ་བསྐྱེད་ཅིང༌། རྗོད་བྱེད་གསུང་རབ་སྟོན་པར་ནུས་པར་བྱེད་པས་ཆོས་ཉེ་བར་སྟོན་པ་ཡིན་ལ། བདག་ཐེག་ཆེན་ཕྱིར་མི་ལྡོག་པའི་ལམ་ལ་བཀོད་པ་དེ། གདུལ་བྱ་ལམ་བསྒྲུབས་པ་རྣམས་ཀྱིས་གྲོགས་ཀྱི་དམ་པར་བྱས་བ་ཉིད་དགེ་འདུན་ཉེ་བར་སྟོན་པའོ། །མཚམས་སྦྱོར་བ་ནི་བདག་སྡུག་བསྔལ་རྒྱུ་དང་བཅས་པས་གཟིར་བ་ལས་སྐྱོབ་པར་ནུས་པའི་སྐྱབས་དཀོན་མཆོག་གསུམ་བསྟེན་ཅིང༌། དཀོན་མཆོག་གསུམ་གྱིས་ཀྱང་བདག་ལ་སྐྱོབ་ཅིང་བྱིན་གྱིས་རློབ་པར་བྱས་པ་སྟེ། སྐྱེས་བུ་དབང་ཆུང་བ་འགའ་ཞིག་ཁ་དྲག་པོ་ལ་གཏད་པ་བཞིན་ནོ། །དཀོན་མཆོག་རྣམ་པ་གསུམ་གྱི་ཡོན་ཏན་ཆ་མཐུན་མངའ་བ་དེ་ཐུགས་ཀྱི་དགོངས་པ་སངས་རྒྱས་དང་ཆ་མཐུན་ཞིང༌། གསུང་རྣམ་པར་དག་པ་ཆོས་དང་མཐུན་ལ། སྐུ་དགེ་འདུན་དང་མཐུན་པའོ། །སངས་རྒྱས་ཀྱིས་ནི་རྒྱུད་ནས་ཕན་འདོགས་པ་ཙམ་ཡིན་ལ། བླ་མས་དངོས་སུ་ཕན་འདོགས་པའི་ཕྱིར་ལྷག་པར་དྲིན་གྱིས་བསྐྱབ་པར་སའི་བདག་པོ་ཁྱོད་ཀྱི་ཐུགས་ཀྱིས་དགོངས་ནས་བླ་མ་ལ་དད་པ་བསྒོམ་པར་བགྱིའོ ༑ ༑ དེའི་ཚུལ་ཡང་རྒྱས་པར་སངས་རྒྱས་ཕལ་པོ་ཆེ་ལས། ཁྱེའུ་དཔལ་འབྱུང་དང་བུ་མོ་དཔལ་གྱི་བློ་གྲོས་ཀྱིས་གསུངས་པ། རང་ལ་ནད་པའི་འདུ་ཤེས་བསྐྱེད་པར་བྱའོ། །དགེ་བའི་བཤེས་གཉེན་ལ་སྨན་པའི་འདུ་ཤེས་བསྐྱེད་པར་བྱའོ ༑ ༑ ཆོས་ལ་སྨན་གྱི་འདུ་ཤེས་བསྐྱེད་པར་བྱའོ། །ཆོས་ཉེ་བར་བསྒྲུབ་པ་ལ་སྨན་ཉེ་བར་བསྟེན་པའི་འདུ་ཤེས་བསྐྱེད་པར་བྱའོ་ཞེས་བྱ་བ་ལ་སོགས་པ་གསུངས་སོ། །དེ་ལྟར་ཡུལ་མཆོག་ཏུ་གྱུར་པ་ལ་དད་པར་བྱ་བ་བསྟན་ནས། ཡུལ་དམན་པ་ལ་སྙིང་རྗེ་བསྒོམ་པར་སྟོན་པ། རྒྱུ་དང་ངོ་བོ་རྒྱུན་ཆགས་རང་བཞིན་གྱིས ༑ ༑ བདག་རྒྱུད་སྡུག་བསྔལ་རྒྱུ་དང་བཅས་པ་དང༌།

།བྲལ་བར་འདོད་བཞིན་མ་ལུས་འགྲོ་བ་ལའང༌། །མཚུངས་འདོད་མི་འཕྲོགས་སྙིང་རྗེ་ཆེན་པོ་བསྒོམ། ། ཞེས་བྱ་བ་གསུངས་ཏེ། མི་དགེ་བ་ལ་སྤྱོད་པས་སྡུག་བསྔལ་གྱི་རྒྱུ་ལ་གནས་ཤིང༌། སྐྱེ་རྒ་ན་འཆི་ལ་སོགས་པ་སྡུག་བསྔལ་གྱི་ངོ་བོའམ་རང་བཞིན་ཡིན་ཞིང་དེ་ཡང་དུས་རེས་འགའ་བ་མ་ཡིན་གྱི། རྒྱུན་ཆགས་པའི་རང་བཞིན་གྱིས་བདག་གི་རྒྱུད་སྡུག་བསྔལ་བར་མཐོང་ལ། དེ་དང་འབྲལ་བར་འདོད་པའི་འདུན་པ་འབྱུང་བ་བཞིན་དུ་མ་ལུས་ཤིང༌། ལུས་པ་མེད་པའི་འགྲོ་བ་ཐམས་ཅད་ཀྱང༌། སྡུག་བསྔལ་བར་ཤེས་པར་བྱས་ལ་སེམས་ཅན་ཐམས་ཅད་ཀྱང་སྡུག་བསྔལ་ལས་བསྒྲལ་བར་འདོད་པས། འཁོར་བར་གནས་པས་མི་སྐྱོ་བ་སྟེ། བདག་གཞན་སྡུག་བསྔལ་བྲལ་ཞིང་བདེ་བ་འདོད་པར་མཚུངས་པ་ལ། འཁོར་བའི་སྡུག་བསྔལ་ལ་སོགས་པ་མི་མཐུན་པའི་ཕྱོགས་ཀྱིས་མི་འཕྲོགས་པའི་སྙིང་རྗེ་ཆེན་པོ་བསྒོམ་པར་བྱ་བ་ཡིན་ཏེ། མདོ་སྡེ་ལས། བདག་དང་གཞན་དུ་མཉམ་པའི་སེམས་ཉིད་དམ། །བདག་ལས་གཞན་ཆེས་སྡུག་པ་རྙེད་ནས་ནི། །དེ་ལྟར་བདག་པས་གཞན་དོན་མཆོག་ཏུ་ཤེས ༑ ༑ རང་གི་དོན་གང་གཞན་གྱི་དོན་གང་ཡིན། །ཇི་ལྟར་སྙིང་རྗེའི་བདག་ཉིད་གཞན་གྱི་དོན་གྱི་ཕྱིར། །བདག་ལ་སྡུག་བསྔལ་གདུང་བ་མི་བཟད་རབ་བྱེད་པ། ། དེ་ལྟར་འཇིག་རྟེན་གདུང་བའི་ལས་ཀྱིས་གཞན་དག་ལ། །ཤིན་ཏུ་བརྩེ་བ་མེད་པར་རབ་ཏུ་འཇུག་མ་ཡིན། །ཞེས་གསུངས་ལ། བློ་གྲོས་རྒྱ་མཚོས་ཞུས་པའི་མདོ་ལས་ཀྱང༌། བློ་གྲོས་རྒྱ་མཚོ་མཚམས་སྦྱོར་བ་ཐམས་ཅད་ལས་ཤིན་ཏུ་གྲོལ་ཡང་སྲིད་པར་སྐྱེ་བ་ལེན་པ་གང་ཡིན་པ་འདི་ནི་བྱང་ཆུབ་སེམས་དཔའ་རྣམས་ཀྱི་སྙིང་རྗེ་ཆེན་པོ་སྟེ། ཐབས་མཁས་པ་དང་ཤེས་རབ་ཀྱིས་ཡོངས་སུ་ཟིན་པས། ཀུན་ནས་ཉོན་མོངས་པ་དག་གིས་ཀྱང་མི་གནོད་ལ། ཉོན་མོངས་པའི་འཆིང་བ་ཐམས་ཅད་དགྲོལ་བའི་ཕྱིར་སེམས་ཅན་རྣམས་ལ་ཆོས་ཀྱང་སྟོན་པའོ། །ཞེས་གསུངས་པ་ཡིན་ནོ། །ཆོས་ཡང་དག་པར་སྡུད་པའི་མདོ་ལས་ཀྱང༌། བཅོམ་ལྡན་འདས་བྱང་ཆུབ་སེམས་དཔས་ཆོས་ཤིན་ཏུ་མང་པོ་ལ་བསླབ་པར་མི་བགྱིའོ།

།བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་ཡོངས་སུ་གཟུང་ཞིང་རབ་ཏུ་རྟོགས་པར་བགྱིས་ན། བཅོམ་ལྡན་འདས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། །ཆོས་གཅིག་པོ་གང་ཞེ་ན། འདི་ལྟ་སྟེ་སྙིང་རྗེ་ཆེན་པོའོ།། བཅོམ་ལྡན་འདས་སྙིང་རྗེ་ཆེན་པོས་ནི་སངས་རྒྱས་ཀྱི་ཆོས་ཐམས་ཅད། བྱང་ཆུབ་སེམས་དཔའ་རྣམས་ཀྱི་ལག་མཐིལ་དུ་མཆིས་པ་ལགས་སོ། །ཞེས་པ་དང༌། བཅོམ་ལྡན་འདས་འདི་ལྟ་སྟེ་དཔེར་ན་སྲོག་གི་དབང་པོ་མཆིས་ན་དབང་པོ་གཞན་རྣམས་ཀྱང་འབྱུང་བར་འགྱུར་རོ། །དེ་བཞིན་དུ་སྙིང་རྗེ་ཆེན་པོ་མཆིས་ན་བྱང་ཆུབ་ཏུ་བྱེད་པའི་ཆོས་གཞན་རྣམས་ཀྱང་འབྱུང་བར་འགྱུར་རོ། །ཞེས་གསུངས་སོ། །སྙིང་རྗེ་དེ་ཡང་དམིགས་པ་སེམས་ཅན་ལ་དམིགས་ནས། རྣམ་པ་སྡུག་བསྔལ་དང་བྲལ་བར་འདོད་པ་ཡིན་ལ། ཕྱེ་ན་གང་ཟག་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པ་གསུམ་ཡིན་ལ། ཉན་ཐོས་དང་རང་སངས་རྒྱས་ཀྱི་སྙིང་རྗེ་དེ་ནི་སྦྱོར་བ་དང་མ་འབྲེལ་པས་སེམས་ཅན་གྱི་དོན་རྒྱ་ཆེན་པོ་བྱ་བར་མི་ནུས་ལ། བྱང་ཆུབ་སེམས་དཔའི་སྙིང་རྗེ་ནི་སྦྱོར་བ་དང་འབྲེལ་པའི་ཕྱིར་སེམས་ཅན་གྱི་དོན་དངོས་སུ་བསྒྲུབ་པར་ནུས་པ་ཡིན་ཏེ། བློ་གྲོས་རྒྱ་མཚོའི་མདོ་ལས། བློ་གྲོས་རྒྱ་མཚོ་དཔེར་ན་ཚོང་དཔོན་ནམ། ཁྱིམ་བདག་ལ་ལ་བུ་གཅིག་པ། འདོད་པ། སྡུག་པ། ཕོངས་པ། ཡིད་དུ་འོང་བ། མཐོང་ན་མི་མཐུན་པ་མེད་པ་ཞིག་ཡོད་ལ། ཁྱེའུ་དེ་ཡང་བྱིས་པར་གྱུར་པས་གར་བྱེད་པ་ན་མི་གཙང་བའི་དོང་དུ་ལྷུང་བར་གྱུར་ཏོ། །དེ་ནས་ཁྱེའུ་དེའི་མ་དང༌། གཉེན་གྱིས་ཁྱེའུ་དེ་མི་གཙང་བའི་དོང་དུ་ལྷུང་བ་དེ་མཐོང་ལ། མཐོང་ནས་ཀྱང་ཆོ་ངེ་ཆེན་པོས་འདེབས། མྱ་ངན་བྱེད་ལ་སྨྲེ་སྔགས་འདོན་ཏེ་མི་གཙང་བའི་དོང་དེར་ཞུགས་ཏེ་ཁྱེའུ་དེ་འདོན་པར་མི་བྱེད་དོ། །དེ་ནས་ཁྱེའུ་དེའི་ཕ་ཕྱོགས་དེར་སོང་སྟེ། དེས་བུ་གཅིག་པུ་དེ་མི་གཙང་བའི་དོང་དེར་ལྷུང་བ་མཐོང་ངོ༌། །མཐོང་ནས་ཀྱང་རིངས་པ་རིངས་པར་བརྟད་པའི་ཚུལ་གྱིས་བུ་གཅིག་པུ་འདོན་པའི་སྲེད་པ་བྱས་ཏེ་སྐྱུག་བྲོ་བ་མེད་པར་མི་གཙང་བའི་དོང་དེར་བབས་ཏེ་བུ་གཅིག་པུ་ཕྱུང་བར་གྱུར་ཏོ།

།བློ་གྲོས་རྒྱ་མཚོ་དེ་ལྟ་ན་འདི་ནི་ཇི་སྲིད་དོན་འདི་ཤེས་པར་བྱ་བའི་ཕྱིར་དཔེར་བྱས་པའོ། །དོན་གང་ཡིན་པར་བལྟ་ཞེ་ན། བློ་གྲོས་རྒྱ་མཚོ་མི་གཙང་བའི་དོང་ཞེས་བྱ་བ་དེ་ནི་ཁམས་གསུམ་པའི་ཚིག་བླ་དྭགས་སོ། །བུ་གཅིག་པ་ཞེས་བྱ་བ་འདི་ནི་སེམས་ཅན་རྣམས་ཀྱི་ཚིག་བླ་དྭགས་སོ། །བྱང་ཆུབ་སེམས་དཔའ་ནི་སེམས་ཅན་ཐམས་ཅད་ལ་བུ་གཅིག་པའི་འདུ་ཤེས་ཀྱིས་ཉེ་བར་གནས་པར་འགྱུར་རོ། །མ་དང་གཉེན་ཞེས་བྱ་བ་འདི་ནི་གང་དག་འཁོར་བར་ལྟུང་བའི་སེམས་ཅན་མཐོང་ན་མྱ་ངན་བྱེད་ཅིང་སྨྲེ་སྔགས་འདོན་གྱི། འདོན་པར་ནུས་པ་མེད་པ་ནི་ཉན་ཐོས་དང་རང་སངས་རྒྱས་ཀྱི་ཐེག་པའི་གང་ཟག་རྣམས་ཀྱི་ཚིགས་བླ་དྭགས་སོ། །ཚོང་དཔོན་ནམ་ཁྱིམ་བདག་ཅེས་བྱ་བ་འདི་ནི་གང་ཞིག་གཙང་བ། དྲི་མ་མེད་པ་དྲི་མ་དང་བྲལ་བའི་སེམས་དང་ལྡན་པ་འདུས་མ་བྱས་པའི་ཆོས་ཉིད་མངོན་གསུམ་དུ་རྟོགས་པའི་སེམས་ཅན་ཡོངས་སུ་སྨིན་པར་བྱ་བའི་ཕྱིར། བསམས་བཞིན་དུ་ཁམས་གསུམ་པར་མཚམས་སྦྱོར་བར་བྱེད་པ། བྱང་ཆུབ་སེམས་དཔའ་རྣམས་ཀྱི་ཚིག་བླ་དྭགས་སོ། །ཞེས་གསུངས་སོ། །སྔར་སེམས་བསྐྱེད་ཀྱི་སྐབས་སུ་ཡང་སྙིང་རྗེ་བཤད་ལ། འདིར་ཡང་སྙིང་རྗེ་བཤད་པ་ནི་ལམ་གྱི་གནས་སྐབས་ཐམས་ཅད་དུ་སྙིང་རྗེ་དགོས་པར་བསྟན་པ་ཡིན་ཏེ། མདོ་སྡེ་རྒྱན་ལས། དང་པོའི་རྩ་བ་ཐ་མ་འབྲས་མཆོག་ལྡན། །འདི་ནི་སྙིང་རྗེའི་ལྗོན་ཤིང་ཆེན་པོ་ཡིན། །ཞེས་པ་དང༌། སློབ་དཔོན་ཟླ་བ་གྲགས་པས་ཀྱང༌། །གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིར། །ས་བོན་དང་ནི་སྤེལ་ལ་ཆུ་འདྲར་ཡུན་རིང་དུ། །ལོངས་སྤྱོད་གནས་ལ་སྨིན་པ་ལྟ་བུར་རྟོགས་གྱུར་ནས། །དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། །ཞེས་གསུངས་སོ། །དེ་ལྟར་ཡུལ་མཆོག་ལ་དད་ཅིང༌། །དམན་པ་ལ་སྙིང་རྗེ་བསྒོམ་པར་བྱ་བར་བསྟན་ནས། བློ་གྲོས་མི་ཟད་པའི་མདོ་ལས། ཆོས་གང་ལ་དད་པའི་དབང་པོས་དད་པར་གྱུར་པ་དེ་དག་བརྩོན་འགྲུས་ཀྱི་དབང་པོས་ཡང་དག་པར་བསྒྲུབ་པ་སྟེ།

ཞེས་འབྱུང་བས་འདུན་པའི་བརྩོན་འགྲུས་བསྒོམ་པར་སྟོན་པ། བྱང་ཆུབ་མཆོག་དང་གཞན་གྱི་དོན་དང་ནི། །གནས་སྐབས་དོན་དུ་གཉེར་བྱའི་དགེ་བ་ཡི། །ཕན་ཡོན་རྗེས་སུ་དྲན་ནས་དེ་བསྒྲུབ་ཕྱིར། །འདུན་པ་དྲག་པོས་དེ་ལ་ཡོངས་སུ་སྦྱར། །ཞེས་གསུངས་ཏེ། བྱང་ཆུབ་མཆོག་ནི། སྐུ་གསུམ་དག་གིས་བྱང་ཆུབ་ཆེ། །ཞེས་གསུངས་པས་སྐུ་གསུམ་ལ་མཛད་པ་ཕྲིན་ལས་དང་བཅས་པའི་ཡོན་ཏན་དང༌། མདོ་སྡེ་རྒྱན་ལས། རང་གི་ཡོན་ཏན་སེམས་ཅན་ཕན་འདོགས་དགའ། །བསམ་ཞིང་སྐྱེ་དང་རྫུ་འཕྲུལ་རྣམ་པར་འཕྲུལ། །རྒྱན་དང་སྟོན་མོས་མཆོག་ཏུ་རྩེ་དགའ་བ ༑ ༑ སྙིང་རྗེའི་བདག་ཉིད་མིན་པ་གཞན་ལ་མེད། །ཅེས་པ་ལ་སོགས་པ་གཞན་གྱི་དོན་གྱི་ཕན་ཡོན་དང༌། རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། །བཟོད་པས་གཟུགས་བཟང་བརྩོན་པས་བརྗིད། །བསམ་གཏན་གྱིས་ཞི་བློ་ཡིས་གྲོལ། །སྙིང་བརྩེ་བ་ཡིས་དོན་ཀུན་འགྲུབ། །ཅེས་པ་ལ་སོགས་པ་གནས་སྐབས་དོན་དུ་གཉེར་བྱའི་དགེ་བའི་ཕན་ཡོན་རྗེས་སུ་དྲན་ན། དེ་བསྒྲུབ་པའི་ཕྱིར་འདུན་པ་དྲག་པོས་དགེ་བ་དེ་ལ་ཡོངས་སུ་སྦྱོར་རོ། །དེ་ལྟར་རྒྱས་པར་བསྟན་ནས་མཇུག་བསྡུས་ཏེ་སྟོན་པ། དེ་ལྟར་དད་དང་སྙིང་རྗེ་འདུན་པའི་སེམས ༑ ༑ ལས་རྣམས་ཀུན་གྱི་སྔོན་འགྲོ་ལགས་པས་ན། །དགེ་བའི་དངོས་པོ་ཅུང་ཟད་གང་བགྱིས་པ། །འདི་ཡིས་ཀུན་ནས་བསླངས་ཏེ་བསྒྲུབ་པར་བགྱི། ། ཞེས་གསུངས་ཏེ། གོང་དུ་བསྟན་པ་དེ་ལྟར་དད་པ་དང་སྙིང་རྗེ་དང་འདུན་པའི་སེམས་གསུམ་ནི་དགེ་བའི་ལས་ཀུན་གྱི་སྔོན་དུ་འགྲོ་བ་ཡིན་ཏེ། དད་པ་སྔོན་འགྲོ་ཡིན་པར། སངས་རྒྱས་ཕལ་པོ་ཆེ་ལས། དད་པ་ནི་ཁ་ལོ་བ་ལྟ་བུ་ཞེས་པ་དང་ ༑ དད་པ་སྔོན་འདྲེན་མ་ལྟར་བསྐྱེད་པ་སྟེ། །ཡོན་ཏན་ཐམས་ཅད་བསྲུང་ཞིང་འཕེལ་བར་བྱེད། །ཅེས་འབྱུང་ལ་སློབ་དཔོན་ཀླུ་སྒྲུབ་ཀྱིས་ཀྱང༌། འདི་ཡི་གཙོ་བོ་ཤེས་རབ་སྟེ། །དེ་ཡི་སྔོན་འདྲེན་དད་པ་ཡིན། །ཞེས་གསུངས་སོ། །སྙིང་རྗེ་ཡང་སྔོན་འགྲོ་ཡིན་པར།

བློ་གྲོས་མི་ཟད་པའི་མདོ་ལས། བཙུན་པ་ཤཱ་རིའི་བུ་འདི་ལྟ་སྟེ་དཔེར་ན་དབུགས་འབྱུང་བ་དང༌། རྔུབ་པ་སྐྱེས་བུའི་སྲོག་གི་དབང་པོའི་སྔོན་དུ་འགྲོའོ ༑ ༑ དེ་བཞིན་དུ་བྱང་ཆུབ་སེམས་དཔའི་ཐེག་པ་ཆེན་པོ་བསྒྲུབ་པའི་སྙིང་རྗེ་ཆེན་པོ་སྔོན་དུ་འགྲོའོ། །ཞེས་གསུངས་ལ། སློབ་དཔོན་ཞི་བ་ལྷས་ཀྱང༌། སྙིང་རྗེ་མདུན་དུ་བཞག་ནས་ནི། །དགེ་བ་སྤེལ་ལ་ནན་ཏན་བྱ། །ཞེས་གསུངས་སོ། ། འདུན་པ་སྔོན་འགྲོ་ཡིན་པར་ཡང༌། དཀོན་མཆོག་བརྩེགས་པ་ལ། ཆོས་རྣམས་ཐམས་ཅད་རྐྱེན་བཞིན་དུ། །འདུན་པའི་རྩ་ལ་རབ་ཏུ་གནས། །ཞེས་གསུངས་ལ། མགོན་པོ་བྱམས་པས་མདོ་སྡེ་རྒྱན་ལས། གང་དུ་འདུན་པ་འགྲོ་བ་སྟེ། །ཞེས་པ་དང་ ༑ སེམས་བསྐྱེད་པ་ཉི་ཤུ་རྩ་གཉིས་ཀྱི་ཐོག་མར་ཡང་འདུན་པ་ས་ལྟ་བུའི་སེམས་བསྐྱེད་གསུངས་པའི་ཕྱིར་རོ། །དེའི་ཕྱིར་སྦྱིན་པ་ལ་སོགས་པའི་དགེ་བའི་དངོས་པོ་ཅུང་ཟད་གང་བགྱིས་ཀྱང་གསུམ་པོ་འདིས་ཀུན་ནས་བསླངས་ཏེ་བསྒྲུབ་པར་བགྱིའོ། །དེ་ལྟར་སྔོན་དུ་འགྲོ་བའི་ཚུལ་གྱིས་ཉམས་སུ་ལེན་པ་བཤད་ནས། དངོས་གཞི་ལ་འཕགས་པ་ཀླུ་སྒྲུབ་ཀྱིས། སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འཁྲུངས་པ་སྟེ། །ཞེས་འབྱུང་བས། གཟུགས་ཀྱི་སྐུ་ཐོབ་པར་བྱ་བའི་ཕྱིར་དམིགས་པ་དང་བཅས་པའི་བསྒོམས་པ་གསུངས་པ། མདུན་དུའམ་ནི་ཡང་ན་རང་གི་ལུས། །ཐུབ་པའི་དབང་པོའི་གཟུགས་ཀྱི་སྐུར་བལྟ་ཞིང༌། །གནས་ནི་སངས་རྒྱས་ཞིང་དང་སྐྱེ་འགྲོ་ཀུན། །རྒྱལ་བ་སྲས་དང་སློབ་མར་བཅས་པ་དང༌། །དབང་པོ་ལྔ་ཡི་ཡུལ་གྱི་ལོངས་སྤྱོད་ཀུན། །མཆོད་སྤྲིན་རྒྱ་མཚོས་བདག་གཞན་མཆོད་པར་བགྱི། །ཞེས་གསུངས་ཏེ། བལྟ་ཞིང་བསྒོམ་པར་བྱའོ་ཞེས་དྲངས་ལ། ཇི་ལྟར་བསྒོམ་པའི་ཚུལ་ནི་གཉིས་ཏེ། མདུན་དུ་བསྒོམ་པའམ་ཡང་ན་རང་གི་ལུས་སུ་བསྒོམ་པའོ། །གང་བསྒོམ་པར་བྱ་བ་ནི་ཐུབ་པའི་དབང་པོའི་གཟུགས་ཀྱི་སྐུའོ། །ཐུབ་པ་ཕལ་པ་ནི་ཉན་ཐོས་དང་རང་སངས་རྒྱས་ལའང་བརྗོད་པས།

ཐུན་མོང་མ་ཡིན་པར་བསྟན་པའི་ཕྱིར། དབང་པོ་ཞེས་གསུངས་ཏེ། དེ་ནི་ཚེ་དང་ལས་ལ་སོགས་པ་དབང་བཅུ་ལ་དབང་སྒྱུར་ཞིང༌། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་སྟེ། འཁོར་གྱི་དཀྱིལ་འཁོར་ན་གཙོ་བོའམ་དབང་པོ་ལྟ་བུར་གྱུར་པའི་ཕྱིར་རོ། །དེའི་སྐུ་དེ་ཡང་ཆོས་ཀྱི་སྐུ་དང་གཟུགས་ཀྱི་སྐུ་གཉིས་ཡིན་ལ། ཆོས་ཀྱི་སྐུ་ནི་གཞན་གྱིས་བལྟ་ཞིང་མཐོང་བར་བྱ་བ་མ་ཡིན་ཏེ། རྒྱུད་བླ་མ་ལས། སྤྲིན་མཐོང་མཁའ་ལ་ཉི་ཤར་ཇི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། །བློ་མིག་དག་པའི་འཕགས་རྣམས་ཀྱིས་ཀྱང་ཐམས་ཅད་མཐོང་མ་ལགས། །བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། །ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། །ཞེས་གསུངས་པས། གཟུགས་ཀྱི་སྐུར་བལྟ་བར་བྱ་སྟེ། ཏིང་ངེ་འཛིན་རྒྱལ་པོ་ལས་ཀྱང༌། སྐུ་ལུས་དག་ནི་གསེར་གྱི་མདོག་འདྲ་བས། །འཇིག་རྟེན་མགོན་པོ་ཀུན་ནས་རབ་ཏུ་མཛེས། །དམིགས་པ་འདི་ལ་གང་གི་སེམས་འཇུག་པ། །བྱང་ཆུབ་སེམས་དཔའ་དེ་ནི་མཉམ་གཞག་ཡིན། །ཞེས་གསུངས་སོ།། འདིའི་ཚུལ་དཀོན་མཆོག་བརྩེགས་པ་ལས་འབྱུང་བ་བཞིན་བརྗོད་ན། ད་ལྟར་གྱི་སངས་རྒྱས་གསེར་གྱི་ཁ་དོག་ལྟ་བུ་མཚན་དང་དཔེ་བྱད་ཀྱིས་འབར་བ། འོད་དང་འོད་ཟེར་དཔག་ཏུ་མེད་པ་འཕྲོ་བ། ཐོག་མར་གཅིག་བསྒོམས་ལ། དེ་ལ་འདྲིས་ནས་རབ་ཏུ་མང་པོའི་བར་དུ་བསྒོམ་པར་བྱ་ཞིང༌། ཞག་གཅིག་ནས་བདུན་གྱི་བར་དང༌། བདུན་ནས་རབ་ཏུ་མང་པོའི་བར་དུ་བསྒོམས་པས། ད་ལྟར་གྱི་སངས་རྒྱས་ལ་གསལ་སྣང་འབྱུང་ཞིང༌། ཆོས་སྟོན་པ་ལ་སོགས་པའི་སྣང་བ་ཡང་འབྱུང་བར་འགྱུར་རོ། །དེ་ལྟ་བུའི་གསལ་སྣང་བྱུང་བའི་ཚེ། སངས་རྒྱས་དེ་རྣམས་གང་ནས་བྱོན། གང་དུ་བཞུགས། གང་དུ་བཞུད་པའི་དོན་ལ་བརྟག་པར་བྱའོ། ། དེ་ལྟར་བརྟགས་པས་གང་ནས་ཀྱང་མ་བྱོན། གང་དུ་ཡང་མི་བཞུགས། གར་ཡང་མི་བཞུད་པར་ཤེས་པར་འགྱུར་ལ། དེ་ལྟར་ཤེས་པས་ཆོས་ཐམས་ཅད་ཀྱང་དེ་བཞིན་དུ་ཤེས་པར་འགྱུར་རོ།

།ཏིང་ངེ་འཛིན་རྒྱལ་པོ་ལས་ཀྱང༌། མཚན་མའི་འདུ་ཤེས་དེ་ནི་རྣམ་བཤིག་ནས། །མཚན་མ་མེད་པ་ལ་ནི་དེ་གནས་ན། །ཆོས་རྣམས་ཐམས་ཅད་སྟོང་པར་རབ་ཏུ་ཤེས། །གང་དག་ཆོས་ཀྱི་སྐུ་ལ་གནས་གྱུར་པ ༑ ༑ དེ་ནི་དངོས་པོ་ཐམས་ཅད་དངོས་མེད་ཤེས། །དེ་ཡིས་དངོས་པོའི་འདུ་ཤེས་རྣམ་བཤིག་ནས། །ཐུབ་པའི་དབང་པོའི་གཟུགས་ཀྱི་སྐུར་མི་བལྟ། ཁྱེད་ལ་བསྒོ་ཞིང་ཁོང་དུ་ཆུད་པར་བྱ། །ཇི་ལྟར་མི་དག་མང་དུ་རྟོག་བྱེད་པ། །དེ་ལ་གནས་པའི་རྟོག་པ་དེ་དག་གིས། །དེ་བཞིན་ཉིད་དུ་དེ་ལ་སེམས་གཞོལ་འགྱུར། །ཞེས་གསུངས་སོ། །སྟོན་པ་འབའ་ཞིག་བསྒོམ་པར་མ་ཟད་ཀྱི། རང་སྡོད་པའི་གནས་སངས་རྒྱས་ཀྱི་ཞིང་རིན་པོ་ཆེ་སྣ་ཚོགས་ཀྱི་གཞི་ལས་གྲུབ་པ། ལག་མཐིལ་ལྟར་མཉམ་པ། མནན་ན་ནེམ་བྱེད་པ། བཏེག་ན་པར་བྱེད་པ་ལ་སོགས་པར་བལྟ་བ་དང་ ༑ སྐྱེ་འགྲོ་ཀུན་རྒྱལ་བ་སྲས་དང་སློབ་མར་བཅས་པར་བསྒོམ་མོ། །འདི་དག་གི་དོན་རྒྱས་པར་སངས་རྒྱས་ཕལ་པོ་ཆེའི་སྤྱོད་ཡུལ་ཡོངས་སུ་དག་པ་ལས། སྐྱེས་བུ་རྒྱན་གྱིས་བརྒྱན་པ་མཐོང་ན་བྱང་ཆུབ་སེམས་དཔའ་ཡོན་ཏན་གྱིས་བརྒྱན་པར་བལྟ་བར་བྱའོ། །རྒྱན་མེད་པ་མཐོང་ན་ཡོན་ཏན་གྱི་རྒྱན་མེད་པར་བལྟ་བར་བྱའོ

༑ ༑ ཞེས་བྱ་བ་ལ་སོགས་པ་གསུངས་སོ། །རྒྱལ་བ་ནི་སངས་རྒྱས་ཡིན་ཏེ། སྤང་བྱ་མི་མཐུན་པའི་ཕྱོགས་ཐམས་ཅད་བཅོམ་པའི་ཕྱིར་རྒྱལ་པོ་གཡུལ་ལས་རྒྱལ་བ་བཞིན་ནམ། ཡང་གཉེན་པོ་ཡེ་ཤེས་ཀྱི་ཚོགས་བསམ་གྱིས་མི་ཁྱབ་པ་ཐོབ་པའི་ཕྱིར་ཡང་རྒྱལ་བ་ཡིན་ཏེ། ནོར་གྱི་བགོས་པ་བྱས་པས་མང་དུ་ཐོབ་པ་བཞིན་ནོ། །སྲས་ནི་བྱང་ཆུབ་སེམས་དཔའ་ཡིན་ཏེ། སངས་རྒྱས་ཀྱི་གདུང་འཛིན་ནུས་པས་རྒྱལ་པོའི་བུ་དང་འདྲ་བར་བཤད་དོ། །སློབ་མ་ནི་ཉན་ཐོས་ཡིན་ཏེ། དེའི་རྗེས་སུ་ཉན་ཅིང་སློབ་པར་འདོད་པའི་ཕྱིར་རོ། །རྗེས་སུ་སློབ་ཏུ་ཟད་ཀྱང་ཐབས་ཁྱད་པར་ཅན་དང་མ་འབྲེལ་པས་ན་སངས་རྒྱས་ཀྱི་གདུང་འཛིན་མི་ནུས་པའི་ཕྱིར་རྒྱལ་པོའི་བུ་མོ་དང་འདྲ་བར་གསུངས་སོ། །དེ་ལྟར་བསམ་པ་དེ་ལ་བདག་དང་གཞན་གྱི་དབང་པོ་ལྔའི་ཡུལ་དུ་གྱུར་པའི་བདེ་བའི་ཡོ་བྱད་གཟུགས་དང་སྒྲ་དང་དྲི་དང་རོ་ཡིད་དུ་འོང་བ་མྱོང་བ་ཀུན་འཕགས་པ་ཀུན་ཏུ་བཟང་པོའི་རྣམ་པར་འཕྲུལ་པ་ལས་བྱུང་བ་ལྟ་བུའི་མཆོད་པའི་སྤྲིན་རྒྱ་མཚོས་བདག་གཞན་རྒྱལ་བ་སྲས་བཅས་སུ་བསམས་པ་ལ་མིའི་དབང་པོ་ཁྱོད་ཀྱིས་མཆོད་པར་བགྱིའོ ༑ ༑ དེ་ལྟ་བུའི་སངས་རྒྱས་ཁོ་ན་བསྒོམ་ཞིང་མཆོད་པར་བྱ་བར་མ་ཟད་ཀྱིས ༑ ཡོངས་སུ་འཛིན་པའི་དགེ་བའི་བཤེས་གཉེན་ཀྱང་བསྒོམ་ཞིང་མཆོད་པར་སྟོན་པ། བླ་མ་མཆོག་དང་མ་ལུས་རྒྱལ་བ་ཀུན། །རྣམ་པ་དང་ནི་ཕྲིན་ལས་ངོ་བོ་ཉིད ༑ ༑ མཚུངས་ཤིང་གཉིས་སུ་མེད་པར་འཚལ་བགྱིས་ནས། །གསོལ་བ་གདབ་པའང་གཉིས་སུ་མེད་པར་བསྒོམ། །ཞེས་གསུངས་ཏེ། བླ་མ་ནི་གོང་མའི་དོན་ཡིན་ལ། མཆོག་ཅེས་གསུངས་པ་ནི་མཚན་ཉིད་དང་ལྡན་པ་སྟེ། མཚན་ཉིད་དེ་ཡང་མགོན་པོ་བྱམས་པས། བཤེས་གཉེན་དུལ་བ་ཞི་ཞིང་ཉེར་ཞི་བ། །ཡོན་ཏན་བརྩོན་བྱས་ལྷག་པའི་ལུང་གིས་ཕྱུག །དེ་ཉིད་རབ་ཏུ་རྟོགས་ལ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། །ཞེས་གསུངས་པ་དེ་ལྟ་བུ་དང་ལྡན་པ་ནི་མཆོག་ཡིན་ནོ། །མཚན་ཉིད་དེ་ལྟ་བུ་དང་ལྡན་པའི་བླ་མ་ནི་ཕྱོགས་བཅུ་ཀུན་གྱི་རྒྱལ་བ་མ་ལུས་པ་དང༌།

སྣང་ལ་རང་བཞིན་མེད་པའི་རྣམ་པ་གཅིག་པའམ ༑ ཡང་སྐུ་འཁྲུལ་པ་མེད་པ་དང༌། གསུང་ཅ་ཅོ་མེད་པ་དང༌། ཐུགས་རྣམ་པར་མི་རྟོག་པའི་རྣམ་པ་འདྲ་བ་ཡོད་ཅིང་གདུལ་བྱ་སྐལ་བ་དང་ལྡན་པའི་དོན་བྱེད་པར་ཕྲིན་ལས་མཚུངས་པར་ཡོད་ལ། འཕགས་པ་ཀླུ་སྒྲུབ་ཀྱིས། དེ་བཞིན་གཤེགས་པའི་རང་བཞིན་གང༌། །དེ་ནི་འགྲོ་འདིའི་རང་བཞིན་ཡིན། །དེ་བཞིན་གཤེགས་པའི་རང་བཞིན་མེད། །འགྲོ་བ་འདི་ཡི་རང་བཞིན་མེད། །ཅེས་པའི་ཚུལ་གྱིས་ངོ་བོ་ཉིད་གདོད་མ་ནས་དག་པ་གཉིས་སུ་མེད་པར་ཤེས་པར་བགྱིས་ཏེ ༑ དུས་ཀུན་ཏུ་རང་གི་མདུན་ནམ་སྤྱི་གཙུག་གམ། སྙིང་གི་པདྨོའི་དབུས་སུ་བསམ་པར་བགྱིས་ནས། བྱ་བ་ནི་སྲིད་པ་དང་ཞི་བའི་རྒུད་པ་ཐམས་ཅད་ཞི་ཞིང༌། འཇིག་རྟེན་དང་འཇིག་རྟེན་ལས་འདས་པའི་འབྱོར་པ་མ་ལུས་པ་ཐོབ་པའི་དོན་དུ་གསོལ་བ་གདབ་པའམ་ཡང་ན་རང་དང་གཉིས་སུ་མེད་པར་བསྒོམ་པར་བགྱིའོ།། དེ་ལྟ་བུའི་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་པར་ཡང༌། ལྷག་པའི་བསམ་པས་བསྐུལ་པའི་མདོ་ལས། བྱམས་པ་རྒྱུ་བཞིས་སངས་རྒྱས་ཀྱིས་གསུངས་པའི་དོན་སྤོབས་པར་རིག་པར་བྱའོ། །བཞི་གང་ཞེ་ན། བྱམས་པ་འདི་ལ་སྤོབས་པ་དོན་དང་ལྡན་པ་ཡིན་ཏེ། དོན་མེད་པ་དང་ལྡན་པ་མ་ཡིན་པ་དང༌། ཆོས་དང་ལྡན་པ་ཡིན་ཏེ། ཆོས་མ་ཡིན་པ་དང་ལྡན་པ་མ་ཡིན་པ་དང༌། ཉོན་མོངས་པ་འབྲི་བར་བྱེད་པ་ཡིན་ཏེ། འཕེལ་བར་བྱེད་པ་མ་ཡིན་པ་དང༌། མྱ་ངན་འདས་པའི་ཡོན་ཏན་དང་ཕན་ཡོན་སྟོན་པ་ཡིན་ཏེ། འཁོར་བའི་ཡོན་ཏན་དང་ཕན་ཡོན་སྟོན་པ་མ་ཡིན་པ་སྟེ་བཞིའོ། །བྱམས་པ་གང་ལས་རྒྱུ་འདི་བཞིས་སྤོབས་སམ་སྤོབས་པར་འགྱུར་བ་དེ་ལ། རིགས་ཀྱི་བུའམ་རིགས་ཀྱི་བུ་མོ་འདོད་པ་དག་གིས་སངས་རྒྱས་ཀྱི་འདུ་ཤེས་བསྐྱེད་པར་བྱའོ། །སྟོན་པའི་འདུ་ཤེས་སུ་བྱ་སྟེ་དམ་པའི་ཆོས་མཉན་པར་བྱའོ། །དེ་ཅིའི་ཕྱིར་ཞེ་ན། བྱམས་པ་གང་ཅུང་ཟད་ལེགས་པར་སྨྲས་པ་དེ་ཐམས་ཅད་ནི་སངས་རྒྱས་ཀྱིས་གསུངས་པ་ཡིན་ནོ་ཞེས་གསུངས་སོ།

།གོང་དུ་རྒྱལ་བ་སྲས་བཅས་བསྒོམས་ནས་མཆོད་པར་བསྟན་ལ། གསོལ་བ་གདབ་པར་མ་གསུངས་ལ། འདིར་བླ་མ་བསྒོམས་ནས་གསོལ་བ་གདབ་པར་གསུངས་ལ་མཆོད་པ་མ་གསུངས་པ་ནི་བསྟན་བཅོས་ཟོར་ཡང་བར་བྱ་བའི་ཕྱིར། ཕན་ཚུན་མཚོན་པར་ཤེས་པར་བྱའོ། །དམིགས་པ་དང་བཅས་པའི་བསྒོམ་པ་བཤད་ནས། འཕགས་པ་ཀླུ་སྒྲུབ་ཀྱིས། ཆོས་ཀྱི་སྐུ་དེ་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་འབྱུང་བས་ཆོས་ཀྱི་སྐུ་ཐོབ་པར་བྱ་བའི་ཕྱིར་དམིགས་པ་མེད་པའི་བསྒོམ་པ་གསུངས་པ། དགེ་དང་སྡིག་དང་བདེ་དང་སྡུག་བསྔལ་དང༌། ། དེ་བཞིན་འཁོར་དང་མྱ་ངན་འདས་པའི་ཆོས། །ཀུན་གྱི་རྩ་བ་གྱུར་པ་སེམས་ལགས་ཏེ། །ཞེས་གསུངས་ཏེ། དགེ་བའི་ནི་ཀུ་ས་ལའི་སྒྲ་ལས་ཀུ་ནི་ངན་པ་ལ་འཇུག་ལ། ས་ལ་ནི་སྤོང་བའམ་འདོར་བ་ལ་འཇུག་པས་ན་ངན་སྤོང་ཞེས་བྱ་བར་འགྱུར་ཏེ། སྲོག་གཅོད་པ་དང༌། མ་བྱིན་པར་ལེན་པ་ལ་སོགས་པ་སྤོང་བའོ། །མི་དགེ་བ་ནི་སྲོག་གཅོད་པ་ལ་སོགས་པའོ། །འཁོར་བ་ནི་རྣམ་པར་རྟོག་པ་ཡིན་ལ། མྱ་ངན་འདས་པ་ནི་དེ་དང་བྲལ་བའོ། །དེ་སྐད་དུ་ཡང་སློབ་དཔོན་ཕྱོགས་ཀྱི་གླང་པོས ༑ རྣམ་པར་རྟོག་ལས་མ་གཏོགས་པའི། །འཁོར་བ་ཞེས་བྱ་ཅི་ཡང་མེད། ། རྣམ་རྟོག་དེ་དང་བྲལ་བས་ན། ཁྱོད་ཉིད་རྟག་ཏུ་མྱ་ངན་འདས། །ཞེས་གསུངས་སོ ༑ ༑ དེ་རྣམས་ཀུན་གྱི་རྩ་བ་སེམས་ཡིན་ཏེ། སེམས་ཀྱིས་ཉེས་སྤྱོད་སྤོང་བས་དགེ་བ་ཡིན་ལ། དེ་མི་སྤོང་ན་སྡིག་པ་ཡིན་ཞིང་སེམས་ཀྱི་དེ་ཉིད་རྟོགས་ན་མྱ་ངན་ལས་འདས་པ་ཡིན་ལ། མ་རྟོགས་ན་འཁོར་བ་ཡིན་པའི་ཕྱིར་རོ། །དེ་སྐད་དུ་ཡང་ལས་ཀྱི་སྒྲིབ་པ་ཐམས་ཅད་རྣམ་པར་དག་པའི་མདོ་ལས། དགེ་སློང་ཅི་སེམས་ཀུན་ནས་ཉོན་མོངས་པས་སེམས་ཅན་རྣམས་ཀུན་ནས་ཉོན་མོངས་པ་ཅན་དུ་འགྱུར་ལ། སེམས་རྣམ་པར་དག་པས་སེམས་ཅན་རྣམས་རྣམ་པར་དག་པར་འགྱུར་ཞེས་གསུངས་ལ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང༌། བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའོ།

།ཞེས་གསུངས་ཤིང་འཕགས་པ་ཀླུ་སྒྲུབ་ཀྱིས་ཀྱང༌། འདི་དག་ཐམས་ཅད་སེམས་ཙམ་སྟེ། །སྒྱུ་མའི་རྣམ་པར་ཡང་དག་བྱུང༌། །དེ་དག་དགེ་དང་མི་དགེའི་ལས། །དེས་ནི་བདེ་འགྲོ་ངན་འགྲོར་སྐྱེ། །ཞེས་གསུངས་སོ། །དེ་ལྟར་འཁོར་འདས་ཀྱི་ཆོས་ཐམས་ཅད་སེམས་ཡིན་ན། དེ་ནི་བདེན་པའི་དངོས་པོར་གྲུབ་པ་ཞིག་གམ་ཞེ་ན། སེམས་དེའང་ཀུན་ནས་ཡོངས་སུ་བརྟགས་བགྱིས་ན། ཁ་དོག་མ་མཆིས་དབྱིབས་ཀྱང་མ་མཆིས་ལ། །གཅིག་མིན་དུ་མ་མ་ལགས་དེ་སླད་དུ། །ངོ་བོ་མ་མཆིས་ཕྱིར་ན་མ་སྐྱེས་ཤིང༌། །མི་གནས་འགག་མེད་མཐའ་དབུས་དང་བྲལ་བས། །སྤྲོས་མེད་ནམ་མཁའི་ངང་ཚུལ་ཉིད་ལགས་ཏེ། །ཞེས་གསུངས་ཏེ། དེ་ཉིད་བསྡུས་པའི་རྒྱུད་ལས། རིགས་ཀྱི་བུ་མཉམ་པར་བཞག་པས་རང་གི་སེམས་སོ་སོར་རྟོགས་ཤིག ཅེས་གསུངས་པས། སེམས་དེ་ཡང་ཐོས་བསམ་གྱིས་ཀུན་ནས་བརྟགས་ཤིང་བསྒོམས་པས་ཡོངས་སུ་བརྟགས་ན་སྤྲོས་མེད་ནམ་མཁའི་ངང་ཚུལ་ཉིད་དུ་གྲུབ་པ་ཡིན་ཏེ། དེའི་རྒྱུ་མཚན་ཡང་ངོ་བོར་གྲུབ་པ་ཞིག་ན་གཟུགས་སུ་གྲུབ་ན་ཁ་དོག་གམ་དབྱིབས་སུ་གྲུབ་དགོས་པ་ལས། ཁ་དོག་དང་དབྱིབས་སུ་མ་གྲུབ་པའི་ཕྱིར་རོ། །རྒྱུད་ཐམས་ཅད་བསྟན་པའི་ཚིག་ལས ༑ སེམས་གང་ཡིན་པ་དེའི་ངོ་བོ་ཉིད་ནི་རྩ་བ་མེད་པ། གནས་མེད་པ། གཞི་མེད་པ། མཚན་མ་མེད་པ། དབྱིབས་དང་ཁ་དོག་མེད་པ། དབང་པོ་ལས་འདས་པ ༑ རྟོག་པ་རྣམས་ཀྱི་སྤྱོད་ཡུལ་མ་ཡིན་པའོ། །ཞེས་གསུངས་སོ། །གཟུགས་ལས་གཞན་པའི་ངོ་བོར་གྲུབ་བམ་ཞེ་ན་ཡང་མ་ཡིན་ཏེ། ངོ་བོར་གྲུབ་པ་ཞིག་ཡིན་ན་གདོན་མི་ཟ་བར་གཅིག་གམ་དུ་མ་གང་རུང་དུ་གྲུབ་དགོས་ལ། སེམས་དེ་ནི་གཅིག་དང་དུ་མ་དང་བྲལ་བའི་ཕྱིར་རོ། །དེའི་ཚུལ་རྒྱས་པར་འོག་ནས་འཆད་པའི་ཕྱིར་འདིར་མ་སྤྲོས་སོ། །གཅིག་དང་དུ་མར་མ་གྲུབ་པའི་སླད་དུ་ངོ་བོ་མ་མཆིས་ལ། ངོ་བོ་མ་མཆིས་པའི་ཕྱིར་མ་སྐྱེས་པ་ཡིན་ནོ། །གལ་ཏེ་སྐྱེས་པ་ཞིག་ཡིན་ན་རྒྱུ་ལས་སྐྱེའམ་རྒྱུ་མེད་པ་ལས་སྐྱེ། རྒྱུ་ལས་སྐྱེ་བར་མི་རིགས་ཏེ།

རྒྱུ་དང་འབྲས་བུ་དུས་མི་གཅིག་པས་ཕྲད་པ་མེད་པའི་ཕྱིར་རོ། །གལ་ཏེ་ཕྲད་ན་ངེས་པ་ཁོ་ནར་རྒྱུ་འབྲས་དུས་མཉམ་པར་འགྱུར་རོ། །དུས་མཉམ་པ་ནི་གང་ཞིག་གང་གི་རྒྱུ་ཡིན་ལ། །གང་ཞིག་གང་གི་འབྲས་བུ་ཡིན། །རྒྱུ་མེད་པ་ལས་སྐྱེ་བར་ཡང་མི་རིགས་ཏེ། རྒྱུ་མེད་གཞན་ལས་མི་ལྟོས་ཕྱིར། །རྟག་ཏུ་ཡོད་པའམ་མེད་པ་ཐལ། ། ཞེས་པའི་རིགས་པས་གནོད་པས་སོ། །གཞན་ཡང་ཡོད་པ་སྐྱེ་བར་མི་རིགས་ཏེ་གྲུབ་ཟིན་པའི་ཕྱིར་རོ། །མེད་པ་སྐྱེ་བར་ཡང་མི་རིགས་ཏེ། དངོས་པོ་མེད་པ་ལ་རྒྱུའི་བྱེད་པ་བཀག་པའི་ཕྱིར་རོ། །དེ་སྐད་དུ་ཡང༌། འཕགས་པ་ཀླུ་སྒྲུབ་ཀྱིས་ཀྱང་ ༑ ཡོད་པ་ཡོད་ཕྱིར་མི་སྐྱེ་སྟེ། །མེད་པ་མེད་པའི་ཕྱིར་མི་སྐྱེ། །ཞེས་གསུངས་སོ ༑ ༑ མ་སྐྱེས་པའི་ཕྱིར་མི་གནས་ལ། མི་གནས་པའི་ཕྱིར་མི་འགག་པས་ཐོག་མ་སྐྱེ་བ་དབུས་སུ་གནས་པ། མཐར་འགག་པ་དང་བྲལ་བའི་ཕྱིར་རོ། །བཅོམ་ལྡན་འདས་ཀྱིས་མདོ་ལས་ཀྱང༌། ཆོས་ཐམས་ཅད་མཚན་ཉིད་མེད་པ་མ་སྐྱེས་པ་མ་འགགས་པའོ་ཞེས་གསུངས་སོ། །སེམས་བདེན་པར་མེད་པ་གསལ་ཞིང་རིག་པ་འདི་ཅི་ཞིག་ཅེ་ན། དེ་ལྟ་ན་ཡང་རིག་པ་མི་འགག་པས། རིག་སྟོང་ཟུང་དུ་འཇུག་པའི་བདག་ཉིད་ལགས། །ཞེས་གསུངས་ཏེ། སེམས་བདེན་པའི་ངོ་བོར་མ་གྲུབ་པ་དེ་ལྟ་ནའང་རིག་པས་མྱོང་བ་ནི་རིག་པ་ཉིད་བདེན་པའི་ངོ་བོས་སྟོང་པ། སྟོང་པ་ཉིད་རིག་ཅིང་གསལ་བ། རིག་པ་དང་སྟོང་པ་ཉིད་ཟུང་དུ་འཇུག་པའི་བདག་ཉིད་ཡིན་ཏེ། རྒྱལ་བའི་མདོ་ལས་ཀྱང༌། རྣམ་པར་ཤེས་པ་སྟོང་པའོ། །སྟོང་པ་ཉིད་ཀྱང་རྣམ་པར་ཤེས་པའོ། །རྣམ་པར་ཤེས་པ་ལས་ཀྱང་སྟོང་པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་རྣམ་པར་ཤེས་པ་གཞན་མ་ཡིན་ནོ། །ཞེས་གསུངས་སོ། །དེ་ལྟར་རང་གི་སེམས་རིག་སྟོང་ཟུང་དུ་འཇུག་པར་བསྟན་ནས། དེས་གཞན་ལ་ཡང་མཚོན་པར་སྟོན་པ། བདག་སེམས་ཅི་ལྟར་ལགས་པ་དེ་བཞིན་དུ། །སེམས་ཅན་ཀུན་ཡིད་རང་བཞིན་དེ་ཉིད་ལ། །ཆོས་རྣམས་ཀུན་ཀྱང་སྣང་སྟོང་ཟུང་འཇུག་པར།

།ཀུན་ནས་ངེས་པར་བགྱི་ཞིང་མི་འཛིན་པའི། །ཚུལ་གྱིས་ཤིན་ཏུ་མཉམ་པར་བཞག་པར་བགྱི། །ཞེས ་གསུངས་ ཏེ། བདག་གིས་སེམས་རིག་སྟོང་དུ་ཟུང་དུ་འཇུག་པ་ཇི་ལྟར་ལགས་པ་དེ་བཞིན་དུ་སེམས་ཅན་ཐམས་ཅད་ཀྱི་སེམས་ཀྱང་རིག་སྟོང་ཟུང་དུ་འཇུག་པ་ཡིན་ཏེ་རང་བཞིན་ཁྱད་པར་མེད་པའི་ཕྱིར་རོ། །སེམས་འབའ་ཞིག་ཏུ་མ་ཟད་ཏེ། དེ་ཉིད་ཀྱིས་གཟུགས་ལ་སོགས་པ་ཕྱི་རོལ་དོན་དུ་སྣང་བའི་ཆོས་ཐམས་ཅད་ཀྱང་སྣང་བ་དང་སྟོང་པ་ཟུང་དུ་འཇུག་པར་གྲུབ་པ་ཡིན་ཏེ། རྒྱལ་བའི་ཡུམ་ལས། རྣམ་པར་ཤེས་པའི་དེ་བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། །ཞེས་གསུངས་སོ། །སྡུད་པ་ཚིགས་སུ་བཅད་པ་ལས་ཀྱང༌། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས ༑ ༑ ཞེས་གསུངས་ལ། གཞན་ཡང་ཤེས་རབ་སྙིང་པོ་ལས་གཟུགས་སྟོང་པའོ ༑ ༑ སྟོང་པ་ཉིད་གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་གསུངས་སོ། །དེ་ལྟར་ཆོས་ཐམས་ཅད་སྣང་བ་དང༌། སྟོང་པ་ཟུང་དུ་འཇུག་པ་གཉིས་སུ་མེད་པར་ཐོས་བསམ་གྱིས་ཀུན་ནས་ངེས་པར་བགྱི་ཞིང་བསྒོམ་པའི་ཚེ་ཡོད་པ་དང་མེད་པ་གང་དུ་ཡང་མཚན་མར་མི་འཛིན་པའི་ཚུལ་གྱིས་ཤིན་ཏུ་མཉམ་པར་བཞག་པར་བགྱིའོ ༑ ༑ དེ་ལྟར་མཉམ་པར་བཞག་པའི་ཚུལ་རྒྱས་པར་བསྟན་ནས་མཇུག་བསྡུས་ཏེ་མཉམ་པར་བཞག་པའི་དགོངས་པ་སྟོན་པ། དེ་ལྟར་དམིགས་བཅས་གཉིས་དང་དམིགས་མེད་དང༌། །ཟུང་འཇུག་ཚུལ་ལ་མཉམ་པར་བཞག་བགྱིས་ན ༑ ༑ རྟོག་པ་ཀུན་གྱིས་རྣམ་པར་མི་བསྒུལ་བའི། །ཞི་གནས་ཏིང་འཛིན་དམ་པ་ཐོབ་པར་འགྱུར། །ཞེས་གསུངས་ཏེ། གོང་དུ་བསྟན་པའི་ཚུལ་དེ་ལྟར་ལྷ་དང་བླ་མ་བསྒོམ་པ་སྟེ། དམིགས་བཅས་གཉིས་དང༌། དམིགས་མེད་མི་རྟོག་པའི་ཏིང་ངེ་འཛིན་ཟུང་དུ་འཇུག་པ་ལ་མཉམ་པར་བཞག་པའི་རྒྱུ་ལས། འབྲས་བུ་ཞི་གནས་ཀྱི་ཏིང་ངེ་འཛིན་དམ་པ་རྒྱུད་ལ་ཐོབ་པར་འགྱུར་རོ།

།ཏིང་ངེ་འཛིན་དེ་ཅི་ལྟ་བུ་ཞེ་ན ༑ རྟོག་པ་ཀུན་གྱིས་རྣམ་པར་མི་བསྒུལ་བའི་ཏིང་ངེ་འཛིན་ཏོ། །ཏིང་ངེ་འཛིན་རྒྱལ་པོ་ལས། ཞི་གནས་སྟོབས་ཀྱིས་བསྐྱོད་པ་མེད་འགྱུར་ཞིང༌། །ལྷག་མཐོང་གིས་ནི་རི་བོ་ལྟ་བུར་གྱུར། །སེམས་ཅན་ཀུན་གྱིས་འཁྲུགས་པར་མི་ནུས་ཏེ། ། འདི་ནི་བཟོད་པ་གཉིས་སུ་བཤད་པ་ཡིན། །ཞེས་གསུངས་སོ། །དམིགས་མེད་མི་རྟོག་པའི་ཏིང་ངེ་འཛིན་དང༌། རྟོག་པ་འགལ་བའི་ཕྱིར་སྤོང་བར་འཐད་ཀྱི། དམིགས་བཅས་གཉིས་པོ་ནི་རྟོག་པ་ཉིད་ཡིན་པས། རྟོག་པ་བསྒོམས་པས་རྟོག་པ་སྤོང་པར་མི་འཐད་དོ་ཞེ་ན། བདེན་མོད་ཀྱི་དམིགས་བཅས་དང་རྣམ་པར་རྟོག་པ་དངོས་སུ་མི་འགལ་བའི་ཕྱིར། དངོས་སུ་སྤོང་བར་ངེད་ཀྱང་མི་འདོད་ལ། བརྒྱུད་ནས་མི་འགལ་བར་མ་གྲུབ་སྟེ། དམིགས་མེད་ཉིད་དམིགས་བཅས་ཀྱི་རྒྱུ་ལས་སྐྱེ་བས་སོ། །དེ་སྐད་དུ་ཡང་དཀོན་མཆོག་བརྩེགས་པ་ལས། ཅི་ལྟར་ཤིང་གཉིས་རླུང་གིས་དྲུད་པ་ལས། །མེ་བྱུང་བས་ནི་དེ་ཉིད་སྲེག་པ་ལྟར། །དེ་བཞིན་ཤེས་རབ་དབང་པོ་སྐྱེས་པས་ཀྱང༌། །སྐྱེས་པ་དེ་ཡིས་དེ་ཉིད་སྲེག་པར་བྱེད། ། ཅེས་འབྱུང་ལ། མགོན་པོ་བྱམས་པས་ཀྱང༌། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རྣམ་པར་སྐྱེ། །མི་དམིགས་པ་ལ་བརྟེན་ནས་སུ། །མི་དམིགས་པ་ནི་རབ་ཏུ་སྐྱེ། །ཞེས་གསུངས་སོ། །ཆོས་ཀྱི་རྗེའི་ཞལ་ནས་ཀྱང༌། དམིགས་པ་ཉིད་ལ་སེམས་གཏོད་དང༌། །ཡིད་ནི་ཞི་བ་ཐོབ་པར་འགྱུར། །དམིགས་པ་ཉིད་ལ་གཏད་ལེགས་ན། །དམིགས་པར་འཛིན་པ་རབ་ཏུ་སྤོང༌། །ཞེས་གསུངས་སོ། ། མཉམ་པར་བཞག་པའི་ཚུལ་ལེགས་པར་བསྟན་ནས་རྗེས་ལ་བྱ་བའི་ཚུལ་ལ། བློ་གྲོས་མི་ཟད་པའི་མདོ་ལས། བརྩོན་འགྲུས་ཀྱི་དབང་པོ་ཡང་དག་པར་བསྒྲུབ་པའི་ཆོས་དེ་དག་དྲན་པའི་དབང་པོས་ཆུད་མི་གསོན་ཏེ། ཞེས་འབྱུང་བས། དགེ་བ་ཆུད་མི་གསོན་ཞིང་འཕེལ་བར་བྱ་བའི་ཕྱིར་དྲན་པར་གྱིས་ཤིག་ཅེས་སྟོན་པ། དགེ་དང་སྡིག་པ་བགྱིས་པ་ཐམས་ཅད་ཀྱི། །རྗེས་སུ་དགའ་བས་ཡང་ཡང་དྲན་བགྱིད་པ།

།དེ་སྟོབས་སླར་ཡང་འཕེལ་བགྱིད་དེ་སླད་དུ། །དགེ་བ་རྗེས་དྲན་བགྱིས་པས་འཕེལ་བར་མཛོད། །ཅེས་གསུངས་ཏེ། དགེ་བ་ལ་དགའ་བས་རྗེས་སུ་དྲན་པར་མཛོད་ཅེས་དྲང་ངོ༌། །དགོས་པ་ཅིའི་དོན་དུ་ཞེ་ན། སྤྱིར་དགེ་བ་དང་སྡིག་པ་གང་བགྱིས་པ་ཐམས་ཅད་ཀྱི་རྗེས་སུ་དགའ་བས་ཡང་དང་ཡང་དུ་དྲན་པར་བགྱིས་ན། གང་བགྱིས་པ་དེའི་སྟོབས་སླར་ཡང་འཕེལ་བར་བགྱི་བའི་ཕྱིར། དགེ་བའི་རྩ་བ་འཕེལ་བའི་སླད་དུ་དགའ་བས་དྲན་པར་མཛོད་ཅེས་པའོ། །འདིའི་ཤུགས་ལས། དགེ་དང་སྡིག་པ་བགྱིས་པ་ཐམས་ཅད་ཀྱི། །རྗེས་སུ་འགྱོད་པས་ཡང་ཡང་དྲན་བགྱིད་པ། །དེ་སྟོབས་སླར་ཞིང་འགྲིབ་བྱེད་དེ་སླད་དུ། །སྡིག་ལ་རྗེས་འགྱོད་མཛད་པས་འབྲི་བར་མཛོད། །ཅེས་འབྱུང་མོད་ཀྱི། འདིར་དགེ་བའི་རྗེས་ལ་བྱ་བའི་སྐབས་ཡིན་པའི་ཕྱིར་དངོས་སུ་མ་གསུངས་སོ། །སྤྱིར་དགེ་བ་ཀུན་གྱི་རྗེས་ལ་དྲན་པར་གདམས་ནས། ཁྱད་པར་དུ་མཉམ་གཞག་གི་རྗེས་ལ་དྲན་བྱར་བསྟན་པ། ཁྱད་པར་དམིགས་པ་གང་ལ་བཞག་པ་ཡི། །རྗེས་ལ་དམིགས་པ་དང་ནི་རྣམ་པ་དང༌། །ཉམས་སུ་མྱོང་བའི་དོན་གང་ལ་སོགས་པ། །སོ་སོར་བརྟགས་ཤིང་རྣམ་པར་དཔྱད་བགྱིས་པས། །དེ་ཡི་རྒྱུ་རྐྱེན་ལ་སོགས་རྟེན་འབྱུང་ཚུལ། །ཇི་སྙེད་པ་དང་དེ་ཡང་རྣམ་དཔྱད་པས། །འགའ་ཡང་དམིགས་པ་མེད་པས་ཇི་ལྟའི་དོན། །ཇི་བཞིན་རྟོགས་པས་ལྷག་མཐོང་བསྒྲུབ་པར་བགྱི། ། ཞེས་གསུངས་ཏེ། སྤྱིར་དགེ་བའི་རྩ་བ་ཀུན་དྲན་བྱ་ཡིན་མོད་ཀྱི་སྐབས་འདིར་མཉམ་བཞག་གི་རྗེས་ལ་བྱ་བ་སྐབས་སུ་བབ་པའི་ཕྱིར་ཁྱད་པར་དུ་སངས་རྒྱས་ཀྱི་སྐུ་ལ་སོགས་པ་དམིགས་པ་གང་ལ་མཉམ་པར་བཞག་པའི་རྗེས་ལ་དམིགས་པའི་ཡུལ་དང༌། བློའི་རྣམ་པ་དང༌། དམིགས་པ་དེ་ཉིད་ཀྱི་ཡང་རྒྱུ་དང་རྐྱེན་དང་དེ་བཞིན་དུ་རྣམ་པ་དང༌། ཉམས་སུ་མྱོང་བའི་ཡང་རྒྱུ་དང་རྐྱེན་གང་དག་གང་ལས་བྱུང་ཞེས་སོ་སོར་ཕྱེ་སྟེ། བརྟགས་ཤིང་ཞིབ་ཏུ་རྣམ་པར་དཔྱད་པར་བགྱིས་ན

༑ ཀུན་རྫོབ་ཏུ་དམིགས་པ་ལ་སོགས་པ་དེ་རྣམས་ཀྱི་རྒྱུ་དང་རྐྱེན་དེ་ལས་འདི་བྱུང་ཞེས་ལུགས་འབྱུང་གི་རྟེན་འབྲེལ་དང༌། དེ་མ་གྲུབ་པས་འདི་མ་གྲུབ་ཅེས་པ་ལ་སོགས་པ་རྟེན་ཅིང་འབྲེལ་བར་འབྱུང་བ་ལུགས་ལས་བཟློག་པའི་ཚུལ་ཇི་སྙེད་པ་ཤེས་ཤིང་དེའང་དོན་ལ་རྣམ་པར་དཔྱད་པས་དམིགས་པ་དང་རྣམ་པ་ལ་སོགས་པ་གདོད་མ་ནས་ཆོས་འགའ་ཡང་དམིགས་པ་མེད་པ་ལ་ཇི་ལྟ་བ་བཞིན་རྟོགས་པས་ལྷག་མཐོང་ཤེས་རབ་བསྒྲུབ་པར་བགྱི་བ་ཡིན་ནོ། །དེ་ཡང་མདོ་སྡེ་དཀོན་མཆོག་སྤྲིན་ལས། ཞི་གནས་ཀྱིས་ནི་ཉོན་མོངས་པ་མགོ་གནོན་ནོ། །ལྷག་མཐོང་གིས་ནི་ཉོན་མོངས་པ་དཔྱིས་འབྱིན་ནོ། །ཞེས་གསུངས་སོ། །མགོན་པོ་བྱམས་པས་ཀྱང༌། བརྟན་པའི་ཞི་གནས་ལྷག་མཐོང་གིས། །རྣལ་འབྱོར་དེ་ས་ཀུན་འགྲོ་སྟེ། །ཐམས་ཅད་སྒྲུབ་པར་བྱེད་པ་ཡིན། །ཞེས་གསུངས་སོ། །དེ་དག་ལ་ཅིའི་ཕྱིར་ཞི་གནས་དང་ལྷག་མཐོང་ཞེས་བྱ་ཞེ་ན། མགོན་པོ་བྱམས་པས། ཡང་དག་གནས་པ་ལ་བརྟེན་ནས། །སེམས་ལ་སེམས་ནི་འཇོག་ཕྱིར་དང༌། །ཆོས་རབ་རྣམ་པར་འབྱེད་པའི་ཕྱིར། །ཞི་གནས་དང་ནི་ལྷག་མཐོང་ཡིན། །ཞེས་གསུངས་སོ། །དེ་ལྟར་དགེ་བ་ཆུད་མི་ཟ་ཞིང་འཕེལ་བར་བྱ་བའི་ཕྱིར་རྗེས་སུ་དྲན་བྱར་གདམས་ནས་དེ་མི་ཟད་པར་བྱ་བའི་ཕྱིར་ཡོངས་སུ་སྔོ་བར་གདམས་པ། དགེ་བ་བགྱིས་པའི་རྗེས་སུ་དེས་མཚོན་པའི། །དགེ་བ་ཐམས་ཅད་གཅིག་ཏུ་བསྡོམས་བགྱིས་ནས། །བདག་དང་མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་བྱང་ཆུབ་ཐོབ་ཕྱིར་ཡོངས་སུ་བསྔོ། །ཞེས་གསུངས་ཏེ། ཡོངས་སུ་བསྔོ་ཞིང་བསྒྱུར་བར་བྱའོ། །ཞེས་གཞིར་བླངས་ལ། གང་ཞིག་བསྔོ་བར་བྱ་བ་ནི། སངས་རྒྱས་ཕལ་པོ་ཆེ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་རྣམས། །ཞེས་འབྱུང་བའི་ཚུལ་ལྟར་དགེ་བ་བགྱིས་པ་དེས་མཚོན་པའི་དུས་གསུམ་གྱི་དགེ་བ་ཐམས་ཅད་གཅིག་ཏུ་བསྡོམས་ནས། དུས་ནི་དགེ་བ་བགྱིས་པའི་རྗེས་ཐོགས་དེ་མ་ཐག་ཏུ་བསྔོ་བར་བྱ་སྟེ།

དགེ་བ་མ་བྱས་པར་བསྔོ་རྒྱུ་མེད་ལ། དུས་རིང་པོ་ཐོགས་ན། བསྐལ་པ་སྟོང་དུ་བསགས་པ་ཡི ༑ ༑ སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་དེ་ཀུན་གང་ཡིན་པ ༑ ཁོང་ཁྲོ་གཅིག་གིས་འཇོམས་པར་བྱེད། །ཅེས་པ་ལ་སོགས་པ་བྱང་ཆུབ་ཏུ་མ་བསྔོས་པའི་དགེ་བ་འཛད་པའི་རྐྱེན་མང་བས་ན་བར་མ་དོར་ཆུད་ཟ་བར་འགྱུར་བའི་ཕྱིར་རོ། །ཆེད་དུ་བྱ་བ་ནི་རྒྱལ་བའི་ཡུམ་ལས། སེམས་ཅན་ཐམས་ཅད་དང་ཐུན་མོང་དུ་བྱས་ཏེ་ཞེས་འབྱུང་བས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཆེད་དུའོ། །བསྔོས་ཡང་རྒྱལ་བའི་ཡུམ་ལས། རྣམ་པ་ཐམས་ཅད་མཁྱེན་པ་ཉིད་མ་གཏོགས་པར་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ། །ཞེས་འབྱུང་བས་བླ་ན་མེད་པའི་བྱང་ཆུབ་ཐོབ་པའི་ཕྱིར་ཡོངས་སུ་བསྔོའོ། །དེ་ལྟར་བསྔོ་བ་བྱས་པ་ལ་བྱེད་པ་ཅི་ཡོད་ཅེ་ན་མཇུག་བསྡུ་བའི་སྐབས་ནས་མི་ཟད་ཅེས་འབྱུང་བས་ཟིན་ཏེ། བྱང་ཆུབ་ཆེན་པོར་བསྔོས་པའི་དགེ་བ་དེ་མི་ཟད་པར་བྱེད་པ་ཡང༌། བློ་གྲོས་མི་ཟད་པའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། །རྒྱ་མཚོ་མ་ཟད་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། །བྱང་ཆུབ་མ་ཟད་བར་དུ་དེ་མི་ཟད ༑ ༑ ཅེས་གསུངས་སོ། ཁ་སྒྱུར་བའི་བྱེད་པ་ཡང་ཡོད་དེ། སྦྱིན་པས་ལོངས་སྤྱོད་དང༌། ཚུལ་ཁྲིམས་ཀྱིས་མཐོ་རིས་ཐོབ་པ་ལ་སོགས་པ་དངོས་པོའི་ཆོས་ཉིད་ཡིན་པས་བསྔོ་བ་མི་དགོས་ཏེ། སྡིག་པ་བྱས་ན་དམྱལ་བར་མ་བསྔོས་ཀྱང་སྐྱེ་བར་འགྱུར་བ་བཞིན་ནོ། །དེས་ན་སྦྱིན་པ་ལ་སོགས་པ་བླ་ན་མེད་པའི་བྱང་ཆུབ་ཀྱི་རྒྱུར་བསྔོས་པས་གནས་སྐབས་ཀྱི་འབྲས་བུ་འབྱུང་ཞིང་མཐར་ཐུག་བྱང་ཆུབ་ཐོབ་པར་བྱས་པའི་ཕྱིར་ཁ་སྒྱུར་བ་ཡིན་ཏེ། གསེར་གྱི་དངོས་པོ་གང་དུ་འགྲོ་མ་ངེས་པ་ལ་གསུང་རབ་ཏུ་བསྒྱུར་བ་བཞིན་ནོ། །སློབ་དཔོན་སེང་གེ་བཟང་པོས་ཀྱང་ ༑ བསྔོ་བ་ཡིད་ལ་བྱེད་པ་ནི་གསེར་མགར་གྱི་རྒྱན་བཞིན་དུ་ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་བྱེད་དོ་ཞེས་གསུངས་སོ།

།འཕེལ་བར་བྱེད་པའི་བྱེད་པ་ཡང་ཡོད་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ཆེན་པོ་ལས། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་ཐམས་ཅད་ལ་སྦྱིན་པ་ཆུང་ངུ་ཞིག་བྱིན་ལ་ཐབས་མཁས་པས་རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོས་པས་གྲངས་མེད་དཔག་ཏུ་མེད་པར་བྱ་བར་འདོད་པས ༑ ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་གསུངས་སོ། ། དགེ་བའི་རྩ་བ་མི་ཟད་པར་བྱ་བའི་ཕྱིར་བསྔོ་བར་གདམས་ནས། དགེ་བ་སྔོན་དུ་མ་སོང་དུ་ཟིན་ཀྱང་འདོད་པའི་དོན་གྲུབ་པར་བྱ་བའི་སྨོན་ལམ་གདབ་པར་གདམས་པ། བསྒྱུར་བྱའི་དགེ་བ་དུས་དེར་མ་བསགས་ཀྱང༌། །དོན་ཆེན་སྨོན་པས་ཐོབ་པར་གྱུར་ཅིག་ཅེས། །སྨོན་ལམ་བཏབ་པས་དོན་དེ་འགྲུབ་འགྱུར་ཏེ། ། གང་ཕྱིར་སེམས་ཉིད་གཙོ་བོ་ལགས་ཕྱིར་རོ། །ཞེས་གསུངས་སོ། །བསྒྱུར་བྱའི་དགེ་བ་དུས་དེར་མ་བསགས་སུ་ཟིན་ཡང་གནས་སྐབས་དང་མཐར་ཐུག་གི་དོན་ཆེན་པོ་གྲུབ་ན་ཅི་མ་རུང་སྙམ་དུ་སྨོན་པས་ཐོབ་པར་གྱུར་ཅིག་ཅེས་ངག་ཏུ་སྨོན་ལམ་བཏབ་ན་ཇི་ལྟར་བཏབ་པའི་དོན་ཁོ་ན་བཞིན་འགྲུབ་པར་འགྱུར་བ་ཡིན་ནོ།། གང་ཕྱིར་ཞེ་ན། དགེ་སྡིག་འཁོར་འདས་ཀྱི་ཆོས་ཀུན་སེམས་གཙོ་བོ་ལགས་པའི་ཕྱིར་རོ། །དེ་སྐད་དུ་ཡང་མ་སྐྱེས་དགྲའི་འགྱོད་པ་བསལ་བ་ལས། སྨོན་ལམ་གྱིས་ཡོངས་སུ་སྒྱུར་བར་བྱེད་ཅེས་གསུངས་ལ། དཀོན་མཆོག་བརྩེགས་པ་ལས་ཀྱང་ ༑ ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩ་ལ་རབ་ཏུ་གནས།། གང་གིས་སྨོན་ལམ་ཅི་བཏབ་པ། །དེ་འདྲའི་འབྲས་བུ་འགྲུབ་པར་འགྱུར། །ཞེས་གསུངས་སོ། །བསྒྱུར་བྱའི་དགེ་བ་དུས་དེར་བསགས་ཤིང་དེ་ལ་དམིགས་ཏེ་བརྗོད་ན་བསྔོ་བར་འགྱུར་གྱི་སྨོན་ལམ་མ་ཡིན་ནོ། །དེ་ལྟ་ན་བཟང་པོ་སྤྱོད་པ་ལས ༑ འདས་པའི་སངས་རྒྱས་རྣམས་དང་ཕྱོགས་བཅུ་ཡི། །འཇིག་རྟེན་དག་ན་གང་བཞུགས་མཆོད་པར་འགྱུར། །ཅེས་པ་འདི་རྣམས་ཐམས་ཅད་སྨོན་ལམ་མ་ཡིན་པར་འགྱུར་ཏེ། སྔོན་དུ་ཡན་ལག་དྲུག་གི་དགེ་བ་བསགས་པའི་ཕྱིར་རོ་སྙམ་ན

༑ དེ་རྣམས་ནི་སྔར་གྱི་དགེ་བ་བསྒྱུར་བ་ལ་བསམས་ཏེ་བརྗོད་པ་མ་ཡིན་པས་ཉེས་པ་མེད་དོ། །སྔར་གྱི་དགེ་བ་ནི་ཡན་ལག་ཐ་མ་བསྔོ་བ་ཉིད་ཀྱིས་བསྔོས་ཟིན་པའི་ཕྱིར་རོ། །ཞེས་གསུངས་པ། ཡང་དགེ་བ་སྔོན་དུ་མ་སོང་བར་མ་ཟད། སོང་ཀྱང་དེ་བསྒྱུར་བ་ལ་མ་བསམས་ན་སྨོན་ལམ་དུ་འགྱུར་ཞེས་སྟོན་པའོ། །དེ་ལྟར་རྗེས་སུ་བྱ་བའི་ཚུལ་རྒྱས་པར་བསྟན་ནས། མཇུག་བསྡུས་ཏེ་དགོས་པ་སྟོན་པ། དེ་ལྟར་རྗེས་དྲན་ཡོངས་སུ་བསྔོ་བ་དང༌། །སྨོན་ལམ་དམ་པས་རྗེས་སུ་བརྒྱན་པ་ཡི ༑ ༑ དགེ་བ་ཐམས་ཅད་མི་ཟད་འཕེལ་བ་དང༌། །བདག་གཞན་ཀུན་གྱི་དོན་ཆེན་རྒྱུར་འགྱུར་ལགས། །ཞེས་གསུངས་ཏེ། དེ་ལྟར་རྗེས་སུ་དྲན་པ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་འཕེལ་བར་འགྱུར་བ་དང༌། ཡོངས་སུ་བསྔོ་བ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་མི་ཟད་པ་དང༌། སྨོན་ལམ་དམ་པས་རྗེས་སུ་བརྒྱན་པའི་དགེ་བ་ཐམས་ཅད་རང་དང་གཞན་གྱི་དོན་ཆེན་པོའི་རྒྱུར་འགྱུར་བ་ལགས་པས་ན་དེ་གསུམ་གྱིས་བརྒྱན་པར་གྱིས་ཤིག་ཅེས་གདམས་པའོ། །དེ་གསུམ་ཡང་གཙོ་ཆེ་བ་ཡིན་གྱི་རེ་རེ་ལ་ཡང་མི་ཟད་པ་དང༌། འཕེལ་བ་དང༌། དོན་ཆེན་པོ་འགྲུབ་པ་གསུམ་ཀ་ཡོད་པའི་ཕྱིར་ཐུན་མོང་གི་དགོས་པར་བཤད་ཀྱང་འགལ་བ་མེད་དོ། །དམ་པ་ཞེས་གསུངས་པ་ནི་དེ་གསུམ་ཀ་ལ་སྦྱར་ཏེ་འགྱོད་པས་དྲན་པ་དང༌། ལོག་པར་བསྔོས་པ་དང༌། ཕྱིན་ཅི་ལོག་ཏུ་སྨོན་པ་དགག་པའི་ཕྱིར་རོ། །དེ་ལྟར་རྗེས་ལ་བྱ་བའི་ཚུལ་བསྟན་ནས། དཻ་ཐམས་ཅད་ལ་རྒྱས་གདབ་པའི་ཚུལ་སྟོན་པ་ལ་ཀུན་རྫོབ་སྒྱུ་མ་ལྟ་བུར་བསྒྲུབ་པ་ནི། དེ་ལྟར་ཉམས་སུ་བླངས་པ་དེ་དག་དང༌། །གཞན་ཡང་འདུས་བྱས་ཆོས་རྣམས་ཇི་སྙེད་པ། །དེ་ཀུན་རྒྱུ་དང་རྐྱེན་ལ་རག་ལས་པས། །རང་གི་ངོ་བོར་མ་གྲུབ་ཅེས་བྱ་བ་ལ་སོགས་པ་གསུངས་ཏེ། གང་རྒྱུ་དང་རྐྱེན་ལ་རག་ལས་པ་དེ་ནི་རང་གི་ངོ་བོར་མ་གྲུབ་སྟེ་ཆུའི་ནང་གི་ཟླ་བ་བཞིན་ཉམས་སུ་བླངས་པའི་ཆོས་བཅུ་གཉིས་པོ་ཡང་རྒྱུ་དང་རྐྱེན་ལ་རག་ལས་སོ།

།དེར་མ་ཟད་འདུས་བྱས་ཀྱི་ཆོས་ཐམས་ཅད་ཀྱང་དེ་ཉིད་ཀྱིས་ངོ་བོ་ཉིད་མེད་པར་གྲུབ་བོ། །དེ་སྐད་དུ་ཡང་ཀླུའི་རྒྱལ་པོ་མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་གང་ཡང་མེད། །རྐྱེན་ལ་རག་ལས་གང་དེ་སྟོང་པར་བཤད། །གང་གིས་སྟོང་ཉིད་ཤེས་དེ་བག་ཡོད་ཡིན། །ཞེས་གསུངས་སོ། །བདེན་པའི་ངོ་བོར་མ་གྲུབ་ཀྱང་སྣང་བའི་ཆ་ལ་མི་འགག་པའི་ཚུལ། དཔེ་དང་བཅས་ཏེ་སྟོན་པ། བག་ཆགས་ཀྱིས། རྣམ་པར་བསླད་པའི་བློ་ལ་སྣ་ཚོགས་སུ། །སྣང་ཞིང་མྱོང་ལ་དེར་ཡང་མི་བདེན་པས། །སྣ་ཚོགས་རྐྱེན་ལས་བྱུང་བའི་སྒྱུ་མ་དང༌། །གཉིད་ཀྱིས་བསླད་པའི་རྨི་ལམ་ཇི་བཞིན་དགོངས། །ཞེས་གསུངས་ཏེ། བདེན་པའི་ངོ་བོས་མ་གྲུབ་ཀྱང་ཐོག་མ་མེད་པ་ནས་ཕྱི་རོལ་དོན་དང༌། ནང་ཤེས་པ་དང༌། ཤེས་པ་དོན་ལ་མངོན་རྒྱུག་པ་དང༌། དེར་ཞེན་པ་ལ་སོགས་པའི་བག་ཆགས་དུ་མས་རྣམ་པར་བསླད་པའི་བླཽ་ལ་སྡུག་དང་མི་སྡུག་པ་ལ་སོགས་པ་ཕྱི་རོལ་དུ་སྣང་ཞིང་བདེ་བ་དང་སྡུག་བསྔལ་བ་ལ་སོགས་པ་ནང་དུ་སྣ་ཚོགས་སུ་མྱོང་ལ་དེར་མི་བདེན་ཏེ། སློབ་དཔོན་ཀླུ་སྒྲུབ་ཀྱིས་སེམས་འགྲེལ་ལས། ཀུན་རྫོབ་ཉོན་མོངས་ལས་ལས་སྐྱེས ༑ ༑ ལས་ནི་སེམས་ལས་བྱུང་བ་སྟེ། །སེམས་ལས་བག་ཆགས་དག་གིས་བསགས ༑ ༑ བག་ཆགས་ཟད་པ་བདེ་བའི་མཆོག །ཅེས་གསུངས་སོ། །སྣ་ཚོགས་རྐྱེན་ལས་བྱུང་ཞིང་སྣ་ཚོགས་སུ་སྣང་བ་ནི་དཔེར་ན་འཇིམ་པ་དང་གྱོ་མོ་དང༌། སྤྲེའུའི་མཇུག་མ་ལ་སོགས་པའི་རྫས་དང༌། སྔགས་ཀྱི་ཁྱད་པར་འགའ་ཞིག་གིས་རྟ་དང་གླང་པོ་ལ་སོགས་པ་དུ་མར་སྣང་བའི་སྒྱུ་མ་དང་འདྲ་བར་ཤེས་པར་བྱ་བ་ཡིན་ཏེ། རིགས་པའི་དབང་ཕྱུག་གིས། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། །དེ་ཡི་གཟུགས་དང་བྲལ་ན་ཡང༌། །རྣམ་པ་གཞན་དུ་གསལ་བར་འགྱུར། །ཞེས་གསུངས་ལ། ཏིང་ངེ་འཛིན་རྒྱལ་པོ་ལས་ཀྱང་ ༑ སྒྱུ་མ་བྱེད་པ་དག་གིས་སྒྱུ་སྤྲུལ་ཏེ། །རྟ་དང་གླང་པོ་ཤིང་རྟ་སྣ་ཚོགས་བྱས

༑ ༑ དེ་ལ་ཇི་བཞིན་བདེན་པ་གང་ཡང་མེད། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་གསུངས་སོ། །བག་ཆགས་ཀྱིས་བསླད་པའི་བློ་ལ་སྣ་ཚོགས་སུ་མྱོང་བ་ནི། དཔེར་ན་སྐྱེས་བུ་གཉིད་ཀྱིས་བསླད་པའི་རྨི་ལམ་སྣ་ཚོགས་སུ་མྱོང་བ་དང་འདྲ་ཞིང་བདེན་པར་མེད་དེ། ཏིང་ངེ་འཛིན་རྒྱལ་པོ་ལས། ཇི་ལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་ཞིང་ཤི་བ་དེ་མཐོང་ནས། །བྱུང་ན་དགའ་ལ་ཤི་ན་མི་དགའ་ལྟར། །ཆོས་རྣམས་ཐམས་ཅད་དེ་ལྟར་ཤེས་པར་གྱིས ༑ ༑ ཞེས་གསུངས་སོ། །འདུས་བྱས་ཀྱི་ཆོས་བདེན་པར་མེད་དུ་ཆུག་ན་ཡང༌། ནམ་མཁའ་དང་འགོག་པ་ལ་སོགས་པ་འདུས་མ་བྱས་ཀྱི་ཆོས་བདེན་པར་ཡོད་དོ་སྙམ་ན། འདུས་མ་བྱས་ཆོས་བཏགས་པ་ཁོ་ན་སྟེ། དེ་ལ་དོན་མེད་མིང་གི་སྒྲ་དང་ནི ༑ ༑ རྣམ་པར་རྟོག་པ་དེ་དག་འདུས་བྱས་ཆོས། །དོན་དུ་འདོད་པ་གང་དེ་སྨྱོན་པ་ལགས ༑ ༑ ཞེས་གསུངས་ཏེ། ནམ་མཁའ་ལ་སོགས་པ་རྒྱུ་དང་རྐྱེན་ལས་མངོན་པར་འདུས་མ་བྱས་པའི་དངོས་པོ་ནི་བློ་རྣམ་པར་རྟོག་པས་བརྟགས་པ་ཁོ་ན་ཡིན་གྱི་དེ་ལ་དོན་དུ་གྲུབ་པ་མེད་དོ། །དོན་དུ་གྲུབ་པ་ཞིག་ན་ཅིས་རྟོགས། དབང་པོ་དང་ཡིད་ཀྱི་མངོན་སུམ་གྱིས་རྟོགས་ན་ནི་འདུས་མ་བྱས་གཟུགས་ལ་སོགས་པ་ཡུལ་ལྔར་འགྱུར་ལ། མྱོང་བས་གྲུབ་ན་སེམས་སུ་འགྱུར་ཞིང༌། རྗེས་སུ་དཔག་པས་ཀྱང་བསྒྲུབ་པར་མི་ནུས་ཏེ། འདུས་མ་བྱས་དང་ཆོས་གང་ལ་ཡང་འབྲེལ་བ་མེད་པའི་ཕྱིར་རོ། །དེ་ལྟར་ན་འདུས་མ་བྱས་ཞེས་བརྗོད་པའི་སྒྲ་དང་བློའི་དོན་འདུས་བྱས་ཀྱི་ཆོས་ལས་གཞན་མ་ཡིན་ནོ། །དེས་ན་འདུས་མ་བྱས་དོན་དུ་འདོད་པ་གང་ཡིན་པ་དེ་ནི་གནས་ལུགས་ལ་བསྙོན་འདེབས་པ་ཁོ་ན་ཡིན་ནོ། །དེ་ལྟར་འདུས་བྱས་དང་འདུས་མ་བྱས་ཀྱི་ཆོས་བདེན་པ་མེད་ན། དགེ་བ་དང་མི་དགེ་བས་འབྲས་བུ་བདེ་བ་དང་སྡུག་བསྔལ་བ་ཡང་མེད་པར་འགྱུར་ལ། དེ་ལྟར་ན་དེ་དག་བླང་དོར་བྱ་མི་དགོས་པར་འགྱུར་རོ་སྙམ་དུ་ལོག་པར་རྟོག་པ་དགག་པའི་ཕྱིར ༑ ཀུན་རྫོབ་རྒྱུ་འབྲས་རྟེན་འབྱུང་མི་སླུ་བས།

།ཇི་ལྟར་སྤྱད་པའི་རྣམ་སྨིན་མྱོང་བའི་སླད། །ལས་འབྲས་ཚུལ་ལ་ཁྱད་དུ་གསད་མི་བགྱི། །ཞེས་གསུངས་ཏེ། དོན་དམ་པར་ལས་དང་ལས་ཀྱི་འབྲས་བུ་མ་གྲུབ་པས་བླང་དོར་དུ་གཟུང་བར་བྱ་བ་ཡང་མ་ཡིན་ལ་ཀུན་རྫོབ་ཏུ་རྒྱུ་སྔ་མ་ལས་འབྲས་བུ་ཕྱི་མ་འབྱུང་བའི་རྟེན་ཅིང་འབྲེལ་བར་འབྱུང་བ་མི་སླུ་བས་ན། ལས་དགེ་བ་དང་མི་དགེ་བ་ཇི་ལྟར་སྤྱད་པའི་རྣམ་པར་སྨིན་པ་བདེ་བ་དང་སྡུག་བསྔལ་བ་ཡང་ཅི་ལྟ་བ་བཞིན་དུ་མྱོང་བའི་ཕྱིར་ལས་རྒྱུ་འབྲས་ཁྱད་དུ་གསད་པར་མི་བགྱི་སྟེ། མདོ་ལས་ཀྱང༌། ལས་རྣམས་བསྐལ་པ་བརྒྱར་ཡང་ནི། །ཆུད་མི་ཟ་བའང་ཚོགས་དང་དུས། །རྙེད་ན་ལུས་ཅན་རྣམས་ལ་ནི། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་ལ། འཕགས་པ་ཀླུ་སྒྲུབ་ཀྱིས་ཀྱང༌། བཅོམ་ལྡན་བླ་མས་ལས་གནས་དང༌། །ལས་བདག་ལས་ཀྱི་འབྲས་བུ་དང༌། །སེམས་ཅན་རང་གི་ལས་དང་ནི། །ལས་རྣམས་ཆུད་མི་ཟ་བར་གསུངས། །ཞེས་སོ། །ལས་བྱེད་པ་པོས་རྣམ་པར་སྨིན་པ་མྱོང་བས་ན། བསམ་གྱིས་མི་ཁྱབ་པའི་བདག་ཅེས་བྱ་བ་རྟག་པ་གཅིག་གིས་ལས་བྱེད་པ་པོ་དང་ ༑ རྣམ་པར་སྨིན་པ་མྱོང་བ་པོ་གཅིག་ཏུ་བྱེད་པར་འདོད་པ་ནི་ལོག་པར་རྟོག་པ་ཡིན་ཞེས་སྟོན་པ། ཡོད་པར་བདེན་འདོད་རྟག་པར་ལྟ་བའི་ཚུལ། །ཞེས་གསུངས་ཏེ། དེ་ལྟ་བུའི་བདག་རྟག་པ་དེ་ནི་རྐྱེན་གྱིས་མི་འགྱུར་བའི་ཕྱིར། ལས་དགེ་བས་འབྲས་བུ་བདེ་བ་མྱོང་བ་དང༌། ལས་མི་དགེ་བས་འབྲས་བུ་སྡུག་བསྔལ་བསྐྱེད་པར་འགྱུར་རོ། །དཔལ་ཆོས་ཀྱི་གྲགས་པས། སྡུག་བསྔལ་སྐྱེ་བའི་རྒྱུ་འདི་ཉིད ༑ ༑ འཆིང་ཡིན་རྟག་ལ་དེ་གང་ལས། །སྡུག་བསྔལ་མི་སྐྱེའི་རྒྱུ་ཉིད་ནི། །ཐར་ཡིན་རྟག་ལ་དེ་གང་ལས། །ཞེས་གསུངས་སོ། །དེས་ན་དེ་ལྟ་བུའི་ལྟ་བ་འཛིན་པ་དེ་ནི་སངས་རྒྱས་ལ་སྟོན་པར་ཁས་འཆེ་ཡང་སངས་རྒྱས་ཀྱི་བསྟན་པ་ལས་ཕྱིར་ཕྱོགས་པ། ཆོས་འདི་བའི་ལྟ་བ་རྣམ་པར་དག་པ་ལས་རྒྱང་ཆད་པའི་ཕྱིར་མུ་སྟེགས་བྱེད་ལས་གཞན་མ་ཡིན་ནོ། །དེ་ལྟར་ཀུན་རྫོབ་སྒྱུ་མ་ལྟ་བུའི་རྒྱས་གདབ་པར་བཤད་ནས།

དོན་དམ་པར་རང་བཞིན་མེད་པའི་རྒྱས་གདབ་པར་གདམས་པ ༑ ཕྱོགས་དུས་མེད་པའི་ཆོས་འགའ་མ་མཆིས་ཤིང༌། །ཕྱོགས་དང་དུས་ཀྱིས་རྣམ་པར་དབྱེ་བགྱིས་ན། །གཅིག་པའི་དངོས་པོ་གང་ནའང་སྲིད་མ་ལགས། ། གཅིག་མ་མཆིས་པས་དུ་མ་ག་ལ་འབྱུང༌། །དེ་དག་ལས་གཞན་ཡོད་པ་མ་མཆིས་པས ༑ ༑ ཡོད་ཅེས་རྣམ་པར་རྟོག་པ་གྱི་ན་ལགས། །ཞེས་བྱ་བ་ལ་སོགས་པ་གསུངས་ཏེ། དངོས་པོར་སྨྲ་བའི་གྲུབ་པའི་མཐའ་དུ་མ་ཡོད་མོད། བདེན་པའི་དངོས་པོ་ཁས་ལེན་པ་ཞིག་ན། དོན་དང་ཤེས་པ་གཉིས་སུ་ཁ་ཚོན་ཆོད་ལ། ཕྱོགས་མེད་པའི་དོན་དང་དུས་མེད་པའི་ཤེས་པ་མི་སྲིད་ལ། ཕྱོགས་དང་དུས་ཀྱི་རྣམ་པར་ཕྱེ་ན། རྡུལ་ཕྲན་ཆ་མེད་དོན་དམ་པར་བདེན་པར་འདོད་པ་དག་གི་ལྟ་ན ༑ རྡུལ་ཕྲ་མོ་འདུས་ཏེ་རགས་པར་རྩོམ་པའི་ཚེ། དབུས་སུ་རྡུལ་ཕྲ་མོ་ཆ་མེད་གཅིག་ལ་ཕྱོགས་དྲུག་ནས་རྡུལ་དྲུག་ཅིག་ཅར་སྦྱར་བའི་ཚེ། རྡུལ་རེ་རེ་ལ་སྦྱར་བའི་ཕྱོགས་རེ་རེ་ཡོད་པའི་ཕྱིར། རྡུལ་ཕྲན་དབུས་མ་དེ་ཆ་དྲུག་ཏུ་འགྱུར་ཞིང༌། ཤར་རྡུལ་ལ་སྦྱར་བའི་ཕྱོགས་དེ་ཉིད་ཀྱིས་རྡུལ་གཞན་ལྔ་ལ་ཡང་སྦྱར་ན་རྡུལ་དྲུག་པོ་དེ་རྡུལ་ཕྲ་རབ་དང་ཆེ་ཆུང་མཉམ་པར་འགྱུར་ལ། དེ་ལྟ་ན་རགས་པ་རྩོམ་པ་མེད་པར་འགྱུར་རོ། །དེ་ཉིད་སློབ་དཔོན་དབྱིག་གཉེན་གྱིས། །དྲུག་གིས་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ཀྱང་གོ་གཅིག་ན།། གོང་བུའང་རྡུལ་ཕྲན་ཙམ་དུ་འགྱུར། །ཞེས་སོ། །དེ་ལྟར་ཕྱོགས་ཀྱིས་ཕྱེ་ན། རྡུལ་གཅིག་མི་སྲིད་ལ་གཅིག་མ་བྱུང་བས་དེ་བསགས་པའི་དུ་མ་མི་འབྱུང་བས་ཕྱི་རོལ་གྱི་དོན་མ་གྲུབ་པ་ཡིན་ནོ། །ཡང་ཤེས་པ་སྐད་ཅིག་ཆ་མེད་དོན་དམ་པའི་བདེན་པར་འདོད་པ་ལྟ་ན་ཡང་ཤེས་པ་སྐད་ཅིག་ཆ་མེད་དེ་ལ་སྐྱེ་བ་དང་འཇིག་པ་དང་

༑ གནས་པའི་ཆ་མེད་ན་འདུས་བྱས་མ་ཡིན་པར་འགྱུར་ལ། ཡོད་ན་སྐད་ཅིག་ཐམས་ཅད་ཆ་གསུམ་དུ་འགྱུར་ལ་དེ་ལྟ་ན་གཅིག་མེད་པར་འགྱུར་ཞིང༌། དེས་ན་དུ་མ་ཡང་མི་འབྱུང་བར་འགྱུར་ཏེ་སོག་བྱེད་མེད་པའི་ཕྱིར་རོ། །དེ་ཉིད་འཕགས་པ་ཀླུ་སྒྲུབ་ཀྱིས། རིན་པོ་ཆེའི་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་པ། །དེ་བཞིན་ཐོག་མ་དབུས་བརྟག་དགོས། །དེ་ལྟར་སྐད་ཅིག་གསུམ་བདག་ཕྱིར། །འཇིག་རྟེན་སྐད་ཅིག་ལ་མི་གནས། །ཞེས་གསུངས་སོ། །ཡང་སྐད་ཅིག་ཆ་མེད་སྔ་མ་ལས་ཕྱི་མ་འབྱུང་བའི་ཚེ། སྐད་ཅིག་གཉིས་པོ་མ་ཕྲད་ན་རྒྱུ་མེད་པར་འགྱུར་ལ། ཕྲད་ན་སྔ་མ་དང་འབྲེལ་བའི་ཆ་དང་ཕྱི་མ་དང་འབྲེལ་བའི་ཆ་གཉིས་སུ་འགྱུར་ལ། སྔ་མ་དང་འབྲེལ་བའི་ཆ་དེ་ཉིད་ཀྱིས་ཕྱི་མ་དང་ཡང་འབྲེལ་ན། དུས་གཅིག་ཏུ་འབྲེལ་ན་སྐད་ཅིག་སྔ་མ་དུས་གསུམ་པར་སྡོད་པར་འགྱུར་ལ། དུས་ཐ་དད་དུ་འབྲེལ་ན་སྐད་ཅིག་བར་པ་དུས་གཉིས་པར་སྡོད་པར་འགྱུར་ཏེ། སྔ་མ་དང་འབྲེལ་དུས་ཀྱི་སྐད་ཅིག་གི་ཕྱི་མ་དང་འབྲེལ་དུས་སུ་མ་འགགས་པའི་ཕྱིར་རོ། །དེའི་ཕྱིར་སྐད་ཅིག་མ་གཅིག་པའི་དངོས་པོ་གང་ནའང་སྲིད་པ་མ་ལགས་ལ། གཅིག་མ་མཆིས་པའི་དུ་མ་ག་ལ་འབྱུང༌། དེ་ལྟར་དུས་ཀྱིས་ཕྱེ་བས་སེམས་ཀྱང་རང་བཞིན་མེད་པར་གྲུབ་པ་ཡིན་ནོ། །དོན་དང་ཤེས་པ་དེ་དག་ལས་གཞན་པའི་ཡོད་པ་ནི་སྐྲའི་རྩེ་མོ་བརྒྱར་གཤགས་པའི་ཆ་ཙམ་ཡང་མེད་ལ། དོན་དང་ཤེས་པ་ནི་རིགས་པས་ཁེགས་པའི་ཕྱིར་ཡོད་དོ་ཞེས་རྣམ་པར་རྟོག་པ་ནི་མ་བརྟགས་པ་གཅིག་པུར་ཉམས་དགའ་བ་གྱི་ན་འབའ་ཞིག་ཡིན་ནོ། ། ཡོད་པའི་མཐའ་དགག་པ་བཤད་ནས། མེད་པའི་མཐའ་དགག་པ་སྟོན་པ། རིང་པོ་མེད་པར་ཐུང་ངུ་ཇི་བཞིན་དུ། །ཡོད་པ་ངོ་བོ་ཉིད་དུ་མ་གྲུབ་པས། །མེད་པ་གཤིས་སུ་ལྟ་ཡང་ག་ལ་མཆིས། །ཞེས་བྱ་བ་གསུངས་ཏེ། ཡོད་པ་བཀག་པའི་ཕྱིར་མེད་པ་ཡིན་ནམ་ཞེ་ན། མ་ཡིན་ཏེ་མེད་པ་ཞེས་བྱ་བ་ནི་ཡོད་པ་ལ་ལྟོས་དགོས་ལ། ཡོད་པ་ངོ་བོ་ཉིད་དུ་མ་གྲུབ་པས་མེད་པ་ཡང་གཤིས་ཏེ་ངོ་བོ་ཉིད་དུ་ལྟ་ཡང་ག་ལ་མཆིས།

དཔེར་ན་ལྟོས་པ ༼ ས ༽ འི་རིང་པོ་མེད་ན། དེ་ལ་ལྟོས་པའི་ཐུང་ངུ་མི་འབྱུང་བ་བཞིན་ནོ། །གཞན་ཡང་མེད་པ་དེ་ཅི་འདི་མེད་ཅེས་བརྟག་པར་བྱ་བ་ཅུང་ཟད་ཀྱང་མི་རྙེད་པས་མེད་པ་ག་ལ་མཆིས། དེ་ཉིད་སློབ་དཔོན་ཡེ་ཤེས་སྙིང་པོས། དགག་བྱ་ཡོད་པ་མ་ཡིན་པས། །ཡང་དག་ཏུ་ན་དགག་མེད་གསལ ༑ ༑ ཞེས་གསུངས། འཕགས་པ་ཀླུ་སྒྲུབ་ཀྱིས་ཀྱང༌། དེ་ཕྱིར་སངས་རྒྱས་རྣམས་ཀྱིས་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་ཞེས་བཤད་པ། །ཆོས་ཀྱི་ཁུད་པ་ལགས་མཁྱེན་མཛོད། །ཅེས་གསུངས་སོ། །ཕུང་པོ་གསུམ་པ་འགོགས་པར་བྱེད་པ། གནོད་པ་གཉིས་ཀས་རྣམ་པར་ བསལ་ བ་དང༌།། སྒྲུབ་བྱེད་དང་ནི་ལྟོས་པ་མ་མཆིས་ཕྱིར། །གཉིས་དང་གཉིས་མིན་ཆོས་ཉིད་མ་ལགས་པར། །ཤེས་རབ་གསལ་བ་ཁྱོད་ཀྱིས་མཁྱེན་པར་བགྱི། །ཞེས་གསུངས་ཏེ ༑ གཉིས་ཀ་ཡིན་པའི་ཕུང་པོ་གསུམ་པ་ཡིན་ནམ་ཞེ་ན་མ་ཡིན་ཏེ། ཡོད་པ་དང་མེད་པ་གཉིས་ཀ་ལ་བརྗོད་པའི་ཚད་མས་རྣམ་པར་བསལ་བའི་ཕྱིར་རོ། །ཡོད་པ་དང་མེད་པ་གཉིས་ཀ་མ་ཡིན་པ་ཡང་མ་ཡིན་ཏེ། སྒྲུབ་བྱེད་ཀྱི་ཚད་མ་མེད་པའི་ཕྱིར་དང༌། གཉིས་ཀ་མ་ཡིན་པ་ཡང༌། གཉིས་ཀ་ཡིན་པ་ལ་ལྟོས་དགོས་པ་ལས་ལྟོས་པ་གཉིས་ཀ་ཡིན་པ་མ་གྲུབ་པའི་ཕྱིར། གཉིས་ཀ་མ་ཡིན་པའི་ཆོས་ཉིད་ཀྱང་ལགས་པར་ག་ལ་འགྱུར། དེ་ལྟར་མཐའ་བཞི་རྣམ་པར་སྤངས་ན་སྤྲོས་པ་དང་བྲལ་བར་ཤེས་རབ་གསལ་བའི་རྒྱལ་པོ་ཁྱོད་ཀྱིས་མཁྱེན་པར་བགྱིའོ། །དེ་དག་གིས་དངོས་པོ་སྨྲ་བའི་གྲུབ་མཐའ་དག་ཁེགས་མོད། འོན་ཀྱང༌། རྣམ་རིག་པ་དག་གི་ལྟ་བ་ལ་ཆེན་པོའི་ཆེན་པོ་རྣམས་ཀྱང་མངོན་པར་ཞེན་པའི་ཕྱིར་ཁྱད་པར་དུ་དགག་པ། སེམས་ལ་གཟུགས་མེད་ཕྱིར་ན་ཕྱོགས་མེད་པས། །གཅིག་པུ་ཉིད་དུ་བདེན་ཞེས་རྣམ་རྟོག་ན། །ཞེས་བྱ་བ་འདིས་དེ་དག་གི་འདོད་པ་བསྟན་ཏེ། རྣམ་རིག་པ་དག་ན་རེ། སེམས་ལ་གཟུགས་མེད་པས་ཕྱོགས་དྲུག་ཏུ་བརྟགས་པའི་རིགས་པས་མི་གནོད་ལ། འདས་མ་འོངས་དངོས་པོར་མ་གྲུབ་པའི་ཕྱིར་དུས་གསུམ་དུ་བརྟགས་པའི་རིགས་པས་མི་གནོད་པས།

ད་ལྟར་གྱི་སེམས་སྐད་ཅིག་ཆ་མེད་ཁོ་ནར་བདེན་ཞེས་རྣམ་པར་རྟོག་པར་བྱེད་དོ། །དེ་དགག་པ་སྟོན་པ། རྣམ་པ་དུ་མར་སྣང་བའི་གཟུང་འཛིན་དང༌། །གཅིག་ན་སེམས་དེའང་དུ་མ་ཉིད་དང་ནི། །བརྫུན་པར་འགྱུར་ཞིང༌། ཞེས་བྱ་བ་འདིས་དགག་པའི་གཙོ་བོ་བསྟན་ཏེ ༑ སྔོན་པོ་དང་སེར་པོ་ལ་སོགས་པ་གཟུང་འཛིན་རྣམ་པ་དུ་མར་སྣང་བ་འདིས་ཤེས་པ་ཆ་མེད་གཅིག་པུ་གཅིག་གམ་ཐ་དད། གལ་ཏེ་གཅིག་ན་རྣམ་བདེན་པའི་ལུགས་ལ་ཤེས་པ་དེ་དུ་མར་འགྱུར་ཏེ་དུ་མ་དང་བདག་གཅིག་པའི་ཕྱིར་རོ། ། ཕྱོགས་ཆོས་ཁས་བླངས་ལ་ཁྱབ་པ་གང་དུ་མ་དང་བདག་གཅིག་པ་དེ་དུ་མ་ཡིན་ཏེ་ཀ་བ་དང་བུམ་པ་མི་རྟག་པ་ཐ་དད་པ་བཞིན་ནོ། །དེ་ལྟར་ན་ཚད་མ་རིགས་པའི་གཏེར་ལས། ཕྱི་ལྟར་དོན་རིག་དུ་མ་ཡང༌། །ནང་ལྟར་རང་རིག་ཉིད་དུ་གཅིག ༑ ཅེས་ཕྱི་ལྟར་དུ་མར་སྣང་ཡང་ནང་ལྟར་རང་རིག་ཏུ་གཅིག་པར་གསུངས་པ་ནི། རྣམ་རིག་པའི་ལུགས་ལ་བརྟེན་ཏེ་གསུངས་པ་ཡིན་ནོ། །དེ་ལྟ་མ་ཡིན་ན། ཡན་ལག་ཅན་འགོག་པའི་རིགས་པས་ཁེགས་ཏེ། དཀར་པོ་སྣང་བ་གཡོ་བ་དང༌། སེར་པོ་སྣང་བ་བརྟན་པ་ལ་ཅིག་ཅར་དམིགས་པའི་ཚེ། ཕྱི་ལྟར་དཀར་པོར་སྣང་བ་གཡོ་བའི་ཚེ། །ནང་ལྟར་རང་རིག་ཀྱང་གཡོ་བར་འགྱུར་ཏེ། །གཡོ་བ་དང་བདག་གཅིག་པའི་ཕྱིར་རོ། །དེ་ལྟ་ན་ཕྱི་ལྟར་བརྟན་པར་སྣང་བའི་སེར་པོ་ཡང་གཡོ་བར་འགྱུར་ཏེ། གཡོ་བའི་རང་རིག་དང་བདག་གཅིག་པའི་ཕྱིར་རོ། །འདོད་ན་སེར་པོར་སྣང་བ་བརྟན་པ་དང༌། བདག་གཅིག་པའི་ཕྱིར་དཀར་པོར་སྣང་བ་གཡོ་བ་ཡང་བརྟན་པར་འགྱུར་བ་ཅིས་འགོག བརྟན་པ་དང་གཡོ་བར་སྣང་བ་གཉིས་ཀ་འཁྲུལ་པ་ཡིན་གྱི་དོན་ལ་སེམས་ཉིད་ཡིན་ནོ་ཞེ་ན། སེམས་དངོས་པོ་གཞི་གྲུབ་པ་ལ་བརྟན་པ་དང་བརྟན་པ་མ་ཡིན་པར་ཁ་ཚོན་ཆོད་དགོས་ལ། ཤེས་པ་དེ་གང་རུང་དུ་ཁས་བླངས་ན་མི་འདོད་པ་འདོད་ན་ཅིས་འགོག ཡང་རྣམ་བརྫུན་པའི་ལྟར་ན། ཤེས་པ་དེ་བརྫུན་པར་འགྱུར་ཏེ། སྣ་ཚོགས་སྣང་བ་བརྫུན་པ་དང་བདག་གཅིག་པའི་ཕྱིར་རོ། །མཐའ་འགོག་པ་སྟོན་པ།

གལ་ཏེ་ཐ་དད་ན་ཆོས་དང་ཆོས་ཉིད་དུ་ཡང་ཇི་ལྟར་འགྱུར། གཉིས་སུ་སྣང་བ་ཡང་ནི་གང་ལས་བྱུང་ ༑ ༑ འཁྲུལ་པ་ཟད་པས་མྱ་ངན་འདས་པའང་ཅི། །ཞེས་གསུངས་ཏེ། རྣམ་བདེན་ལྟར་ན། སྣ་ཚོགས་སྣང་ཡང་དོན་དུ་ཆོས་ཅན་རང་རིག་གི་གཞན་དབང་ཡིན་པ་ལ་སྣ་ཚོགས་སུ་སྣང་བའི་རིག་པ་དེ་ལ་གདོད་མ་ནས་གཟུང་འཛིན་གཉིས་སུ་མ་གྲུབ་པའི་ཆོས་ཉིད་ཡོངས་གྲུབ་མི་འཐད་པར་འགྱུར་ཏེ། སྣ་ཚོགས་སྣང་བའི་ཤེས་པ་དེ་ཆོས་ཅན་གཞན་དབང་རང་རིག་ལས་ཐ་དད་པར་འདོད་པའི་ཕྱིར་རོ ༑ ༑ སྣ་ཚོགས་སུ་སྣང་བ་དང༌། ཤེས་པ་ཐ་དད་ན། གཉིས་སུ་སྣང་བ་མི་སྲིད་པར་འགྱུར་ཏེ། རྫས་ཐ་དད་དུས་མཉམ་པས་འབྲེལ་པ་མེད་པའི་ཕྱིར་རོ། ། གཉིས་སུ་སྣང་བ་འཁྲུལ་པ་ཡིན་པས་དོན་དུ་མེད་ཀྱང་བག་ཆགས་ཀྱི་སྟོབས་ཀྱིས་སྣང་ངོ་སྙམ་ན། ཐ་དད་པ་ཉིད་ཉམས་ཏེ། སྣང་བ་དོན་དུ་མེད་ལ། མེད་པ་ལ་གཅིག་གམ་ཐ་དད་ཀྱིས་བརྟག་པ་ལས་འདས་པའི་ཕྱིར་རོ། །གཞན་ཡང་ཆོས་ཅན་གཞན་དབང་གི་སྟེང་དུ་དགག་བྱ་ཀུན་བརྟགས་ཁེགས་པའི་ཆོས་ཉིད་ཡོངས་གྲུབ་ཀྱང་མི་འཐད་པར་འགྱུར་ཏེ་སྣ་ཚོགས་སུ་སྣང་བ་དགག་པར་མི་ནུས་པའི་ཕྱིར་རོ། །མྱ་ངན་ལས་འདས་པ་འཐོབ་པའི་ཚེ། འཁྲུལ་པ་ཟད་པས་སྣ་ཚོགས་སུ་སྣང་བ་འགགས་ན་ཤེས་བྱ་ཇི་སྙེད་པ་མཁྱེན་པའི་ཡེ་ཤེས་མེད་པར་འགྱུར་ཏེ། དེ་ལྟར་གཞན་གྱི་ཕྱོགས་འགོག་པ་རྒྱས་པར་བཤད་ནས་དགག་པའི་མཇུག་བསྡུས་ཏེ་སྟོན་པ། གཟུང་བ་ངོ་བོ་ཉིད་དུ་མ་གྲུབ་པས། །འཛིན་པ་ཡང་ནི་ངོ་བོ་ཉིད་དུ་མེད ༑ ༑ དེ་དག་ལས་གཞན་གསལ་རིག་བདེན་སྨྲ་བ། །རྣམ་འགྱུར་ལས་གཞན་བདག་གཞན་ཤིན་ཏུ་བརྫུན། །ཞེས་གསུངས་ཏེ། གོང་དུ་རིགས་པས་བརྟགས་པས་གཟུང་བ་པོ་ངོ་བོ་ཉིད་དུ་མ་གྲུབ་པའི་ཕྱིར། འཛིན་པ་ཡང་ངོ་བོ་ཉིད་དུ་མེད་པ་ཡིན་ཏེ། འཛིན་པ་ནི་གཟུང་བ་ལ་ལྟོས་པའི་ཕྱིར་རོ། །དཀར་པོ་མེད་པར་དཀར་འཛིན་གྱི་ཤེས་པ་མི་འབྱུང་བ་བཞིན་ནོ། །གཟུང་འཛིན་དུ་མེད་ཀྱང་དེ་དག་ལས་གཞན་པའི་གསལ་རིག་བདེན་པར་འདོད་པ་ལྟ་ན་ཡང་དེ་སྒྲུབ་པར་བྱེད་པ་ལ་ཚད་མ་མེད་པའི་ཕྱིར་དང༌།

གཅིག་དང་དུ་མར་མ་གྲུབ་པ་ལ་སོགས་པའི་གནོད་པར་བྱེད་པ་ཡོད་པས་ན། གྲངས་ཅན་གྱིས་རྣམ་འགྱུར་ཉི་ཤུ་རྩ་གཉིས་ལས་གཞན་པའི་བདག་ཅེས་བྱ་བ། རྟག་པ་དེ་ཙམ་ཉི་ཤུ་རྩ་བཞི་ལ་ཟ་བ་པོའམ་ལོངས་སྤྱོད་པ་པོར་འདོད་པ་ལ་སྒྲུབ་བྱེད་མེད་ཅིང༌། རྟག་པ་རིམ་དང་ཅིག་ཅར་གྱི་དོན་བྱེད་པས། སྟོང་པ་ལ་སོགས་པའི་གནོད་པར་བྱེད་པ་ཡོད་བཞིན་དུ་ཁས་ལེན་པ་དང་འདྲ་སྟེ། ཤིན་ཏུ་བརྫུན་པ་ཡིན་ནོ། །དེ་ལྟར་གཞན་གྱིས་བརྟགས་པ་བཀག་ནས། དོན་དམ་པའི་གནས་ལུགས་ཉིད་སྟོན་པ། གདོད་ནས་མ་སྐྱེས་ངོ་བོ་ཉིད་མེད་ཅིང༌། །ཤིན་ཏུ་སྤྲོས་དང་བྲལ་བའི་རང་བཞིན་དུ། ། ཆོས་རྣམས་ཐམས་ཅད་ཡོངས་སུ་མཁྱེན་བགྱིས་ནས། །ནམ་མཁའ་བཞིན་དུ་དམིགས་པ་མེད་པར་བགྱི། །ཞེས་གསུངས་ཏེ། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་གདོད་མ་ནས་མ་སྐྱེས་པས་ངོ་བོ་ཉིད་མེད་ཅིང༌། ཡོད་པ་དང་མེད་པ་ལ་སོགས་པའི་སྤྲོས་པའི་མཚན་མ་ཐམས་ཅད་དང་བྲལ་བའི་རང་བཞིན་དུ་མཁྱེན་པར་བགྱིས་ནས། ནམ་མཁའ་བཞིན་དུ་དམིགས་པ་མེད་པའི་རྒྱས་གདབ་པར་བྱའོ། །དེ་སྐད་དུ་ཡང་སྡུད་པའི་ཚིགས་སུ་བཅད་པ་ལས། འདུས་བྱས་འདུས་མ་བྱས་དང་དཀར་ནག་ཆོས། །ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ། །འཇིག་རྟེན་དག་ན་ཤེས་རབ་ཕ་རོལ་ཕྱིན་གྲོང་འགྲོ། །ཞེས་གསུངས་ལ། མགོན་པོ་བྱམས་པས་ཀྱང༌། འདི་ལ་བསལ་བྱ་ཅི་ཡང་མེད། ། གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། །ཞེས་གསུངས་སོ། །དོན་དམ་པར་རང་བཞིན་མེད་པའི་རྒྱས་གདབ་པ་བཤད་ནས། དེ་གཉིས་ཀའང་ཟུང་དུ་འཇུག་པའི་རྒྱས་གདབ་པ་སྟོན་པར་བྱེད་པ། ཆོས་ཀུན་སྟོང་པའི་ཚུལ་ཡང་མི་སྤོང་ཞིང༌། །རྟེན་ཅིང་འབྲེལ་འབྱུང་རྒྱུན་ཡང་མི་འཆད་པ། །འདི་ནི་རྨད་བྱུང་དེ་ལྟར་ཤེས་པ་ནི། །ངོ་མཚར་ལས་ཀྱང་ཤིན་ཏུ་ངོ་མཚར་ལགས། །ཞེས་བྱ་བ་ལ་སོགས་པ་གསུངས་ཏེ། འཁོར་འདས་ཀྱི་ཆོས་ཀུན་བདེན་པའི་ངོ་བོས་སྟོང་པའི་ཚུལ་ཡང་ལེགས་པར་རྟོགས་པས།

མི་སྤོང་ཞིང་དེ་ཉིད་ཀུན་རྫོབ་ཏུ་ཅི་ལྟར་སྣང་བ་བཞིན་དུ་ལས་རྒྱུ་དང་འབྲས་བུའི་རྟེན་ཅིང་འབྲེལ་བར་འབྱུང་བ་རྒྱུན་མི་འཆད་པ་འདི་ནི་བདེན་པ་གཉིས་ཟུང་དུ་འཇུག་པ་རྨད་དུ་བྱུང་བའི་ཆོས་ཡིན་ལ། དེ་ལ་དེ་ལྟར་ཤེས་པ་ནི། ངོ་མཚར་བ་དེ་ལས་ཀྱང་ཤིན་ཏུ་ངོ་མཚར་བ་ལགས་སོ། །འཕགས་པ་ཀླུ་སྒྲུབ་ཀྱིས་ཀྱང༌། རྟེན་ཅིང་འབྲེལ་འབྱུང་གང་ཡིན་པ། །དེ་ཉིད་སྟོང་པ་ཉིད་དུ་བཤད། ། ཅེས་པ་དང༌། གང་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པས ༑ ༑ དེ་ཕྱིར་སྟོང་པ་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཞེས་གསུངས་སོ། །ཟུང་དུ་འཇུག་པ་དེ་ཚུལ་ཇི་ལྟ་བུ་ཞེ་ན། ཡུལ་ཀུན་སྣང་སྟོང་ཟུང་དུ་འཇུག་པ་དང༌། །བློ་ཡང་རིག་སྟོང་ཟུང་དུ་འཇུག་པ་དང༌། །ལམ་རྣམས་ཐབས་དང་ཤེས་རབ་ཟུང་འཇུག་ཏུ། །མཁྱེན་ཞིང་ཀུན་ནས་ཡོངས་སུ་གོམས་པར་བགྱི།། ཞེས་གསུངས་ཏེ། གཟུགས་ལ་སོགས་པའི་ཡུལ་ཀུན་སྣང་ཡང་བདེན་པའི་ངོ་བོས་སྟོང་པ་ཆུ་ནང་གི་ཟླ་བ་ལྟར་ཤེས་པར་བྱ་བ་ཡིན་ཏེ། ཏིང་ངེ་འཛིན་རྒྱལ་པོ་ལས ༑ ཇི་ལྟར་ནམ་མཁའ་དྭངས་པར་ཟླ་ཤར་བ། །དེ་ཡི་གཟུགས་བརྙན་དྭངས་པའི་མཚོར་སྣང་ཡང༌། །ཟླ་བ་ཆུ་ཡི་ནང་དུ་འཕོས་པ་མེད། །ཆོས་རྣམས་ཐམས་ཅད་དེ་ལྟར་ཤེས་པར་གྱིས། །ཞེས་གསུངས་སོ། །མིག་གི་རྣམ་པར་ཤེས་པ་ལ་སོགས་པའི་བློ་ཐམས་ཅད་གསལ་ཞིང་རིག་ལ་བདེན་པའི་ངོ་བོས་སྟོང་ལ། རྨི་ལམ་ཉམས་སུ་མྱོང་བའི་ཤེས་པ་ལྟར་རིག་པར་བྱ་བ་ཡིན་ཏེ། རྒྱལ་བའི་ཡུམ་ལས ༑ རྣམ་པར་ཤེས་པ་ཡང་རྨི་ལམ་ལྟ་བུ། སྒྱུ་མ་ལྟ་བུའོ། །ཞེས་གསུངས་སོ། ། ཞི་གནས་དང་ལྷག་མཐོང་ལ་སོགས་པའི་ལམ་ཀུན་ཐབས་དང་ཤེས་རབ་ཟུང་དུ་འཇུག་པ་ཤིང་རྟའི་འཁོར་ལོ་ལྟ་བུར་ཤེས་པར་བྱ་བ་ཡིན་ཏེ། ཐབས་དང་བྲལ་ན་མྱ་ངན་ལས་འདས་པའི་མཐར་ལྟུང་ལ། ཤེས་རབ་དང་བྲལ་ན་འཁོར་བར་ལྟུང་བའི་ཕྱིར། མི་གནས་པའི་མྱ་ངན་ལས་འདས་པའི་གྲོང་ཁྱེར་དུ་བགྲོད་པར་མི་ནུས་ཏེ། ཤིང་རྟའི་འཁོར་ལོ་གང་རུང་མེད་ཀྱང་བགྲོད་པར་མི་ནུས་པ་བཞིན་ནོ།།

མདོ་ལས་ཀྱང་ཐབས་དང་བྲལ་བའི་ཤེས་རབ་ནི་འཆིང་བའོ། །ཤེས་རབ་དང་བྲལ་བའི་ཐབས་ཀྱང་འཆིང་བའོ། །ཞེས་གསུངས་ལ། བདག་ཉིད་ཆེན་པོ་འདི་ཉིད་ཀྱི་གསུང་རབ་གཞན་ལས་ཀྱང༌། ཐབས་དང་བྲལ་བའི་ཤེས་རབ་ནི། །ཡོན་ཏན་མ་ལུས་ཀུན་གྱི་དགྲ། །ཤེས་རབ་བྲལ་བའི་ཐབས་ཀྱིས་ཀྱང༌། །གྲོལ་བར་བྱེད་པ་མ་ཡིན་ནོ། །ཞེས་གསུངས་སོ། །རྒྱས་པར་བསྟན་ནས་མཇུག་བསྡུ་བའི་ཚུལ་གྱིས་ཆུབ་པར་བྱ་བར་གདམས་པ། རྟེན་འབྱུང་ཀུན་རྫོབ་སྒྱུ་མ་ལྟ་བུ་དང༌། ། རང་བཞིན་དོན་དམ་སྟོང་པ་ཉིད་དང་ཡང༌། །གཉིས་ཀའང་དབྱེར་མེད་ཟུང་དུ་འཇུག་པར་ནི། །རྒྱུ་ལམ་འབྲས་བུའི་ཆོས་ཀུན་མཁྱེན་པར་མཛོད། །ཅེས་གསུངས་ཏེ། ཀུན་རྫོབ་ཏུ་རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུར་སྣང་ཡང༌། དོན་དམ་པར་བདེན་པའི་རང་བཞིན་གྱིས་སྟོང་ལ། དེ་གཉིས་ཀ་ཡང་སོ་སོ་མ་ཡིན་གྱི། སྣང་བ་དེ་ཉིད་བདེན་པས་སྟོང་པ་སྟོང་པ་ཉིད་མི་འགག་པར་སྣང་བ་དང་སྟོང་པ་ཟུང་དུ་འཇུག་པར་རྒྱུ་འཁོར་འདས་ཀྱི་ཆོས་ཐམས་ཅད་ལ་རྒྱས་འདེབས་པ་གནས་པ་དོན་གྱི་རྒྱས་གདབ་པ་དང༌། ཕ་རོལ་ཏུ་ཕྱིན་པ་དྲུག་ལ་སོགས་པ་ལམ་ཀུན་ལ་རྒྱུ་དེ་ཉིད་ཀྱིས་འཁོར་གསུམ་དུ་རྣམ་པར་མི་རྟོག་པས་བསྒོམ་པ་ཉམས་ལེན་གྱི་རྒྱས་གདབ་པ་དང༌། གཟུགས་ཀྱི་སྐུ་ལ་སོགས་པ་འབྲས་བུ་ཀུན་ལ། རང་གཞན་ཆོས་ཀྱི་སྐུའི་རྒྱས་གདབ་པ་གྲུབ་པ་འབྲས་བུའི་རྒྱས་གདབ་པ་སྟེ། རྒྱུ་དང་ལམ་དང་འབྲས་བུའི་ཆོས་ཀུན་ཚུལ་དེ་བཞིན་དུ་སའི་བདག་པོ་ཁྱོད་ཀྱིས་མཁྱེན་པར་མཛོད་ཅེས་གདམས་པའོ། །དེ་ལྟར་ཉམས་སུ་ལེན་པའི་ཚུལ་རྒྱས་པར་བསྟན་ནས། མཇུག་བསྡུ་བའི་ཚུལ་གྱིས་དགེ་བའི་ལམ་ཀུན་བསྡུས་པར་སྟོན་པ། དེ་ལྟར་གཞི་དང་སྔོན་འགྲོ་མཉམ་གཞག་དང༌། །རྗེས་ལ་བྱ་དང་ཀུན་ལ་རྒྱས་གདབ་ལྔས། །དགེ་བའི་ལམ་ཀུན་ཡོངས་སུ་བསྡུས་པ་སྟེ ༑ ༑ ཞེས་གསུངས་ཏེ། གོང་དུ་བཤད་པའི་ཚུལ་དེ་ལྟར་ལམ་གྱི་གཞི་ཚུལ་ཁྲིམས་རྣམ་པར་དག་པ་དང༌། ལམ་གྱི་སྔོན་དུ་འགྲོ་བ་ཀུན་ནས་སློང་བའི་བསམ་པ་དང༌།

ལམ་གྱི་དངོས་གཞི་མཉམ་གཞག་གི་རྣལ་འབྱོར་དང༌། ལམ་གྱི་ཡོན་ཏན་འཕེལ་བའི་ཐབས་རྗེས་སུ་དྲན་པ་དང༌། ལམ་དང་ཆོས་ཐམས་ཅད་ལ་རྒྱས་གདབ་བ་སྟེ། དེ་རེ་རེ་ལ་ཡང་གསུམ་གསུམ་དུ་ཕྱེ་བའི་ཆོས་བཅོ་ལྔ་པོ་དེས་བདེ་བར་གཤེགས་པའི་གསུང་རབ་ལས་དགེ་བའི་ལས་ཀྱི་ལམ་བསྒྲུབ་པར་བྱ་བ་ཇི་སྙེད་ཅིག་གསུངས་པ་དེ་ཐམས་ཅད་ཡོངས་སུ་བསྡུས་པ་ཡིན་ནོ། །དེའི་ཕྱིར་དགེ་བའི་ཆོས་ཀུན་ལ་དེ་རྣམས་ཚང་དགོས་པར་སྟོན་པ། དགེ་བ་སྤྱད་པའི་རྣམ་གྲངས་རེ་རེ་ལའང༌། །ཆོས་ཚུལ་འདི་དག་ཚང་བར་གང་བརྩོན་པ། །ཞེས་གསུངས་ཏེ། མཛོད་ཅེས་ཚིག་གི་ལྷག་མ་སྦྱོར་རོ། །དགེ་བ་སྤྱད་པའི་རྣམ་གྲངས་ནི་མཆོད་པ་ལ་སོགས་པ་ཆོས་སྤྱོད་ཡན་ལག་བདུན་པ་ལྟ་བུ་ལ་མཚོན་ན། ཐོག་མར་སྡིག་པ་མི་བྱེད་ཅིང་དགེ་བ་བྱེད་པའི་ཚུལ་ཁྲིམས་རྣམ་པར་དག་པ་ལ་གཞི་བྱས། དཀོན་མཆོག་གི་ཡོན་ཏན་ཤེས་པས་དད་དེ་མཆོད་པ་ལ་སོགས་པ་བྱེད་པར་འདོད་པའི་འདུན་པས་དཀོན་མཆོག་གི་ཡོན་ཏན་ལྟ་བུ་མ་ཐོབ་པའི་བདག་གཞན་སྡུག་བསྔལ་བར་མཐོང་ནས་དེ་དང་བྲལ་བར་འདོད་པའི་སྙིང་རྗེས་ཀུན་ནས་བསླངས་ཏེ ༑ བླ་མ་དང་དཀོན་མཆོག་གི་ཡོན་ཏན་ལྟ་བུ་དམིགས་ནས། ཡན་ལག་བདུན་པ་རིམ་པ་བཞིན་བྱ་ཞིང༌། མཆོད་པར་བྱ་བ་དང༌། མཆོད་པའི་རྫས་ལ་སོགས་པའི་རང་བཞིན་ལ་བརྟགས་པས་བདེན་པ་མེད་པར་རྟོགས་ཏེ། ཡུལ་ཅིར་ཡང་མ་གྲུབ་པ་ལ་བློས་ཅིར་ཡང་མི་རྟོག་པར་མཉམ་པར་བཞག་ཅིང་དེའི་རྗེས་ལ་སྔར་གྱི་དགེ་བ་བྱས་པ་ཀུན་ལ་རྣམ་པར་བརྟག་ཅིང་དགའ་བས་དྲན་པར་བྱས་ནས་བླ་ན་མེད་པའི་བྱང་ཆུབ་ཏུ་བསྔོ་ཞིང༌། གནས་སྐབས་དང་མཐར་ཐུག་གི་དོན་དུ་སྨོན་ལམ་བཏབ་ནས། སྔར་ཉམས་སུ་བླངས་པའི་ཆོས་ཐམས་ཅད་ལ་སྣང་ལ་རང་བཞིན་མེད་པའི་རྒྱས་གདབ་པར་མཛོད་ཅིག་ཅེས་པའོ། །ཇི་ལྟར་ཉམས་སུ་ལེན་པའི་ཚུལ་བསྟན་ནས། དེ་ལྟར་ཉམས་སུ་བླངས་པའི་འབྲས་བུ་སྟོན་པ་ལ་མངོན་པར་མཐོ་བ་ཐོབ་ཅེས་པ། དེ་ཡིས་མཐོ་རིས་བདེ་བ་ཀུན་བསྒྲུབ་སྟེ།

།ཞེས་གསུངས་ཏེ། ཚུལ་དེ་ལྟར་ཉམས་སུ་ལེན་པའི་སྐྱེས་བུ་དེའྀ་གཞི་ཚུལ་ཁྲིམས་རྣམ་པར་དག་པ་ཡོད་ལ་སྨོན་ལམ་དམ་པས་རྗེས་སུ་བརྒྱན་པ་སྟེ། དེ་ཙམ་གྱིས་ཀྱང་མངོན་པར་མཐོ་བ་ལྷ་དང་མིའི་གོ་འཕང་དམ་པ་ཐོབ་ན་ཐམས་ཅད་ཚང་བར་སྤྱོད་པ་ལྟ་ཅི་སྨོས། མངོན་པར་མཐོ་བ་ཙམ་དུ་ཡང་མ་ཟད་དེ། ངེས་པར་ལེགས་པའི་གོ་འཕང་དམ་པ་ཡང་ཐོབ་བོ་ཞེས་སྟོན་པ། ཚོགས་གཉིས་རྒྱ་མཚོའི་ཚོགས་ནི་རབ་བསགས་ཤིང༌། །ཏིང་འཛིན་གསལ་བས་འཕགས་པའི་ལམ་སྦྱར་ནས། ། བསྒོམ་དང་སྤྱོད་པས་ཡེ་ཤེས་རྒྱས་བྱས་ཏེ། །ལམ་གྱི་མཐའ་ཡིས་མཐར་ཐུག་བསྒྲུབ་པ་ནི། །ཞེས་བྱ་བ་ལ་སོགས་གསུངས་ཏེ། ཚིགས་སུ་བཅད་པ་འདིས་ནི་གནས་སྐབས་ཀྱི་འབྲས་བུ་བསྟན་ཏེ། བསྐལ་པ་གྲངས་མེད་པ་གཅིག་ཏུ་ཐར་པའི་ཆ་མཐུན་གྱི་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་བསགས་པས་དགེ་བའི་ཆོས་ཀྱིས་རྒྱུད་ལེགས་པར་གང་ཞིང་དྲན་པ་ཉེ་བར་བཞག་པ་བཞིའི་ཏིང་ངེ་འཛིན་དང་ལྡན་ལ། ཡང་དག་པར་སྤོང་བ་བཞིས་བརྩོན་འགྲུས་བརྩམས་ཏེ

༑ རྫུ་འཕྲུལ་གྱི་རྐང་པ་བཞིས་རྣམ་པར་འཕྲུལ་ལ་ཆོས་ཀྱི་རྒྱུན་གྱི་ཏིང་ངེ་འཛིན་དང་ལྡན་པས་སངས་རྒྱས་དཔག་ཏུ་མེད་པ་ལ་མཆོད་ཅིང་ཆོས་མཉན་པས་སེམས་ལས་སུ་རུང་བ་ནི་ཚོགས་ཀྱི་ལམ་ཡིན་ཏེ། མདོ་སྡེ་རྒྱན་ལས། བསྐལ་པ་གྲངས་མེད་ངེས་འབྱུང་ཞིང༌། །མོས་པ་རྣམ་པར་འཕེལ་བྱེད་པ། །ཇི་ལྟར་ཆུ་ཡིས་རྒྱ་མཚོ་བཞིན། །དགེ་ཆོས་རྣམས་ཀྱིས་ཡང་དག་རྫོགས། །ཞེས་གསུངས་པ་ལྟར་རོ ༑ ༑ དེའི་རྗེས་སུ་སྔར་ཐོས་བསམ་གྱིས་རྟོགས་པའི་དོན་དེ་རྣམས་འཇིག་རྟེན་པའི་བསྒོམས་བྱུང་གི་ཤེས་རབ་ཀྱིས་གོམས་པར་བྱས་པས། གང་ཟག་རྫས་འཛིན་དང་སྐྱེས་བུ་རྟགས་འཛིན་དང་གཟུང་བ་དང་འཛིན་པ་རང་བཞིན་མེད་པའི་ཏིང་ངེ་འཛིན་ལ་གསལ་སྣང་སྐྱེས་ཏེ་རྣམ་པར་རྟོག་པ་སུམ་ཅུ་རྩ་དྲུག་སྤངས་ནས་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་ལ་དབང་སྒྱུར་ཞིང་མ་དད་པ་དང༌། ལེ་ལོ་དང༌། བརྗེད་པ་དང༌། སེམས་རྣམ་པར་གཡེང་བ་དང་འཆལ་བའི་ཤེས་རབ་རབ་ཏུ་ཕམ་པར་བྱེད་པའི་སྟོབས་དང་ལྡན་པ་ནི། མི་རྟོག་པའི་ཡེ་ཤེས་ཀྱི་མེའི་སྔ་ལྟས་སུ་དྲོ་བ་དང༌། དགེ་བའི་རྩ་བ་མི་བརྟན་པ་རྣམས་ཀྱི་རྩེ་མོ་དང༌། ངན་འགྲོ་མེད་པས་ཆོས་ཟབ་མོ་ལ་བཟོད་པ་དང༌། འཇིག་རྟེན་པའི་ཆོས་རྣམས་ཀྱི་མཆོག་ཏུ་འགྱུར་པ་སྟེ། ངེས་པར་འབྱེད་པའི་ཆ་དང་མཐུན་པ་འཕགས་པའི་ལམ་ལ་སྦྱོར་བར་བྱེད་པའི་ཕྱིར་སྦྱོར་བའི་ལམ་མོ། ། བྱམས་པས་མདོ་སྡེ་རྒྱན་དུ། འདི་ལྟར་དེ་ཡི་འཇུག་ཐོགས་སུ། །འཛིན་པའི་རྣམ་པར་གཡེང་བ་སྤངས། །དེ་དག་གོ་རིམ་བཞིན་དུ་ནི། །དྲོ་བར་གྱུར་སོགས་ཡིན་ཞེས་བྱ། །ཞེས་གསུངས་སོ། །དེའི་རྗེས་ཐོགས་དེ་མ་ཐག་ཏུ་བདེན་པ་བཞི་ལ་རྣམ་པ་བཅུ་དྲུག་གི་རྣམ་པར་རྟོག་པའི་ཡེ་ཤེས་སྐྱེས་ཏེ་ཆོས་ཉིད་ཀྱི་དོན་སྔར་མ་མཐོང་བ་མཐོང་བའི་སྟོབས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་ཀུན་བརྟགས་བག་ལ་ཉལ་དང་བཅས་པ་རྩད་ནས་བཅད་དེ། སོ་སོའི་སྐྱེ་བོ་ལས་རྣམ་པར་འཕགས་པ་འཇིག་རྟེན་ལས་འདས་པའི་ལམ་གྱི་ཡོན་ཏན་བྱང་ཆུབ་ཀྱི་ཡན་ལག་བདུན་གྱིས་རྣམ་པར་བརྒྱན་པ་ནི་མཐོང་བའི་ལམ་ཡིན་ནོ།

།དེ་ཉིད་མགོན་པོ་བྱམས་པས་མདོ་སྡེ་རྒྱན་ལས། དེ་ནས་དེས་ནི་འཇིག་རྟེན་ལས། །འདས་པའི་ཡེ་ཤེས་བླ་མེད་པ། །རྣམ་པར་མི་རྟོག་དྲི་མེད་པ། །འཛིན་པ་གཉིས་དང་འབྲལ་བ་ཐོབ། །ཅེས་གསུངས་སོ། །མཐོང་བའི་དོན་དེ་ཉིད་འཇིག་རྟེན་ལས་འདས་པའི་བསྒོམས་བྱུང་གི་ཤེས་རབ་ཀྱིས་བསྐལ་པ་གྲངས་མེད་པ་གཉིས་སུ་མཉམ་གཞག་ཏུ་ཟག་པ་མེད་པ་བསྒྲུབ་པ་དང་རྣམ་དག་གོམས་ཤིང་རྗེས་ཀྱི་སྤྱོད་པ་མོས་པ་དང་བསྔོ་བ་དང༌། རྗེས་སུ་ཡི་རང་བ་སྟེ་ཟག་པ་དང་བཅས་པ་ལ་གོམས་པར་བྱས་པས་བསྒོམ་ལམ་ཆུང་ངུའི་ཆུང་ངུ་ལ་སོགས་པ་དགུ་རིམ་པ་བཞིན་དུ་སྐྱེས་པའི་གཟིས་ཉོན་མོངས་པ་དང་ཤེས་བྱའི་སྒྲིབ་པ་ལྷན་སྐྱེས་ཆེན་པོའི་ཆེན་པོ་ལ་སོགས་པ་དགུའི་མུན་པ་རིམ་པ་བཞིན་རྣམ་པར་བསལ་ནས་འཕགས་ལམ་ཡན་ལག་བརྒྱད་ལ་སོགས་པའི་ཡོན་ཏན་དུ་མས་རྣམ་པར་གཏམས་པ་ནི་བསྒོམ་པའི་ལམ་གྱི་ཡེ་ཤེས་གོང་ནས་གོང་དུ་རྒྱས་པ་ཡིན་ལ། དེའི་མཐར་རྡོ་རྗེ་ལྟ་བུའི་ཏིང་ངེ་འཛིན་གྱིས་མཐར་ཕྱིན་སངས་རྒྱས་ཀྱི་ས་སྒྲུབ་པར་བྱེད་དོ། །དེ་ཉིད་མངོན་པར་རྟོགས་པའི་རྒྱན་ལས། ས་དགུ་ལ་ནི་ཆེན་པོ་ཡི། །ཆེན་པོ་ལ་སོགས་དྲི་མ་ཡི ༑ ༑ གཉེན་པོ་ཆུང་ངུའི་ཆུང་ངུ་ལ། །སོགས་པའི་ལམ་ནི་དག་པ་ཡིན། །ཞེས་གསུངས་སོ། །དེ་ལྟར་བཞི་པོ་གང་བཤད་པ་ནི་གོང་ནས་གོང་དུ་ཕྱིན་པར་བྱེད་པའི་ཕྱིར་ལམ་མཚན་ཉིད་པ་ཡིན་ནོ། །མཐར་ཕྱིན་པའི་ལམ་ནི་འབྲས་བུ་ཡིན་པའི་ཕྱིར་ལམ་བཏགས་པ་བ་ཡིན་ནོ། །ཡོན་ཏན་གྱི་ཆོས་རྟེན་པར་བྱེད་པ་ས་ཡིན་ཏེ། སྤྲིང་ཡིག་ནོར་བུའི་ཕྲེང་བར་རྒྱས་པར་གསུངས་པས་འདིར་མ་གསུངས་སོ ༑ ༑ གནས་སྐབས་ཀྱི་འབྲས་བུ་བསྟན་ནས་མཐར་ཐུག་པའི་འབྲས་བུ་སྟོན་པ། སེམས་ཀྱི་རང་བཞིན་གདོད་ནས་དག་པ་གང༌། །རྟོག་པ་ཞི་བས་དབྱིངས་དང་རོ་གཅིག་པ། །རང་བཞིན་སྐུ་སྟེ་ཆོས་དབྱིངས་ཡེ་ཤེས་དང༌། །སྤངས་པ་ཕུན་ཚོགས་ཇི་ལྟར་མཁྱེན་པའང་དེ། །ཞེས་པ་འདིས་སྐུ་དང་པོ་བསྟན་ཏེ། རང་བཞིན་གྱི་སྐུ་ཡིན་པའི་ཕྱིར་འདི་ལ་གནས་གྱུར་པ་མེད་ལ།

སེམས་ཀྱི་རང་བཞིན་གདོད་མ་ནས་དག་པ་ལ་གློ་བུར་གྱི་རྣམ་པར་རྟོག་པའི་དྲི་མ་ཉེས་བར་ཞི་བས་ཆུ་ལ་ཆུ་བཞག་པའམ་མར་ལ་མར་ཞུགས་པ་ལྟར་རང་གི་ཡེ་ཤེས་རང་གིས་ལེགས་པར་མཐོང་སྟེ་དབྱིངས་དང་ཡེ་ཤེས་རོ་གཅིག་པ་ནི་རང་བཞིན་གྱི་སྐུ་ཡིན་ལ་དེ་ཉིད་ཆོས་ཀྱི་དབྱིངས་ཀྱི་ཡེ་ཤེས་ཀྱང་ཡིན་ཞིང༌། བུདྡྷའི་སྒྲ་ལས་བུདྡྷ་པུ་རུ་ཥ་ནི་དྲ་པྲ་བུདྡྷ་བཏ། ཅེས་ཏེ་སངས་རྒྱས་མ་རིག་པའི་གཉིད་ལས་སངས་པའི་ཕྱིར་སྐྱེས་བུ་གཉིད་སངས་པ་བཞིན་ཞེས་པར་འགྱུར་བས་སྤངས་པ་ཕུན་སུམ་ཚོགས་པ་ཡང་ཡིན་ལ། དེ་ཉིད་ཤེས་བྱ་ཇི་ལྟ་བ་མཁྱེན་པ་ཡང་ཡིན་ནོ། །དེ་ཉིད་མངོན་པར་རྟོགས་པའི་རྒྱན་ལས། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག ༑ ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། ། ཞེས་གསུངས་སོ། །སྐུ་གཉིས་པ་སྟོན་པ་འཁོར་བའི་ཆོས་ནི་ལམ་གྱིས་རབ་བསྒྱུར་བས། །ལུས་གནས་གྱུར་པ་མཚན་དཔེས་བརྒྱན་པའི་སྐུ། །ངག་གནས་གྱུར་པ་ཡན་ལག་དྲུག་ཅུའི་གསུང༌། །ཡིད་གནས་གྱུར་པ་ཇི་སྙེད་མཁྱེན་བཅས་པའི ༑ ༑ ཡེ་ཤེས་གསུམ་དང་སྐྱོན་རྣམས་གནས་གྱུར་པས། །རྒྱལ་བའི་ཡོན་ཏན་ཕ་མཐའ་ཡས་པ་ལགས། །དེ་ཉིད་ལོངས་སྤྱོད་རྫོགས་པའི་སྐུ་ལགས་ཏེ། །ཞེས་གསུངས་ཏེ། རས་དཀར་པོ་ཚོས་ཀྱིས་བསྒྱུར་ཏེ། ཁ་དོག་སྣ་ཚོགས་སུ་བཀྲ་བ་ལྟར ༑ འཁོར་བའི་ཆོས་རྣམས་ལམ་གྱི་ཚོན་གྱིས་བསྒྱུར་བས། སངས་རྒྱས་ཀྱི་སར་རྣམ་པར་གྲོལ་བའི་ཡེ་ཤེས་ཤེས་བྱ་ཐམས་ཅད་ལ་བཀྲ་བ་འབྱུང་སྟེ། མདོ་སྡེ་རྒྱན་ལས། ཇི་ལྟར་མདུད་པའི་བྱེ་བྲག་གིས། །གོས་ལ་ཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ནི། །གྲོལ་བའི་ཡེ་ཤེས་བཀྲ་མི་བཀྲ། །ཞེས་འབྱུང་བས་ལུས་གནས་གྱུར་པས་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་རྣམ་པར་སྤྲས་པའི་སྐུ་འབྱུང་ཞིང༌། ངག་གནས་གྱུར་པས་ཡན་ལག་དྲུག་ཅུ་དང་ལྡན་པའི་གསུང་དབྱངས་འབྱུང་ལ། ཡིད་གནས་གྱུར་པས་ཟག་པ་མེད་པའི་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བ་མེ་ལོང་ལྟ་བུའི་ཡེ་ཤེས་དང༌།

འཁོར་བ་དང་མྱ་ངན་ལས་འདས་པ་ཐུགས་སྙོམས་པ་མཉམ་པ་ཉིད་ཀྱི་ཡེ་ཤེས་དང༌། ཆོས་ཐམས་ཅད་མ་འདྲེས་པར་ཡོངས་སུ་རྫོགས་བར་བྱེད་པ་མཁྱེན་པ་སོ་སོར་རྟོག་པའི་ཡེ་ཤེས་སུ་འགྱུར་རོ། །སོ་སོའི་སྐྱེ་བོའི་དུས་ཀྱི་ཉེས་པའི་སྐྱོན་རྣམས་གནས་གྱུར་པས། རྒྱལ་བའི་ཡོན་ཏན་ཕ་མཐའ་ཡས་པ་འབྱུང་བར་འགྱུར་ལ། དེ་ལྟ་བུ་དེ་ནི་འཁོར་ས་ལ་གནས་པའི་བྱང་ཆུབ་སེམས་དཔའ་རྣམས་ལ་དུས་རྟག་ཏུ་ཐེག་པ་ཆེན་པོའི་ཆོས་སྟོན་ཅིང༌། སྲས་དང་བཅས་པ་ཟག་པ་མེད་པའི་བདེ་བ་ལ་རྫོགས་པར་ལོངས་སྤྱོད་པའི་ཕྱིར་ལོངས་སྤྱོད་རྫཽགས་པའི་སྐུ་ཡིན་ནོ། །དེ་ཉིད་མངོན་པར་རྟོགས་པའི་རྒྱན་ལས། མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུའི་བདག་ཉིད་ཅན། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་འདོད། །ཅེས་གསུངས་སོ ༑ ༑ སྐུ་གསུམ་པ་སྟོན་པ། ལས་གནས་གྱུར་པ་བྱ་གྲུབ་ཡེ་ཤེས་དང༌། །ཕྲིན་ལས་བགྲང་ཡས་དེ་ཉིད་སྤྲུལ་པའི་སྐུ། །དེ་ལྟར་རྟོགས་པ་ཕུན་སུམ་ཚོགས་པའང་ལགས ༑ ༑ ཞེས་གསུངས་ཏེ། ལས་རྣམས་གནས་གྱུར་པས་རྟོག་པ་མེད་བཞིན་དུ་སེམས་ཅན་གྱི་དོན་སྒྲུབ་པ་བྱ་བ་གྲུབ་པའི་ཡེ་ཤེས་དང༌། བཟོ་དང་སྐྱེ་བ་བྱང་ཆུབ་ཆེ། །མྱ་ངན་འདས་པ་རྟག་སྟོན་པ། །སངས་རྒྱས་སྤྲུལ་པའི་སྐུ་དེ་ནི། །རྣམ་པར་གྲོལ་བའི་ཐབས་ཆེན་པོ། །ཞེས་པའི་ཚུལ་གྱིས་གདུལ་བྱ་མ་དག་པ་ཚན་གསུམ་གང་ལ་གང་འདུལ་དུ་སྟོན་པ་དེ་ནི་སངས་རྒྱས་སྤྲུལ་པའི་སྐུ་ཡིན་ནོ། ། གཟུགས་ཀྱི་སྐུ་གཉིས་པོ་དེ་དག །བུདྷའི་སྒྲ་ལས་བུངྔྷ་པྲ་བུདྡྷ་ཏ་པདྨ་བུདྡྷ་བཏ་ཅེས་ཏེ། སངས་རྒྱས་ཤེས་བྱ་ལ་བློ་རྒྱས་པ་ནི་པད་མ་རྒྱས་པ་བཞིན་ནོ་ཞེས་པར་འགྱུར་ཏེ། རྟོགས་པ་ཕུན་སུམ་ཚོགས་པའང་ཡིན་ནོ། །དེ་ལྟ་བུའི་འབྲས་བུ་ཕུན་སུམ་ཚོགས་པ་དེ་དུས་ཇི་ཙམ་གྱི་བར་ཞེ་ན། དབང་འབྱོར་ཕྱིར་ན་རྟག་ཅྀང་རྒྱུན་མི་འཆད། །ཅེས་གསུངས་ཏེ། སངས་རྒྱས་དེ་ཡང་ཚེ་དང་ལས་ལ་སོགས་པ་དབང་བཅུ་ལ་དབང་འབྱོར་པའི་ཕྱིར་རྟག་ཅིང་རྒྱུན་མི་འཆད་པ་ཡིན་ནོ།

།དེ་སྐད་དུ་ཡང་གསེར་འོད་དམ་པ་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །ལེ་ལོ་ཅན་ལ་ཕན་གདགས་ཕྱིར། །སྤྲུལ་པ་རྣམས་ནི་འདའ་ཚུལ་སྟོན། །ཞེས་གསུངས་ལ། གཞན་ལས་ཀྱང༌། ལ་ལར་མེ་བཞིན་མྱ་ངན་འདས། །ལ་ལར་བྱང་ཆུབ་འཚང་ཡང་རྒྱ། །དེ་བཞིན་གཤེགས་པ་རྟག་པའི་སྐུ ༑ ༑ ནམ་ཡང་མེད་པ་མ་ཡིན་ནོ། །ཞེས་གསུངས་སོ། །བདག་ཉིད་ཆེན་པོ་འདི་ཉིད་ཀྱི་གསུང་རབ་བསྟོད་དབྱངས་རྒྱ་མཚོ་ལས་ཀྱང༌། ཡོན་ཏན་རྒྱ་མཚོ་ཡོན་ཏན་གྱི། །ཆ་ཡང་ཉམས་པ་མི་མངའ་ན། །འཆི་འཕོ་ལྟ་ཡང་ག་ལ་མཆིས། །དེ་ལྟ་མོད་ཀྱི་གདུལ་བྱ་ཡི། །རི་ལ་འཆར་དང་ནུབ་པར་སྣང༌། །ཞེས་གསུངས་སོ། ། འབྲས་བུའི་ཡོན་ཏན་ཕུན་སུམ་ཚོགས་པར་བསྟན་ནས། སྒྲུབས་པར་གདམས་པ། མི་དབང་ཁྱོད་ཀྱང་དེ་འདྲར་མཛད་དུ་གསོལ། །ཞེས་གསུངས་ཏེ། མིའི་དབང་པོ་ཁྱོད་ཀྱང་ཉམས་སུ་ལེན་པའི་ཚུལ་ཆོས་བཅོ་ལྔ་པོ་ལ་བརྩོན་པར་བགྱིས་ཏེ། འབྲས་བུ་སྐུ་གསུམ་མཛད་པ་ཕྲིན་ལས་དང་བཅས་པ་གྲུབ་པར་མཛད་དུ་གསོལ་ཞེས་པའོ། །རྒྱལ་པོ་ལ་དངོས་སུ་གདམས་པས་གདུལ་བྱ་གཞན་རྣམས་ལ་ཡང་བརྒྱུད་ནས་གདམས་པ་ཡིན་ཏེ། སངས་རྒྱས་ཀྱིས་རྒྱལ་པོ་གཟུགས་ཅན་སྙིང་པོ་ལ་གདམས་པ་དང༌། སློབ་དཔོན་ཀླུ་སྒྲུབ་ཀྱིས་རྒྱལ་པོ་བདེ་སྤྱོད་ལ་གདམས་པ་ཡང་ཚུལ་དེ་བཞིན་དུ་ཡིན་ཏེ། རིན་པོ་ཆེའི་ཕྲེང་བ་ལས། །ཆོས་འདི་རྒྱལ་པོ་འབའ་ཞིག་ལ། །བསྟན་པ་ཁོ་ནར་མ་ངེས་ཀྱི། །སེམས་ཅན་གཞན་ལ་ཅི་རིགས་པར ༑ ༑ ཕན་པར་འདོད་པས་བསྟན་པ་ལགས། །ཞེས་གསུངས་སོ། །གཞུང་དངོས་བཤད་ནས་མཐར་བསྔོ་བ་སྟོན་པ། དེ་ལྟར་ཐེག་མཆོག་ཟབ་མོའི་དོན་བསྡུས་ནས། །ཆོས་ཀྱི་སྐྱེས་སུ་ཕུལ་བའི་དགེ་བ་དེས། །རྒྱལ་པོ་ཁྱོད་ཀྱིས་གཙོ་བྱས་འགྲོ་བ་ཀུན། །སངས་རྒྱས་གོ་འཕང་དམ་པ་ཐོབ་པར་ཤོག །ཅེས་གསུངས་ཏེ ༑ གང་ཞིག་ཐོབ་པར་ཤོག་ན་སངས་རྒྱས་ཀྱི་གོ་འཕང་དམ་པའོ། །གང་གིས་ན་རྒྱལ་པོ་ཁྱོད་ཀྱིས་གཙོ་བྱས་པའི་འགྲོ་བ་རྣམས་སོ། །གང་ལ་བརྟེན་ནས་ཤེ་ན།

ཐེག་མཆོག་ཟབ་མོའི་དོན་བསྡུས་ནས་ཆོས་ཀྱི་སྐྱེས་སུ་ཕུལ་བའི་དགེ་བ་དེས་སོ།། ཐེག་པ་འདིས་འདོང་བར་བྱ་བ་རྒྱུའི་ཐེག་པ་དང༌། འདིར་འདོང་བར་བྱ་བ་འབྲས་བུའི་ཐེག་པ་གཉིས་ལས་འདིར་གཉིས་ཀའོ། །མཆོག་ནི་ཉན་ཐོས་དང་རང་སངས་རྒྱས་ཀྱི་ཐེག་པ་ལས་ཁྱད་པར་དུ་འཕགས་པའོ། །དེ་ལྟར་ན་གཞུང་འདིས་བདེ་བར་གཤེགས་པའི་གསུང་རབ་ཐམས་ཅད་བསྡུས་པ་ཡིན་ནམ། ཐེག་པ་ཆེན་པོ་ཁོ་ན་བསྡུས་ཞེས་འབྱུང་བ་ཅི་ཡིན་ཞེ་ན། བདེ་བར་གཤེགས་པའི་གསུང་རབ་ཐམས་ཅད་བསྡུས་པ་ཡིན་ལ་གང་དུ་བསྡུས་ན་ཐེག་པ་མཆོག་བསྡུས་ཞེས་གསུངས་པ་ཡིན་པས་འགལ་བ་མེད་དོ། །སྒྱུ་འཕྲུལ་དྲ་བའི་རྒྱུད་ལས་ཀྱང༌། ། ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གིས་འབྲས་བུར་གནས། །ཞེས་གསུངས་ལ། བདག་ཉིད་ཆེན་པོ་འདི་ཉིད་ཀྱི་གཞུང་གཞན་རྒྱལ་བུ་མོ་ནོ་གན་ལ་སྤྲིངས་པ་ལས་ཀྱང༌། ཐེག་པ་ཆེ་ལས་མ་གཏོགས་པར། །ཐར་པ་ཆེན་པོ་མི་ཐོབ་པས ༑ ཁྱོད་ཐུགས་ཐེག་པ་ཆེན་པོ་ལ། །གཞོལ་ཞིང་འབབ་བ་ཉིད་དུ་མཛོད། ། ཅེས་གསུངས་སོ། །ཟབ་མོ་ནི་བྱིས་པ་དང་ཉན་ཐོས་དང་རང་སངས་རྒྱས་ཀྱིས་རྟོགས་པར་དཀའ་བའི་ཕྱིར་རོ། །མདོར་བསྡུས་ནས་སྟོན་པ་ནི་རྒྱལ་པོ་དབང་པོ་རྣོན་པོར་གོ་བར་བྱ་བའི་ཕྱིར་རོ། །དེ་ལྟར་ཆོས་ཀྱི་སྐྱེས་ཉིད་རྒྱལ་པོ་ལ་འབུལ་བར་རིགས་ཏེ། ལོངས་སྤྱོད་ནི་རྒྱལ་པོ་ཉིད་ལ་རྣམ་ཐོས་ཀྱི་བུ་དང་འགྲན་པར་ནུས་པ་ཡོད་ཅིང་ཟང་ཟིང་གི་སྐྱེས་ནི་དུད་འགྲོས་ཀྱང་འབུལ་བར་ནུས་པའི་ཕྱིར་རོ ༑ ༑ ཆོས་ཀྱི་གདམས་པ་བཤད་ནས་ཞར་ལས་སྐབས་སུ་བབ་པའི་དོན་གསོལ་བ ༑ ཆོས་ཀྱི་སྐྱེས་སུ་བགྱིས་པའི་རབ་བྱེད་འདི། །ཕུལ་བས་སླར་ཡང་སྤོབས་པའི་ཡིད་འཕེལ་ནས། །ཅུང་ཟད་གསོལ་བ་འདི་ལ་སྐྱེ་རྒུའི་རྗེ། །རེ་ཞིག་གཡེང་བ་མེད་པར་དགོངས་སུ་གསོལ། །ཞེས་བྱ་བ་འདིས་ནི་སྙན་གསན་དབབ་པ་བསྟན་ཏེ ༑ ཆེན་པོའི་ཆེན་པོ་དག་ལ་ཐུགས་ཐུབ་ཏུ་ཞུ་བ་མི་རིགས་སོ་སྙམ་དུ་དགོངས་པའོ ༑ ༑ དེའི་སྤོབས་པ་དེ་གང་ལས་བྱུང་ཞེ་ན།

ཆོས་ཀྱི་སྐྱེས་སུ་བགྱིས་པའི་རབ་བྱེད་འདི་ཕུལ་བས་སླར་ཡང་སྤོབས་པའི་ཡིད་འཕེལ་བ་ལས་བདག་གཞན་གྱི་དོན་ཅུང་ཟད་སྙན་དུ་གསོལ་བས་དུས་རེ་ཞིག་ཐུགས་གཡེལ་བ་མེད་པར་དགོངས་སུ་གསོལ་ཞེས་པའོ། །དེ་ལྟར་སྙན་གསན་ཕབ་ནས། རྒྱལ་པོ་ཉིད་ཀྱི་དོན་ལ་བསྐུལ་བ། ཉིད་ཀྱང་ཉིད་ཀྱི་སྐུ་ཚེ་རིང་བ་དང༌། །གདུང་རྒྱུད་བརྒྱུད་པར་བཅས་པའི་དཔལ་བརྟན་དང༌། །རྣམ་གྲོལ་བརྙེས་པའི་ཐབས་ལ་བརྩོན་པའི་དུས ༑ ༑ ད་ལྟ་ལགས་ཀྱི་གཡེལ་མེད་བརྩོན་པའི་རིགས། །ཞེས་གསུངས་ཏེ། རྒྱལ་པོ་ཉིད་ཀྱང་ཉིད་ཀྱི་སྐུ་ཚེ་རིང་བའི་ཐབས་ལ་བརྩོན་པའི་དུས་ད་ལྟ་ཉིད་ནས་མཛོད་ཅེས་སྦྱར་རོ། །དེའི་ཐབས་ཇི་ལྟ་བུ་ཞེ་ན། རྒྱལ་བུ་མོ་ནོ་གན་ལ་སྤྲིངས་པ་ལས ༑ ནོངས་མེད་སེམས་ཅན་འགུམ་པ་དང༌། །མི་མ་ཡིན་ལ་ཐོ་འཚམ་དང༌། ། དུས་ཀྱི་ཆོ་ག་རྒྱུན་གཅོད་པ། །ཚེ་འཛད་པ་ཡི་རྒྱུ་གསུམ་ལགས། །ཞེས་འབྱུང་བས ༑ དེ་རྣམས་སྤང་ཞིང་གསད་བྱ་ཐར་བར་བྱ་བ་དང་དུས་ཀྱི་རིམ་གྲོ་ལ་བརྩོན་པ་ལ་སོགས་པའོ། །དེ་བཞིན་དུ་གདུང་རྒྱུད་བརྒྱུད་པར་བཅས་པའི་དཔལ་བརྟན་པའི་ཐབས། གཞན་ལ་བརྩོན་པས་བདག་འདུན་དང༌། །གཞན་བསྐྱངས་པ་ཡིས་བདག་མཆོད་དང༌། །སྙན་པར་སྨྲ་བས་བདག་བསྟོད་པ། །ཚུལ་འདི་དངོས་པོའི་ཆོས་ལགས་པས། །ཞེས་བྱ་བ་ལ་སོགས་པ་ལུགས་ཀྱི་བསྟན་བཅོས་དག་ལས་འབྱུང་བ་ལ་ཡང་བརྩོན་པར་བགྱི་ཞིང༌། མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱི་ནས་རྙེད་དཀའ་ཡི། །རྨོངས་པ་དུས་སུ་གཉིད་མ་ལོག །ཅེས་འབྱུང་བའི་ཚུལ་གྱིས་རྣམ་གྲོལ་བརྙེས་པའི་ཐབས་ལ་བརྩོན་པའི་དུས་ཀྱང་ད་ལྟ་ཉིད་ཡིན་ཏེ། དལ་འབྱོར་གྱི་ལུས་སྐྱོན་མེད་ཐོབ་ཅིང་སངས་རྒྱས་ཀྱི་བསྟན་པ་དང་ཕྲད་ལ་ཡང་དག་པའི་དགེ་བའི་བཤེས་གཉེན་གྱིས་ཡོངས་སུ་བཟུང་བའི་ཕྱིར་རོ། །ཏིང་ངེ་འཛིན་རྒྱལ་པོ་ལས་ཁྱེའུ་རབ་ཏུ་བྱུང་བ་རྫུ་འཕྲུལ་དང་མངོན་པར་ཤེས་པ་དང་ལྡན་པ་གཉིས་ཀྱིས་འཛམ་བུའི་གླིང་གི་རྒྱལ་པོ་ཆེན་པོ་ཞིག་ལ་གདམས་པ།

རྒྱལ་པོ་དེ་ལ་གདམས་པ་རྒྱལ་རིགས་ཉོན། ། སངས་རྒྱས་འབྱུང་བ་མཆོག་ཏུ་རྙེད་པར་དཀའ། །ས་ཡི་བདག་པོ་རྟག་ཏུ་བག་ཡོད་གྱིས། །ཚེ་ནི་རྟག་ཏུ་འགྲོ་ཞིང་མི་གནས་ཏེ། །རི་ཡི་ཆུ་བོ་བཞིན་དུ་མྱུར་དུ་འགྲོ ༑ ༑ ནད་དང་མྱ་ངན་རྒ་བས་གཟིར་བ་ལ། ཁྱོད་ལས་དགེ་བའི་ལས་འདྲ་སྐབས་གཞན་མེད། །ཅེས་གསུངས་སོ། །བསྟན་པ་སྤྱིའི་དོན་ལ་བསྐུལ་བ། བསྟན་པ་ཆོས་ཀྱི་དཔལ་ཡང་མི་ནུབ་ཅིང༌། །ཆོས་རྒྱལ་མི་དབང་ཁྱོད་འདྲའང་བཞུགས་བཞིན་དུ། །ངུར་སྨྲིག་འཛིན་པའི་གནས་སྐབས་འདི་འདྲ་བ། །འདི་ལ་ཁྱོད་ཀྱི་ཐུགས་ནི་ཇི་ལྟར་དགོངས། །ཞེས་གསུངས་ཏེ། སྟོན་པ་སངས་རྒྱས་ཀྱི་བསྟན་པ། དམ་པའི་ཆོས་ཀྱི་དཔལ་ཡང་མ་ནུབ་ཅིང་ཆོས་ཀྱི་རྒྱལ་པོ་ཆོས་བཞིན་རྒྱལ་སྲིད་སྐྱོང་བ། ཁྱོད་འདྲ་བ་ཡང་བཞུགས་བཞིན་དུ་སྟོན་པའི་རྗེས་སུ་སློབ་ཅིང་ ༑ ངུར་སྨྲིག་གི་རྒྱལ་མཚན་འཛིན་པ་འདི་དག་སྐྱེ་བོ་ཕལ་པ་རྣམས་ཀྱིས་འཚོ་ཞིང་ ༑ ཉོན་མོངས་པའི་གནས་སྐབས་འདི་འདྲ་བ་ལ། ཁྱོད་ཀྱི་ཐུགས་ནི་ཅི་ལྟར་བཏང་སྙོམས་མཛད། །འཇམ་དཔལ་རྩ་རྒྱུད་ལས། སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ཅན། །ངུར་སྨྲིག་འཛིན་པ་ཤཱཀྱའི་སྲས

༑ ༑ དགེ་སློང་རྣམས་ནི་ཡིན་པའི་ཕྱིར། །ཞེས་གསུངས་ལ། ཏིང་ངེ་འཛིན་རྒྱལ་པོ་ལས་ཀྱང༌། སྔར་གྱི་ཁྱེའུ་རབ་ཏུ་བྱུང་བ་གཉིས་ཀྱིས་རྒྱལ་པོ་ལ་གདམས་པ ༑ རྒྱལ་པོའི་གླང་པོ་ཆོས་རྣམས་བསྐང་བར་གྱིས། །སྟོབས་བཅུ་ལྡན་པའི་བསྟན་པ་འདི་ཡང་སྲུངས། །ཟད་པའི་དུས་ལ་ཤིན་ཏུ་འཇིགས་པའི་ཚེ། །རྒྱལ་པོ་གླང་པོ་ཆོས་ཀྱི་ཕྱོགས་གནས་གྱིས། །ཞེས་གསུངས་པས་བསྟན་པའི་རྩ་བར་གྱུར་པའི་རབ་ཏུ་བྱུང་བ་འདི་རྣམས་ལ་དགོངས་པར་རིགས་སོ། །ཞེས་གསོལ་བའོ། ། བྱེ་བྲག་ཏུ་རང་གི་དོན་ལ་བསྐུལ་བ། བདག་ཀྱང་ན་ཚོད་རྒན་པ་མ་ལགས་ཀྱང༌།། ལུས་སྟོབས་དམན་ཞིང་སྒྱིད་ལུག་ཡིད་ཀྱང་ཞུམ། །དེ་སླད་དབེན་པར་ཆོས་དོན་ཚོལ་འཚལ་བས། །དེ་དང་མཐུན་པར་བཀའ་དྲིན་མཛད་དུ་གསོལ། །ཞེས་གསུངས་ཏེ། ཁྱེད་ལ་གདམས་པ་འདོམས་པ་པོ་བདག་ཀྱང༌། སོ་སོར་ཐར་པའི་མདོ་ལས། མང་དུ་ཐོས་པ་ནགས་ཀྱི་ནང་དག་ཏུ། །ལང་ཚོ་ཡོལ་བ་རྣམས་ཀྱིས་གནས་པ་བདེ། །ཞེས་འབྱུང་བ་ལྟར་གནས་དབེན་པར་རང་གིས་ཐོས་པའི་ཆོས་རྣམས་ཀྱི་དོན་ཚོལ་བར་འཚལ་བས། དེ་དང་མཐུན་པར་བཀས་གནང་བར་མཛོད ༑ ཅེས་གསོལ་བ་ཡིན་ལ་དེ་ལ་ཁྱོད་ཤེས་བྱ་རིག་པའི་གནས་ཀྱི་ཕ་རོལ་ཏུ་སོན་པས་མང་དུ་ཐོས་པ་ཡིན་དུ་ཟིན་ཀྱང༌། བསྟན་བཅོས་མཛད་པའི་ཚེ། དགུང་ལོ་སུམ་ཅུ་དང་ཉེ་བ་ཡིན་པས་ལང་ཚོ་ཡོལ་བ་མ་ཡིན་ཞིང་དར་ལ་བབ་པ་ཡིན་པའི་ཕྱིར། དབེན་པར་གནས་པའི་དུས་ལ་མ་བབ་བོ་སྙམ་ན། ན་ཚོད་རྒན་པོ་མ་ལགས་ཀྱང༌། རྒན་པོ་དང་ཆོས་གསུམ་གྱིས་འདྲ་བའི་ཕྱིར། དབེན་པར་གནས་པར་རིགས་སོ། །ཆོས་གསུམ་པོ་གང་ཞེ་ན། ལུས་ཀྱི་སྟོབས་དམན་པ་དང༌། བསྟན་པའི་ཆོས་ཀྱི་དཔལ་མ་ནུབ་ལ་ཆོས་ཀྱི་རྒྱལ་པོ་ཁྱོད་འདྲ་བའང་ཡོད་བཞིན་དུ་ངུར་སྨྲིག་འཛིན་པའི་གནས་སྐབས་འདི་འདྲ་བར་གྱུར་ཏོ་སྙམ་ནས་སྒྱིད་ལུག་པ་དང༌། བསྟན་པའི་རྩ་བ་ནི་དམ་ཆོས་འཛིན་པའི་དགེ་འདུན་ཡིན་ལ་དེ་རྣམས་ཀྱི་དོན་མཐུ་དང་ནུས་པ་བསམ་གྱིས་མི་ཁྱབ་པ་དང་ལྡན་ཞིང༌།

སྟོན་པའི་བསྟན་པ་ལ་གཅེས་པར་འཛིན་པའི་ཆོས་ཀྱི་རྒྱལ་པོ་ཆེན་པོས་མི་དགོངས་ན། བདག་ལྟ་བུའི་དགེ་སློང་མཐུ་ཆུང་བས་ག་ལ་ནུས་སྙམ་དུ་ཡིད་ཀྱང་རབ་ཏུ་ཞུམ་པར་གྱུར་ནས་དབེན་པར་གནས་པར་འདོད་ཅེས་དགོངས་པའོ། །འདི་དག་ནི་གདུལ་བྱ་རྣམས་དམ་པའི་དོན་ལ་བརྩོན་པ་བསྐྱེད་པའི་ཆེད་དུ་གསུངས་པ་ཡིན་གྱི། བསོད་ནམས་བརྒྱ་ཕྲག་དུ་མས་རྣམ་པར་བསྐྲུན་ཞིང་མང་དུ་ཐོས་པའི་བྱང་ཆུབ་སེམས་དཔའ་རྣམས་ལ་ནི་གཞན་གྱི་དོན་ལ་སྒྱིད་པ་ལུགས་དང༌། ཡིད་ཞུམ་པ་མི་མངའ་སྟེ ༑ པདྨའི་མཚོ་ལ་ངང་པ་འཇུག་པ་ལྟར་སྤྲོ་བ་བཅས་པས་འཇུག་པའི་ཕྱིར་རོ། ། དེ་ཉིད་སློབ་དཔོན་ཞི་བ་ལྷས། བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། །གཞན་དོན་འཁོར་བར་གནས་ཀྱང་ནི། །སྙིང་རྗེ་ཅན་དག་ཅི་སྟེ་སྐྱོ། །ཞེས་གསུངས་སོ། །དེ་ལྟར་ཐུབ་པའི་གསུང་རབ་རབ་འབྱམས་དཔག་ཡས་ཆུ་གཏེར་ཆེན་པོའི་ངོགས། །བློ་མཆོག་བློ་ཡིས་ཀུན་ནས་བསྲུབས་ལས་ལེགས་གྲུབ་གདམས་པའི་སྙིང་པོ་འདི། །བདག་གིས་མྱངས་བཞིན་གཞན་དག་གིས་ཀྱང་ལེགས་པར་མྱངས་ནས་རྣམ་གྲོལ་ལུས། །རྒྱས་བྱའི་དོན་དུ་ལེགས་པར་བསྡུས་འདི་འགྲོ་བ་ཀུན་གྱིས་སྤྱོད་པར་ཤོག །གང་གི་གཞུང་ལུགས་དྲི་མེད་ཀུན་མཁྱེན་མཁྱེན་པ་ལྟར། །བྱིས་པའི་བློ་ལས་རབ་འདས་ཟབ་ཅིང་རྒྱ་ཆེ་བ། ། བདག་འདྲ་བློ་གྲོས་དམན་པས་དཔྱད་པར་མ་ནུས་པས། །འཁྲུལ་པར་གྱུར་གང་མཁས་མཆོག་རྣམས་ཀྱིས་བཟོད་པར་རིགས། །གལ་ཏེ་གསུང་མཆོག་མཐའ་མི་རྟོགས་ཕྱིར་དཔྱད་པར་མི་རིགས་ན། །འགྲོ་བ་འདི་ཀུན་མ་ལུས་ཁྱོད་ཀྱི་གསུང་ལ་རྩོལ་བ་འདོར་རམ་ཅི། །དེ་ཕྱིར་དེ་ཉིད་བཀའ་ཡིས་གནང་དང་བཀའ་བཞིན་ནན་ཏན་རབ་འབད་ནས། །དམ་པའི་ལེགས་གསུང་མི་བརྗེད་དོན་དུ་བདག་གིས་ཡི་གེར་བཀོད་པའོ། །གཞུང་འདི་གསུང་རབ་མ་ལུས་པའི། །སྙིང་པོ་ལེགས་པར་བསྡུས་པ་སྟེ། །དེ་གསུང་གསལ་བར་བྱེད་པའི་ཕྱིར། །འདི་ནི་གསུང་རབ་གསལ་བའི་རྒྱན། །དེ་ལྟར་བདག་ཅག་རྣམས་ཀྱིས་ཡོངས་སུ་འཛིན་པ་ཡང་དག་པའི་དགེ་བའི་བཤེས་གཉེན།

ཐུབ་པའི་དབང་པོའི་ཆོས་ཀྱི་རྒྱལ་སྲིད་ལེགས་པར་སྐྱོང་བའི་ཆོས་ཀྱི་རྒྱལ་པོ། མི་འཕྲོགས་པའི་མཁྱེན་རབ་ཕུན་སུམ་ཚོགས་པ་དང་ལྡན་པས ༑ བདེ་བར་གཤེགས་པའི་བཀའ་རབ་འབྱམས་མ་ལུས་པ་ལ་ཐོགས་པ་དང་ཆགས་པ་མེད་པར་དབང་སྒྱུར་བ། འགྲོ་བ་ཐམས་ཅད་ལ་བུ་གཅིག་པ་ལྟར་བརྩེ་བའི་ཐུགས་རྗེ་ཆེན་པོ་དང་ལྡན་པས། སྐྱེ་རྒུ་རབ་ཏུ་མང་པོ་མངོན་པར་མཐོ་བ་དང་ ༑ ངེས་པར་ལེགས་པའི་གོ་འཕང་དམ་པ་ལ་འགོད་པར་བརྩོན་པ་དེས། སའི་བདག་པོ་ཆེན་པོ་ཆོས་བཞིན་དུ་རྒྱལ་སྲིད་སྐྱོང་བ་མིའི་དབང་པོ་གོ་པེ་ལས་ཡང་དང་ཡང་དུ་ཞུས་པའི་དོན་དུ་མཛད་པ། བདེ་བར་གཤེགས་པའི་གསུང་རབ་མ་ལུས་པའི་དོན་བསྡུས་ནས་ཉམས་སུ་ལེན་པའི་ཚུལ་སྟོན་པ། རྒྱལ་པོ་ལ་གདམས་པའི་རབ་ཏུ་བྱེད་པ་རྣམ་པར་བཤད་པ་གསུང་རབ་གསལ་བའི་རྒྱན་ཞེས་བྱ་བ། བླ་མ་དམ་པ་དེ་ཉིད་ཀྱི་ཞབས་ཀྱི་པདྨོ་དྲི་མ་མེད་པ་ལ་གཏུགས་ཤིང་ལེགས་པར་བཤད་པའི་བདུད་རྩི་མྱངས་པས་ངོམས་མི་ཤེས་པའི་སྡེ་སྣོད་འཛིན་པའི་ཤེས་རབ་གཞོན་ནུ་ཞེས་བྱ་བས། བླ་མ་དམ་པ་དེ་ཉིད་ཀྱིས་གསུང་དང་མཐུན་པར་ཙོམ་མདོ་གནས་སར་གྱི་གཙུག་ལག་ཁང་དུ། ཤིང་མོ་ཕག་གི་ལོ་སྟོན་ཟླ་འབྲིང་པོའི་ཚེས་ཉི་ཤུ་བརྒྱད་ལ་ཚར་བར་སྦྱར་ཞིང་ཡང་དེ་ཉིད་ཀྱི་དྲུང་དུ་ཡང་དང་ཡང་དུ་གཏུགས་ཤིང་དག་པར་བགྱིས་པའོ།། །།རྫོགས་སོ།། །། ཆོས་རྒྱལ་འཕགས་པའི་གསུང་རབ་དཔེ་བསྡུར་མ་པོད་གསུམ་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 288PAGE 283