ནི་ལྟུང་བ་ཐམས་ཅད་ང་རྒྱལ་ལ་བརྟེན་ནས་འབྱུང་སྟེ། རིགས་དང༌། གཟུགས་དང་

༑ ཡོན་ཏན་ལ་སོགས་པའི་སྒོ་ནས་བདག་ནི་མཆོག་ཏུ་གྱུར་ལ་འདི་ནི་ཆེས་དམན་པའོ་ཞེས་བྱ་བ་ལྟ་བུའམ། བདག་ནི་བདེན་པ་འདི་ནི་མི་བདེན་པའོ་ཞེས་བྱ་བ་ལྟ་བུའམ། འདི་ལྟ་བུའི་ཉེས་པ་ནི་ཚོད་ཡོད་དོ་ཞེས་བྱ་བ་ལ་སོགས་པ་ལྟ་བུའི་ང་རྒྱལ་དོར་ལ། ཞི་ཞིང་དུལ་བ་བདག་གིས་བསླབ་པར་བྱ་བ་ཡིན་ནོ། ། བདག་ཉིད་མ་འཁྲུལ་ཤེས་པར་བྱ། །ཞེས་བྱ་བ་འདིས་ནི་གཉིས་བསྟན་པ་ཡིན་ཏེ ༑ རྟེན་གྱི་ཡན་ལག་དང༌། བསྐྱང་བའི་ཐབས་སོ། །དང་པོ་ནི་བདག་ཉིད་མ་འཁྲུལ་བའི་ཚེ་ལྟུང་བ་བྱུང་བ་རྣམས་ནི་ཤེས་པ་རང་བཞིན་དུ་གནས་པའི་ཕྱིར་རྩ་བའི་ལྟུང་བ་ཡིན་ལ། ཤེས་པ་རང་བཞིན་དུ་མི་གནས་པའི་ཚེ་བཤགས་པར་བྱ་བའམ ༑ ཉེས་པ་ ( ¡¶ ཞ ¡·¡¶ ལུ ¡· + མེད་པ་ ) ཉིད་དུ་འགྱུར་རོ། །གཉིས་པ་བསྐྱང་པའི་ཐབས་དང་སྦྱར་ན་མ་འཁྲུལ་བར་ཤེས་པར་བྱ་བ་ནི་བསླབ་པ་རྣམས་བསྲུང་བར་འདོད་པས་བག་ཡོད་པ་དང༌། དྲན་པ་དང༌། ཤེས་བཞིན་གྱིས་བསྐྱང་བར་བྱ་སྟེ། དེ་ལྟར་ན་ཉེས་པ་མི་འབྱུང་བར་འགྱུར་རོ། །དྲན་པ་དང་ཤེས་བཞིན་གྱིས་མ་བསྐྱངས་པ་ནི་ཉེས་པ་ཐམས་ཅད་ཀྱི་རྩ་བ་ཡིན་ཏེ། དེ་སྐད་དུ། སྤྱོད་འཇུག་ལས། ཤེས་བཞིན་མེད་པའི་ཆོམ་རྐུན་དག །དྲན་པ་ཉམས་པའི་རྗེས་འབྲངས་ནས། ། བསོད་ནམས་དག་ནི་ཉེར་བསགས་ཀྱང༌། །རྐུན་པོས་ཕྲོགས་བཞིན་ངན་འགྲོར་འགྲོ ༑ ༑ ཞེས་གསུངས་པའི་ཕྱིར་རོ། །དེས་ན་བསླབ་པ་བསྲུང་བར་འདོད་པས་སེམས་བསྲུང་བར་བྱ་སྟེ། དེ་ཉིད་ལས། བསླབ་པ་བསྲུང་བར་འདོད་པ་ཡིས། ། རབ་ཏུ་བསྒྲིམས་ནས་སེམས་བསྲུང་སྟེ། །སེམས་འདི་བསྲུང་བར་མ་བྱས་ན། ། བསླབ་པ་བསྲུང་བར་ཡང་མི་ནུས། །ཞེས་བྱ་བ་དང༌། ཡང༌། དེ་ལྟས་བདག་གི་སེམས་འདི་ནི། །ལེགས་བཟུང་ལེགས་པར་བསྲུང་བར་བྱ། །སེམས་སྲུང་བརྟུལ་ཞུགས་མ་རྟོགས་པར། །བརྟུལ་ཞུགས་མང་པོས་ཅི་ཞིག་བྱ། །ཞེས་གསུངས་པ་ཡིན་ནོ། །སེམས་དེའང་ཇི་ལྟར་བསྲུང་ཞེ་ན། དྲན་པ་དང་ཤེས་བཞིན་གྱིས་བསྐྱང་བར་བྱ་སྟེ། དེའང་དེ་ཉིད་ལས། སེམས་བསྲུང་འདོད་པ་རྣམས་ལ་ནི།

།དྲན་པ་དང་ནི་ཤེས་བཞིན་དག །སྲོག་ལ་བབ་ཀྱང་སྲུངས་ཤིག་ཅེས། །བདག་ནི་དེ་སྐད་འདོམས་པར་བྱེད། །ཅེས་གསུངས་པ་ཡིན་ནོ། །དྲན་པ་དང་ཤེས་བཞིན་ཡང་ཅིས་བསྐྱང་སྙམ་ན། ཁྲེལ་ཡོད་པ་དང༌། ངོ་ཚ་ཤེས་པས་བསྐྱང་སྟེ། དེ་ལ་ཁྲེལ་ཡོད་ནི་བདག་གམ་འཇིག་རྟེན་གྱིས་དབང་དུ་བྱས་ནས་གཞན་གྱིས་བཅའ་བར་འགྱུར་བ་དང༌། བླ་མ་དང་སློབ་དཔོན་གྱིས་སྐྱོན་དུ་དྭཽགས་པས་ཁྲེལ་ཡོད་ཅིང་འཇིགས་པས་བསྲུང་བ་སྟེ། དེས་ན་ལས་དང་པོ་ ¡Ã པས་ ( ¡¶ ཞ ¡· པའི་ ¡¶ ལུ ¡· པ་དག་གིས་ ) དགེ་བའི་བཤེས་གཉེན་དག་གི་དྲུང་དུ་བསྙེན་ཅིང་བསྟཻན་པར་བྱའོ། །དེ་སྐད་དུ་དེ་ཉིད་ལས། བླ་མ་དང་ནི་འགྲོགས་པ་དང༌། །མཁན་པོས་རྗེས་སུ་བསྟན་པ་ལས། །འཇིགས་པས་སྐལ་ལྡན་གུས་བྱེད་ལ། །དྲན་པ་ཤིན་ཏུ་སྐྱེ་བར་འགྱུར།། ཞེས་གསུངས་སོ། །ཡང་ངོ་ཚ་ཤེས་པས་བསྲུང་བ་ནི། འཇིག་རྟེན་པས་མི་ཚོར་དུ་རེ་བའི་མི་དགེ་བ་ལ་འཇུག་པར་བསམ་པ་ན་ནང་གི་དགེ་བའི་བཤེས་གཉེན་བསྟེན་པ་དང༌། ཚེ་ཕྱི་མའི་རྣམ་པར་སྨིན་པ་དྲན་པར་བྱ་སྟེ། དེ་ཡང་སོ་སོའི་སྐྱེ་བོ་དག་པས་ཆེས་བཟང་བའི་སངས་རྒྱས་དང༌། བྱང་ཆུབ་སེམས་དཔའ་དག་གིས་མི་དགེ་བ་འདི་གཟིགས་ལ། ཚེ་ཕྱི་མ་ལ་ངན་འགྲོའི་འཇིགས་པ་བདག་ཉིད་ཀྱིས་མྱོང་བའི་ཕྱིར་མི་དགེ་བ་དག་བསྲུང་བར་བྱའོ། །དེ་སྐད་དུ་དེ་ཉིད་ལས། སངས་རྒྱས་བྱང་ཆུབ་སེམས་དཔའ་ཀུན། །ཀུན་ཏུ་ཐོགས་མེད་གཟིགས་པར་ལྡན། །དེ་དག་ཀུན་གྱི་སྤྱན་སྔ་ན། །བདག་ནི་རྟག་པར་གནས་སོ་ཞེས། །དེ་ལྟར་བསམས་ནས་ངོ་ཚ་དང༌། །གུས་དང་འཇིགས་ལྡན་དེ་བཞིན་མནོས། །ཞེས་གསུངས་པ་ཡིན་ནོ། །དེ་བས་ན་ཉེས་པ་དག་མི་འབྱུང་བར་བྱ་བའི་ཕྱིར་བག་ཡོད་ཅིང་དྲན་པ་དང་ཤེས་བཞིན་གྱིས་ཀུན་ཏུ་བསྐྱང་བར་བྱའོ། །ཉེས་པ་མི་འབྱུང་བར་བྱ་བའི་ཕྱྀར་བསྐྱང་བ་བསྟན་ཟིན་ཏོ།། །།གཞུང་གི་དོན་ལྔ་པ་བྱུང་བ་ཕྱིར་བཅོས་པའི་ཐབས་ལ་གཉིས། ལྟུང་བ་ལས་ལྡང་བ་དང༌། དམ་ཚིག་དང་སྡོམ་པ་ཡང་དག་པར་བླང་བའོ། །དང་པོ་ནི་ཡན་ལག་མ་ཚང་བ་རྣམས་ལ་བཤགས་པར་བྱ་བ་ཉིད་དེ།

དེའང་མཉམ་པར་བཞག་པས་བླ་མ་ལ། །ཅི་འབྱོར་པ་ཡིས་མཆོད་བྱས་ལ། །ཞེས་སྨོས་པ་ལ། མཉམ་པར་བཞག་པས་ཞེས་བྱ་བ་ནི་དྲན་པ་དང་ཤེས་བཞིན་གྱིས་ཟིན་པ་ཡིན། དེ་ལ་མི་འབྱུང་བར་བྱ་བའི་ཕྱིར་བསླབ་པ་ནི། དྲན་པ་དང་ཤེས་བཞིན་ནི་བསྟན་ཟིན་ལ། འདིར་བདག་ནི་ཉེས་པ་ཆེ་འབྲིང་འདི་ལྟ་བུ་དང་ལྡན་པས་ཕྱིར་བཅོས་པའི་ཐབས་ནི་འདི་ལྟ་བུ་དགོས་སོ། །ཞེས་ལེགས་པར་ཤེས་པར་བྱ་བ་གང་ཡིན་པའོ ༑ ༑ བླ་མ་ལ་ཞེས་བྱ་བ་ནི་རྡོ་རྗེ་ཐེག་པའི་སྒོ་ནས་སྨིན་པར་བྱེད་པ་དང་ལམ་ཀུན་ཏུ་སྟོན་པ་ལ་བླ་མ་ཞེས་གྲགས་པ་ཡིན་ནོ། །དེ་སྐད་དུ། ཡང་དག་པར་སྦྱོར་བའི་རྒྱུད་ཕྱི་མ་ལས། བླ་མ་ལ་ནི་སྔགས་དང་རྒྱུད་དང་མན་ངག་ཅན་ནོ། །ཞེས་གསང་སྔགས་འཛིན་པ་ལ་བླ་མ་ཞེས་གསུངས་པ་དང་མཐུན་ནོ། །དེ་ལྟར་ན་དེ་ནི་བཤགས་པར་བྱ་བ་དང༌། ཚོགས་བསག་པར་བྱ་བའི་ཡུལ་མཆོག་ཏུ་གྱུར་པ་སྟེ། རྡོ་རྗེ་རྩེ་མོ་ལས། བླ་མ་སངས་རྒྱས་ཀུན་དང་མཉམ། །ཞེས་གསུངས་པའི་ཕྱིར་རོ ༑ ༑ དེས་ན་ཉེས་པ་ཆེན་པོ་རྣམས་ཀྱི་བཤགས་བྱའི་རྟེན་ཡིན་པས་གཞུང་དུ་བསྟན་ལ། ཉེས་པ་ཕྲ་མོ་བྱུང་ཞིང་བླ་མ་དང་ཡུལ་འགྱངས་མ་རིང་དུ་གྱུར་ན་དམ་ཚིག་གི་ཉེས་པ་མེད་པའི་རྡོ་རྗེ་སྤུན་ཡང་བཤགས་པའི་རྟེན་དུ་བཟུང་བ་ཤུགས་ལས་བསྟན་ནོ། །ཅི་འབྱོར་པ་ཡིས་མཆོད་བྱ་སྟེ། །ཞེས་བྱ་བ་ནི་ཚོགས་ཀྱི་འཁོར་ལོ་ལ་སོགས་པ་བྱས་ནས་བདོག་པ་ཐམས་ཅད་བཏང་བའི་བར་དུ་བྱས་ལ། སྟོབས་བཞིའི་སྒོ་ནས་བཤགས་པ་བྱ་བ་ཡིན་ནོ། །འདིས་ལྟུང་བ་ལས་ལྡང་བའང་བསྟན་མོད་ཀྱི། དམ་ཚིག་དང་སྡོམ་པ་ཡང་དག་པར་བླང་བའི་སྔོན་དུ་འགྲོ་བ་བླ་མ་ལ་གསོལ་བ་གདབ་པ་དང༌། ཉེས་པ་ཆེས་ཆེ་བ་རྣམས་ལ་དབང་གི་རྗེས་ལ་བླ་མ་ལ་བསྟཻན་ཏེ། ལས་ཀྱི་སྒྲིབ་པ་སྦྱང་བའང་བསྟན་ཏེ། བླ་མ་ནི་ལམ་དང་དངོས་གྲུབ་ཐམས་ཅད་ཀྱི་རྩ་བ་ཡིན་ཏེ། བླ་མ་ལྔ་བཅུ་པ་ལས། དེ་བྱིན་སངས་རྒྱས་ཐམས་ཅད་ལ། །རྟག་ཏུ་བྱིན་པ་ཉིད་དུ་འགྱུར། །དེ་བྱིན་བསོད་ནམས་ཚོགས་ཡིན་ཏེ།

།ཚོགས་ལས་དངོས་གྲུབ་མཆོག་ཏུ་འགྱུར། །ཞེས་བྱ་བ་དང༌། བླ་མ་ལས་ནི་དངོས་གྲུབ་དང༌། །མཐོ་རིས་དང་ནི་བདེ་བ་ཐོབ། །ཅེས་གསུངས་སོ། ། དེ་ལ་སོགས་པ་དྲི་མ་མེད་པའི་བཀའ་དང༌། བསྟན་བཅོས་ཐམས་ཅད་ལས་ཀྱང་འབྱུང་ཞིང་ཡང་དག་པའི་མན་ངག་ནས་ཀྱང་བསྟན་པ་ཡིན་ནོ། །གཉིས་པ་དམ་ཚིག་དང་སྡོམ་པ་ཡང་དག་པར་བླང་བའི་ཐབས་གསུངས་པ་ནི། གསུམ་ལ་སྐྱབས་འགྲོ་ནས་བརྩམས་ཏེ། །བྱང་ཆུབ་སེམས་སོགས་སྡོམ་པ་ནི། །གལ་ཏེ་བདག་ལ་ཕན་འདོད་ན། །སྔགས་པས་འབད་དེ་བཟུང་བར་བྱ། །ཞེས་བྱ་བ་ལ། གསུམ་ལ་སྐྱབས་འགྲོ་ནས་བརྩམས་ཏེ། །ཞེས་བྱ་བ་ནི་རྩ་བའི་ལྟུང་བ་བྱུང་ན་སྡོམ་པ་བཏང་བས་ན་སླར་སྡོམ་པ་བླང་དགོས་ལ། དེ་ཡང་ཐུན་མོང་གི་སྐྱབས་སུ་འགྲོ་བ་དང༌། རང་གང་ལ་གནས་པའི་སོ་སོར་ཐར་པ་བླང་བར་བྱའོ། །བྱང་ཆུབ་སེམས་ཞེས་བྱ་བ་ནི་དེའི་རྗེས་ལ་ཐུན་མོང་མ་ཡིན་པའི་སྐྱབས་སུ་འགྲོ་བ་དང༌། སྨོན་འཇུག་གི་བདག་ཉིད་ཅན་གྱི་བྱང་ཆུབ་ཀྱི་སེམས་བསྐྱེད་པར་བྱ་སྟེ། དེ་ནི་གུད་དུ་བླངས་ཀྱང་རུང༌། མ་བླངས་ཀྱང་དབང་གི་སྔོན་དུ་སྟ་གོན་གྱི་སྐབས་སུ་འབྱུང་བ་ཡིན་ནོ། །བྱང་ཆུབ་སེམས་སོགས་སྡོམ་པ་ཞེས་བྱ་བ་ནི་དཀྱིལ་འཁོར་དུ་འཇུག་པ་སྔོན་དུ་འགྲོ་བས་དབང་རྣམས་ཡོངས་སུ་རྫོགས་པར་བླངས་ཤིང༌། དམ་ཚིག་དང་སྡོམ་པ་མཐའ་དག་ནོད་པར་བྱ་བ་ཉིད་ཡིན་ནོ། །གལ་ཏེ་བདག་ལ་ཕན་འདོད་ན། །ཞེས་བྱ་བ་ལ་སྤྱིར་བདེ་བ་དང་ཕན་པ་ཞེས་བྱ་བ་གཉིས་ཡིན་པ་ལ། བདེ་བ་ནི་འཇིག་རྟེན་འདིར་བདེ་བ་ཡིན་ལ། ཕན་པ་ནི་ཕ་རོལ་ཏུ་ཕན་པ་ཉིད་ཡིན་ནོ། །དེ་ལ་གཉིས་ཀ་འབྱུང་ན་ནི་བྱ་ལ། གཉིས་ཀ་མི་འབྱུང་ན་ནི་མི་བྱ་ཞིང་འདིར་བདེ་ཡང་ཕྱི་མར་མི་ཕན་ན་མི་བྱ་ལ། འདིར་མི་བདེ་ཡང་ཕྱི་མར་ཕན་ན་ནི་བྱ་བ་ཉིད་ཡིན་པས་ན་གཙོ་བོར་གྱུར་པས་འདིར་ཕན་པ་ཉིད་སྨོས་པ་ཡིན་ནོ། ། དེས་ན་མཆོག་དང་ཐུན་མོང་གི་དངོས་གྲུབ་ཐོབ་པར་འདོད་པས་དབང་བླང་བ་ལ་ཕན་པར་འདོད་ན་ཞེས་སྦྱར་རོ། །སྔགས་པས་འབད་དེ་བཟུང་བར་བྱ།

།ཞེས་བྱ་བ་ལ། སྔགས་པས་ཞེས་བྱ་བ་ནི་རྡོ་རྗེ་ཐེག་པའི་གང་ཟག་གོ །འབད་དེ་ཞེས་བྱ་བ་ནི་བརྩོན་འགྲུས་དང་ ¡Ã བརྟུན་པ་ ( ¡¶ ལུ ¡· བརྟུལ་བ་ ) ཆེར་བསྐྱེད་ནས་ཉེས་པ་མི་འབྱུང་བར་བྱ། བྱུང་ནའང་མྱུར་དུ་ཕྱིར་བཅོས་པ་ཉིད་ཡིན་ནོ། །དེ་སྐད་དུ། བྱང་ཆུབ་སེམས་དཔའ་ལ་ཉེས་པ་དག་མི་འབྱུང་བ་ཡིན། བྱུང་ནའང་ཆོས་བཞིན་འདུལ་བ་བཞིན་སྟོན་པའི་བསྟན་པ་བཞིན་རིངས་པ་རིངས་པར་སྐྱེན་པར་འཆོས་པ་ཡིན་ནོ་ཞེས་གསུངས་པས་ན་སྡོམ་པ་དག་ཡང་དག་པར་བླང་བར་བྱ་བའི་ཕྱིར། གཟུང་བར་བྱ་ཞེས་གསུངས་པ་ཡིན་ནོ། །དེས་ན་དམ་པ་དང་པོ་ལས། རྩ་བའི་ལྟུང་བ་བྱུང་གྱུར་ན། །སླར་ལ་ ( ¡¶ ལུ ¡· ཡང་ ) དཀྱིལ་འཁོར་འདི་རུ་ནི། །དག་པའི་རྒྱུར་ནི་འཇུག་པར་བྱ། །ཞེས་གསུངས་པ་དང༌། ཉེ་བ་འཁོར་གྱིས་ཞུས་པ་ལས་ཀྱང་ ༑ ཉན་ཐོས་ཀྱི་ཉེས་པ་རྣམས་ནི་སླར་བཅོས་སུ་མེད་པར་ཟུངས་ཤིག བྱང་ཆུབ་སེམས་དཔའི་སྡོམ་པ་རྣམས་ནི་སླར་བཅོས་སུ་ཡོད་པར་ཟུངས་ཤིག་ཅེས་གསུངས་པའི་ཕྱིར་རོ། །འདིར་ཁ་ཅིག་འདི་སྐད་དུ། གསུམ་ལ་སྐྱབས་འགྲོ་ནས་བརྩམས་ཏེ། །ཞེས་བྱ་བ་ཐུན་མོང་གི་སྐྱབས་འགྲོ་དང༌། སོ་སོར་ཐར་པ་ལས་འཆད་ཅིང༌། རྡོ་རྗེ་རྩེ་མོ་ལས་ཀྱང༌། སོ་སོར་ཐར་དང་བྱང་ཆུབ་སེམས། །རིག་འཛིན་རང་གི་སྡོམ་པའོ། །ཞེས་གསུངས་པ་དེ་གཉིས་ཀའང་སྐྱོན་དང་བཅས་པ་ཡིན་ཏེ། རིག་པ་འཛིན་པ་དང༌། བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་མོད། སོ་སོ་ཐར་པ་ནི་བྱང་ཆུབ་སེམས་དཔའི་སྡོམ་པ་ཐོབ་པའི་རྟེན་དུ་མི་རུང་སྟེ། སོ་སོ་ཐར་པ་ནི་གླིང་གསུམ་གྱི་སྐྱེས་པ་དང༌། བུད་མེད་མིན་པ་གཞན་ལ་མི་སྐྱེ་ལ། བྱང་ཆུབ་སེམས་དཔའི་སྡོམ་པ་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། །ཡང་གནས་པའི་རྟེན་དུའང་མི་འཐད་དེ། སོ་སོར་ཐར་པ་ནི་ཤི་ནས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ་ཞེ་ན། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱོད་སྨྲ་བ་བཞིན་ཁོ་བོ་ཅག་ཀྱང་སྨྲའོ།།

འོ་ན་ཁྱོད་ཀྱི་སོ་སོར་ཐར་པ་སྔོན་དུ་མ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོར་ཐར་པའི་རང་བཞིན་ནི་གཞན་ལ་གནོད་པ་གཞི་དང་བཅས་པ་ལས་ལོག་པ་ཡིན་ལ། བྱང་ཆུབ་སེམས་དཔའི་སྡོམ་པ་ནི་དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང༌། རིག་པ་འཛིན་པ་ནི་དེ་དག་ཀྱང་ལྷའི་རྣམ་པའམ། ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཡོད་པ་མ་ཡིན་ནོ། །འོ་ན་སྔར་སོ་སོར་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་ནོས་པར་གྱུར་ན། འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ནི་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། །དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཡེ་ཤེས་གྲུབ་པ་ཞེས་བྱ་བ་ལས་འབྱུང་བ། རྡོའི་རིགས་ཀྱི་བྱེ་བྲག་གིས། །བཞུས་པས་ལྕགས་དང་ཟངས་དངུལ་འབྱུང༌། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་སྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང༌། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱའོ། །ཞེས་གསུངས་སོ། །དཔེ་དེ་ཡང་རྡོ་ནི་ཕལ་པ་ཡིན་ལ། ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང༌། གསེར་འགྱུར་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། །བྱུང་བ་ཕྱིར་བཅོས་པའི་ཐབས་བསྟན་ཟིན་ཏོ། །རྡོ་རྗེ་ཐེག་པའི་རྩ་བའི་ལྟུང་བ་ཞེས་བྱ་བ་ནི་གོང་དུ་བརྗོད་ཟིན་ལ ༑ རྫོགས་སོ་ཞེས་བྱ་བ་ནི་རྩ་བའི་གཞུང་གི་སྐབས་མཐར་ཕྱིན་ཏོ་ཞེས་བྱ་བའི་ཐ་ཚིག་གོ །རང་བཞིན་ཕན་ཡོན་ཉེས་དམིགས་བསླབ་བྱ་དང༌།

།ཕྱིར་བཅོས་བཅས་པའི་རྣམ་འགྲེལ་རྒྱ་ཆེར་བགྱིས། །བསོད་ནམས་འདི་ཡིས་ལམ་ལ་བཞུགས་པ་རྣམས། ཉེས་པ་སྤངས་ནས་ཀུན་མཁྱེན་ཐོབ་པར་ཤོག །རྡོ་རྗེ་ཐེག་པའི་རྩ་བའི་ལྟུང་བ་རྒྱ་ཆེར་བཤད་པ་འཁྲུལ་པ་སྤོང་བ་ཞེས་བྱ་བ་ལས། རྩ་བའི་རྣམ་པར་འགྲེལ་པའི་སྐབས་ཏེ་ལེའུ་དང་པའོ།། །།༈ རྡོ་རྗེ་འཆང་གཙོ་བླ་ཆེན་ལ། །སྤྱི་བོས་ཕྱག་ནི་བྱས་ནས་སུ། །ཡན་ལག་ཉེས་པའི་ལྟུང་བ་ཡི། །རྣམ་བཤད་འདིར་ནི་བྲི་བར་བྱ། །དེ་ལ་ཐོག་མར་རྩ་བའི་ལྟུང་བ་དང༌། ཡན་ལག་གི་ཉེས་པ་ཞེས་བྱ་བ་གཉིས་སུ་ཕྱེ་བ་ལས་རྩ་བའི་ལྟུང་བའི་བཤད་པ་བསྟན་ཟིན་ནས་ཡན་ལག་གི་ཉེས་པ་བཤད་པར་འདོད་པས། ཡན་ལག་དམ་ཚིག་ཅེས་བྱ་བ། །ཞེས་བྱ་བ་ལ་སོགས་པ་སྨོས་ཏེ། འདི་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི། །ཡན་ལག་དམ་ཚིག་ཅེས་བྱ་བ། །ཞེས་བྱ་བ་སྟེ། ཡན་ལག་གི་དམ་ཚིག་ནི་རྩ་བའི་ལྟུང་བ་གོང་མ་རྣམས་ཉིད་ཀྱི་ཕྱོགས་སུ་གཏོགས་པས་ངོ་བོ་ཉིད་ལ་སོགས་པའི་ཡན་ལག་རྣམས་ཅི་རིགས་པར་མ་ཚང་བའོ། །རྒྱས་པར་བཤད་པ་ལ་བཞི། ངོ་བོ་རྒྱས་པར་བཤད་པ་དང༌། ཡན་ལག་གི་མིང་དོན་དང༌། མ་བསྲུངས་པའི་ཉེས་པ་དང༌། བཤགས་པའི་དུས་བསྟན་པའོ། །དང་པོ་དྲུག ཉེས་པའི་ངོ་བོ་ཉིད་དང༌། ཡན་ལག་དུས་ཉེས་པར་འགྱུར་བ་དང༌། ཉེས་པར་འགྱུར་བའི་རྒྱུ་མཚན་དང༌། མི་འབྱུང་བར་བྱ་བའི་ཕྱིར་བསླབ་པ་དང༌། ཉེས་པ་མེད་པའི་སྐབས་དང༌། བྱུང་བ་ཕྱིར་བཅོས་པའི་དུས་ ( ¡¶ ཞ ¡·¡¶ ལུ ¡· ཐབས་ ) དང་བཅས་པའོ། །དེ་ལ་དང་པོ་དང་གཉིས་པ་ནི་གཞུང་ཉིད་དུ་རྣམ་པར་སྟོན་ལ། རྒྱུ་མཚན་ནི་རྩ་བའི་ ( ¡¶ ཞ ¡· + ལྟུང་བའི ) ཁོངས་སུ་འདུ་བའི་ཕྱིར་ཡིན་ཞིང་མི་འབྱུང་བའང་དེ་བཞིན་དུ་བསྟན་པར་བྱའོ། ། ཉེས་པ་མེད་པ་ཞར་ལས་འབྱུང་ལ། ཕྱིར་བཅོས་པའི་ཐབས་ནི་འོག་ནས་སྟོན་ཏོ།། དེ་ལ་དང་པོ་ངོ་བོ་ཉིད་ནི་དོན་བརྒྱད་དམ་དགུ་རུ་གནས་པ་ལས་དང་པོ་ནི། དམ་ཚིག་དང་ནི་མི་ལྡན་པའི། །རིག་མ་བསྟེན་པར་དགའ་བ་དང༌།

།ཞེས་བྱ་བ་སྨོས་ཏེ ༑ དབང་མ་ཐོབ་པའམ། ཐོབ་ཀྱང་ཉམས་པའི་རིག་མ་ཕྱག་རྒྱའི་ལམ་དུ་ཡིད་ཀྱིས་བསྟེན་པར་དགའ་ན་ཉེས་བྱས་སོ། །འདི་ལ་ཡན་ལག་ནི་ལྔ་སྟེ། རྟེན་གྱི་ཡན་ལག་བདག་དམ་ཚིག་དང་སྡོམ་པ་དང་ལྡན་ཞིང་ཤེས་པ་རང་བཞིན་དུ་གནས་པ་སྟེ། འདི་ནི་ཐམས་ཅད་ལ་འཇུག་པས་འོག་མ་རྣམས་ལའང་ཤེས་པར་བྱའོ། ། ཡུལ་གྱི་ཡན་ལག་ནི་དམ་ཚིག་དང་མི་ལྡན་པའི་རིག་མའོ། །བསམ་པ་ནི་ལྟུང་བ་འབྱུང་བའི་རྒྱུ་བཞྀ་སྔོན་དུ་འགྲོ་དགོས་ཏེ་འོག་མ་རྣམས་ལའང་ཤེས་པར་བྱའོ། ། འདིར་བྱེ་བྲག་གི་བསམ་པ་ནི། དམ་ཚིག་དང་མི་ལྡན་པར་འདུ་ཤེས་པ་ཉིད་དོ། ། ངོ་བོ་ཉིད་ནི་བསྟེན་པར་འདོད་པ་ཉིད་དོ། །དུས་སྐབས་ནི་དམ་བཅས་པ་ཉིད་དོ།། འདི་རྩ་བའི་ལྟུང་བ་བདུན་པའི་ཡན་ལག་ཏུ་འགྱུར་ཏེ། བསྟེན་པར་དགའ་བ་མ་ཡིན་པར་ཕྱག་རྒྱའི་ལམ་དམ་ཚིག་དང་མི་ལྡན་པ་དངོས་སུ་བསྟེན་ན་ནི་གསང་བ་བསྒྲགས་པའི་ཕྱིར་རོ། །འདི་ལའང་བདག་ལ་རླུང་གི་ནུས་པ་ཡོད་པར་གྱུར་པས་མཚན་ཉིད་དང་ལྡན་པའི་ཕྱག་རྒྱ་དབང་མ་ཐོབ་པར་གྱུར་ན། འདི་དབང་ཐོབ་པའི་ཚེ་ཕྱག་རྒྱར་བྱའོ་སྙམ་པ་ལ་ནི་ཉེས་པ་མེད་དོ། །ཡན་ལག་གི་ཉེས་པ་གཉིས་པ ༑ ཚོགས་ཀྱི་འཁོར་ལོར་རྩོད་པ་དང༌། །ཞེས་བྱ་བ་ནི་ཚོགས་ཀྱི་འཁོར་ལོའི་དུས་སུ་ཁྲོ་བོའི་སེམས་མེད་ཀྱང་ཁ་ཤགས་དུ་མ་འགྱེད་པའོ། །འདི་ལ་ཡན་ལག་ལྔ་སྟེ། རྟེན་གྱི་ཡན་ལག་ནི་འདྲ་ལ། ཡུལ་ནི་བླ་མ་དང་རྡོ་རྗེ་སྤུན་ནོ། །བསམ་པ་ནི་ཁ་ཤགས་འགྱེད་པར་འདོད་པའོ། །ངོ་བོ་ཉིད་ནི་ཁ་ཤགས་ཉིད་དང༌། དུས་སྐབས་ནི་ཟིན་པར་བྱས་པའོ། །འདི་ལ་སྣོད་མ་ཡིན་པ་ནི་དེར་འཇུག་པར་མི་རིགས་ཏེ་བདུན་པར་འགྱུར་བའི་ཕྱིར་རོ། །དེས་ན་འདི་ནི་ལྟུང་བ་དང་པོ་དང་གསུམ་པའི་ཁོངས་སུ་འདུ་སྟེ། བརྙས་པ་དང་ཁྲོ་བོའི་སེམས་ཡོད་ན་རྩ་ལྟུང་དུ་འགྱུར་བའི་ཕྱིར་རོ། །འདི་ལའང་མི་གཉིས་སམ་གསུམ་ཞིག་བླ་མས་རྗེས་སུ་གནང་ནས་དཀྱིལ་འཁོར་མཆོད་པའི་ཕྱིར་བཞད་གད་འབྱིན་པ་སྟེ།

བྲོ་གར་ལ་སོགས་པའི་ཚུལ་གྱིས་ལྷའི་ང་རྒྱལ་དང་ལྡན་པར་བྱེད་པ་ལ་ནི་ཉེས་པ་མེད་དོ། ། མི་མང་པོས་ནི་འཁྲུག་ལོང་དུ་འགྱུར་བའི་ཕྱིར་བྱ་བ་མ་ཡིན་ཏེ། རྡོ་རྗེའི་གླུ་ལས། ཀཱ་རུ་ཎི་ཀི་ཨ་ཨི་ཎ་རོ་ལ་ཞེས་སྙིང་རྗེ་དང་ལྡན་པས་ཀུ་ཅོ་མི་བྱ་ཞེས་བྱ་བའི་དོན་ཏོ

༑ ༑ ཡན་ལག་གི་ཉེས་པ་གསུམ་པའང༌། གསང་བའི་ཆོས་ནི་སྟོན་པ་དང༌། ། ཞེས་སྨོས་ཏེ། ཚོགས་ཀྱི་འཁོར་ལོའི་དུས་མ་ཡིན་པའི་དུས་གཞན་དུ་དམ་ཚིག་ཐོབ་པ་རྣམས་ལའང་དམ་ཚིག་གི་རྫས་རྣམས་ཀྱི་གསང་བའི་སྐད། བ་ལ་ཞེས་བྱ་བ་ལ་སོགས་པ་ལྟ་བུའི་མིང་གིས་སྟོན་པའོ། །འདི་ལའང་ཡན་ལག་ལྔ་སྟེ་རྟེན་ནི་འདྲ་ལ། ཡུལ་ནི་ཚོགས་ཀྱི་འཁོར་ལོ་མ་ཡིན་པའི་དུས་ཀྱི་དབང་ཐོབ་པ་རྣམས་སོ ༑ ༑ བསམ་པ་ནི་བརྡའི་སྐད་སྟོན་པར་འདོད་པའོ། །ངོ་བོ་ཉིད་ནི་བརྡ་སྐད་ཀྱིས་སྨྲས་པའོ། །དུས་སྐབས་ནི་གོ་བར་བྱས་པའོ། །འདིའང་རྩ་བའི་ལྟུང་བ་བདུན་པའི་ཁོངས་སུ་འདུ་སྟེ། ཡུལ་གྱི་ཡན་ལག་དམ་ཚིག་དང་སྡོམ་པ་དང་མི་ལྡན་པ་ལ་སྨྲས་ན་རྩ་བའི་ལྟུང་བ་བདུན་པ་ཉིད་ཡིན་པའི་ཕྱིར་རོ། །མིང་དང་མིང་ཅན་བརྡ་སྤྲོད་པའི་དུས་སུ་ནི་ཉེས་པ་མེད་དེ། ཚོགས་ཀྱི་འཁོར་ལོའི་དུས་སུ་མི་སྨྲ་ནའང་ཉེས་པའོ། །ཡན་ལག་གི་ཉེས་པ་བཞི་པ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། །ཞེས་བྱ་བ་ལ་དབང་ཐོབ་པའི་སྣོད་དུ་གྱུར་པ་རྫོགས་པའི་རིམ་པ་ལྟ་བུ་དད་པ་ལ་བསྐྱེད་པའི་རིམ་པ་ལྟ་བུ་བསྟན་ནས། དེ་ཡང་བདག་འདོད་པ་ནི་འདི་མ་ཡིན་ནོ་སྙམ་དུ་སེམས་ཤིང་དད་པ་མ་ལོག་པ་ཉིད་དོ།། འདི་ལ་ཡང་ཡན་ལག་ལྔ་སྟེ། རྟེན་ནི་དེ་འདོད་པའི་ཆོས་ཤེས་པ་སྟེ། ལྷག་མ་དམ་ཚིག་དང་སྡོམ་པ་དང་ལྡན་པ་དང༌། ཤེས་པ་རང་བཞིན་དུ་གནས་པ་ནི་འདྲའོ། ། ཡུལ་ནི་དབང་ཐོབ་ཅིང་གང་ལ་དད་པ་དེའི་སྣོད་དུ་གྱུར་པའོ། །བསམ་པ་ནི་དེ་སྣོད་དུ་གྱུར་པར་སེམས་ཤིང་དེ་དང་འཚམ་པ་མི་བསྟེན་པར་འདོད་པའོ། །ངོ་བོ་ཉིད་ནི་སྣོད་དང་རྗེས་སུ་མཐུན་པར་ཆོས་མི་སྟོན་པའོ། །དུས་སྐབས་ནི་དེས་བསྟན་པའི་ཆོས་ཀྱིས་ཡིད་མ་ཚིམ་པའོ། །འདི་ནི་རྩ་བའི་ལྟུང་བ་བཅུ་གཉིས་པའི་ཁོངས་སུ་འདུ་སྟེ། དེས་དད་པ་ལོག་ན་ནི་རྩ་བའི་ལྟུང་བ་ཉིད་དུ་འགྱུར་བའི་ཕྱིར་རོ ༑ ༑ ཉེས་པ་མེད་པའང་དེ་འདོད་པའི་ཆོས་སྟོན་པའི་མཐུ་བདག་ལ་མེད་པ་དང༌།

ཡུལ་དེ་ད་དུང་ཟབ་མོའི་སྣོད་དུ་མ་གྱུར་ན་ཉེས་པ་མེད་དོ། །ཡན་ལག་གི་ཉེས་པ་ལྔ་པ། ཉན་ཐོས་དག་ཏུ་རློམ་བྱེད་པའི། །ནང་དུ་ཞག་བདུན་གནས་པ་དང༌། ། ཞེས་བྱ་བ་ལ་ཉན་ཐོས་ཞེས་བྱ་བ་ནི་རང་གི་ལྟ་བ་དང༌། བརྟུལ་ཞུགས་མཆོག་ཏུ་འཛིན་པ་སྟེ། ཐེག་པ་ཆེན་པོའི་རྡོ་རྗེ་ཐེག་པ་ལ་མ་དད་པ་མཐའ་དག་བཟུང་ངོ༌།། དེས་ན་འདི་དག་གི་ནང་དུ་ཞག་བདུན་གནས་པའོ། །དེའང་དེར་གནས་པའི་ཚེ་རང་གི་དམ་ཚིག་དང་སྡོམ་པའི་བརྟུལ་ཞུགས་ཀྱི་སྤྱོད་པ་ཅི་རིགས་པར་སྤྱད་ན་ནི་གསང་བ་བསྒྲགས་པའང་སྲིད་ལ། གསང་བ་མི་སྒྲོགས་པའི་སྤྱོད་པ་གཏོར་མ་ལ་སོགས་པ་ཡིན་ན་ཡང་ཉན་ཐོས་ཀྱི་རིགས་ཁ་ཅིག་གི་སྤྱོད་པ་དེ་ལ་འཇུག་ཏུ་མི་སྟེར་ལ། མ་བྱས་པར་ཞག་བདུན་འདས་ན་ནི་ཉེས་པའོ། །འདིའི་ལྷའི་རྣལ་འབྱོར་རམ། ཐུན་མཚམས་ཀྱི་གཏོར་མ་ལྟ་བུ་དང་བྲལ་ན་གང་དུ་གནས་ཀྱང་རུང་སྟེ ༑ ཞག་དྲུག་ཐལ་ཏེ་བདུན་པ་ལ་མ་དྲན་ན་ཉེས་པ་སྟེ། འདི་ནི་ངེས་པའོ། །འདི་ལའང་ཡན་ལག་ལྔ་སྟེ། རྟེན་ནི་འདྲའོ། །ཡུལ་ནི་ཉན་ཐོས་དག་གི་གནས་ཏེ། དེ་མ་ཡིན་པ་མ་དད་པ་དང་གཞན་ཡང་བཟུང་ངོ༌། །བསམ་པ་ནི་ཐུན་མོང་གི་རྒྱུ་བཞི་ཉིད་དོ། །ངོ་བོ་ཉིད་ནི་ལྷའི་རྣལ་འབྱོར་རམ། གཏོར་མ་ལ་སོགས་པ་མི་སྦྱོར་བ་ཉིད་དོ། །དུས་སྐབས་ནི་ཞག་བདུན་འདས་པའི་ཚེའོ། །འདི་ནི་རྩ་བའི་ལྟུང་བ་བདུན་པའི་ཁོངས་སུ་འདུ་སྟེ། སྤྱོད་པ་དེ་བྱས་ཤིང་མ་དད་པ་ནི་བདུན་པ་ཉིད་དུ་འགྱུར་རོ། །དགོས་པ་རྒྱ་ཆེན་པོ་མཐོང་བའི་ཚེ་ནི་ཉེས་པ་མེད་དོ། །ཡིད་འཁྲུལ་པ་དང་བཅས་པའམ། ན་སྟེ་མི་ནུས་ན་ཉེས་པ་མེད་དོ། །ཡན་ལག་གི་ཉེས་པ་དྲུག་པ་ནི། སྦྱོར་བ་ངེས་པར་མ་བྱས་པར། །སྐལ་མིན་གསང་བ་སྟོན་པ་དང༌། ། ཞེས་བྱ་བ་སྟེ་སྦྱོར་བ་ངེས་པར་མ་བྱས་པ་ནི་དབང་ཡོངས་སུ་མ་རྫོགས་པ་ཡིན་ལ། དེས་ན་གོང་མའི་སྣོད་མ་ཡིན་པའི་ཕྱིར་སྐལ་བ་མེད་པ་སྟེ། དབང་འོག་མ་འོག་མ་ལས་མ་ཐོབ་པ་ལ་གོང་མ་གོང་མའི་གསང་བ་སྟོན་པ་ཡིན་ནོ།

།འདི་ལའང་ཡན་ལག་ནི་ལྔ་སྟེ། རྟེན་གྱི་ཡན་ལག་ནི་འདྲའོ། །ཡུལ་ནི་དབང་གོང་མ་གོང་མ་མ་ཐོབ་པའོ། །བསམ་པ་ནི་ཐུན་མོང་གི་རྒྱུ་བཞི་དང༌། གོང་མ་གོང་མ་མ་ཐོབ་པར་འདུ་ཤེས་པ་ཉིད་དོ། །ངོ་བོ་ཉིད་ནི་གོང་མ་གོང་མའི་ཆོས་སྟོན་པ་ཉིད་དོ། །དུས་སྐབས་ནི་དེས་གོ་བ་ཉིད་དོ། །འདིའང་བདུན་པའི་ཁོངས་སུ་འདུ་སྟེ་ཡུལ་དབང་གཏན་ནས་མ་ཐོབ་པ་ལ་གསང་བ་སྟོན་པ་ནི་བདུན་པ་ཉིད་ཡིན་པའི་ཕྱིར་རོ། ། དོན་རྒྱ་ཆེན་པོ་ཉིད་མཐོང་བའི་ཕྱིར་དང༌། སེམས་འཁྲུལ་པ་ལ་ནི་ཉེས་པ་མེད་དོ ༑༑ ཡན་ལག་གི་ཉེས་པ་བདུན་པ་ནི། གང་ཞིག་ཕྱག་རྒྱ་མི་མཁས་ལ། །ལུས་ཀྱི་ཕྱག་རྒྱ་སྟོན་པ་དང༌། །ཞེས་བྱ་བ་ནི་དབང་ཐོབ་ཀྱང་ཕྱག་རྒྱའི་དགོས་པའམ། དེ་ཁོ་ན་ཉིད་མི་ཤེས་པ་རྣམས་ཀྱི་དྲུང་དུ་ཕྱག་རྒྱ་འཆའ་ན་ཉེས་པའོ། །ཡན་ལག་ནི་ལྔ་སྟེ། རྟེན་ནི་འདྲའོ། །ཡུལ་ནི་དབང་ཐོབ་ཀྱང་ཕྱག་རྒྱ་ལ་མི་མཁས་པའོ། ། བསམ་པ་ནི་ཐུན་མོང་གི་རྒྱུ་བཞི་ཉིད་དོ། །ངོ་བོ་ཉིད་ནི་རས་ལ་སོགས་པས་མ་གཡོགས་པར་ཕྱག་རྒྱ་འཆའ་བའོ། །དུས་སྐབས་ནི་དེ་གོ་ཞིང་མ་དད་པ་ཉིད་དོ། ། འདིའང་བདུན་པའི་ཁོངས་སུ་འདུ་སྟེ། ཡུལ་དབང་གཏན་མ་ཐོབ་པ་ལ་གསང་བ་སྟོན་པ་ནི་བདུན་པ་གསང་བ་སྒྲོགས་པ་ཉིད་དུ་འགྱུར་རོ། །འདིའང་ཡུལ་དེ་ལ་སློབ་པའི་ཕྱིར་བརྡ་སྤྲོད་པ་དང༌། བདག་ཉིད་གཞན་དུ་འཁྲུལ་པ་ལ་ཉེས་པ་མེད་དོ ༑ ༑ འདི་ནི་དབང་ཐོབ་ཀྱང་ལུས་ཀྱི་ཡིན་ལ། གོང་གསང་བའི་ཆོས་སྟོན་པ་ནི་ངག་ཡིན་པས་འདི་གཉིས་གཅིག་ཏུ་བྱའོ། །ཡན་ལག་གི་ཉེས་པ་བརྒྱད་པ་ནི། བསྙེན་སོགས་དག་པར་མ་བྱས་པར། །དཀྱིལ་འཁོར་ལས་ལ་འཇུག་པ་དང༌། ། ཞེས་བྱ་སྟེ་གྲངས་ལ་སོགས་པའི་བསྙེན་པས་བདག་གི་རྒྱུད་ཡོངས་སུ་དག་པར་མ་བྱས་པར་དཀྱིལ་འཁོར་གྱི་ལས་ལ་འཇུག་པ་སྟེ། སློབ་མ་དབང་བསྐུར་བ་དང༌། རབ་ཏུ་གནས་པ་དང༌། སྦྱིན་སྲེག་དང༌། རིལ་བུ་ལ་སོགས་པ་དཀྱིལ་འཁོར་དང་འབྲེལ་བའི་བསྒྲུབ་པའི་ལས་ལ་འཇུག་པའོ། །འདི་ལའང་ཡན་ལག་ལྔ་སྟེ།

རྟེན་ནི་འདྲའོ། །ཡུལ་ནི་དཀྱིལ་འཁོར་གྱི་ལས་སོ། །བསམ་པ་ནི་རྒྱུ་བཞི་སྔོན་དུ་སོང་ནས་དཀྱིལ་འཁོར་གྱི་ལས་བྱེད་པར་འདོད་པའོ། །ངོ་བོ་ཉིད་ནི་དཀྱིལ་འཁོར་གྱི་ལས་སོ། །དུས་སྐབས་ནི་ཟིན་པར་བྱས་པ་ཉིད་དོ། །འདི་ནི་ལྟུང་བ་གཉིས་པའི་ཁོངས་སུ་གཏོགས་ཏེ། ཁྱད་དུ་གསོད་པའི་བསམ་པ་ཡོད་ན་ལྟུང་བ་གཉིས་པ་ཉིད་དུ་འགྱུར་བའི་ཕྱིར་རོ། །འདི་ལའང་ཡིད་འཁྲུལ་པ་ཉིད་དང༌། དོན་རྒྱ་ཆེན་པོ་ཉིད་མཐོང་བའི་ཚེ་དང༌། བླ་མ་ནི་སངས་རྒྱས་ཉིད་དེ། དེས་ན་བླ་མས་གནང་བ་ལ་ནི་ཉེས་པ་མེད་དོ། །ད་ནི་ཡན་ལག་གི་ཉེས་པ་དགུ་པ་ནི། སྡོམ་པ་གཉིས་ཀྱི་བཅས་པ་ལ། །དགོས་པ་མེད་པར་འདའ་བ་དང༌། །ཞེས་བྱ་བ་སྟེ། སྡོམ་པ་གཉིས་ནི་ཉན་ཐོས་དང༌། བྱང་ཆུབ་སེམས་དཔའི་བཅས་པ་ཕྲ་མོ་ཉིད་དེ། རྩ་བ་ནི་གོང་དུ་བརྗོད་ཟིན་པའི་ཕྱིར་དང༌། འདིའི་སྐབས་མ་ཡིན་པའི་ཕྱིར། དགོས་པ་མེད་པར་འདས་པ་ནི་ཇི་ལྟ་བུ་ཞེ་ན། རབ་ཏུ་བྱུང་བ་ལ་ཚོགས་ཀྱི་འཁོར་ལོ་ལ་སོགས་པ་དགོས་པ་རྒྱ་ཆེན་པོ་མཐོང་བའི་ཚེ་ནི་ཕྱི་དྲོའི་ཁ་ཟས་ཀྱིས་ཉེས་པ་མེད་ལ ༑ དགོས་པ་མེད་པར་ཕྱི་དྲོའི་ཁ་ཟས་ཟ་ན་ཉན་ཐོས་ཀྱི་བཅས་པའི་སྟེང་དུ་རྡོ་རྗེ་ཐེག་པའི་ཡང་ཉེས་པའོ། །དེ་བཞིན་དུ་དགེ་བསྙེན་ལ་ཆང་འཐུང་བ་ལ་སོགས་པ་དང༌། དགེ་སློང་ལ་ས་རྐོ་བ་དང༌། སྐྱེ་བ་གཅོད་པ་ལ་སོགས་པ་ལྟ་བུ་དགོས་པ་མེད་པར་སྤྱོད་པ་ནི་དེ་ཉིད་ཀྱི་བཅས་པའི་སྟེང་དུ་འདིའི་ཡང་ཉེས་པ་ཡིན་ཏེ། ཉན་ཐོས་ཀྱི་བཅས་པ་དང་འགལ་བ་རྣམས་སོ། །ཡང་དཀོན་མཆོག་གསུམ་ལ་དུས་གསུམ་དུ་མི་མཆོད་པ་དང༌། རྒན་པ་ལ་གུས་པ་མི་བྱེད་པ་ལ་སོགས་པ་ནི་དགོས་པ་མེད་པའི་ཚེ་སྤྱད་ན་བྱང་ཆུབ་སེམས་དཔའི་བཅས་པའི་སྟེང་དུ་འདི་ཉིད་ཀྱིའང་ཉེས་པ་ཡིན་ནོ། །ཡན་ལག་ནི་ལྔ་ལས། དང་པོ་རྟེན་ནི་འདྲ་ལ། ཡུལ་ནི་སྡོམ་པ་གཉིས་ཀྱི་བཅས་པའོ། །བསམ་པ་ནི་རྒྱུ་བཞི་སྔོན་དུ་སོང་བས་དགོས་པ་མེད་པར་འདའ་བར་འདོད་པའོ། །ངོ་བོ་ཉིད་ནི་འདས་པའོ།

།དུས་སྐབས་ནི་མཐར་ཕྱིན་པ་ཉིད་དོ། །འདིའང་རྩ་བའི་ལྟུང་བ་གཉིས་པའི་ཁོངས་སུ་འདུ་སྟེ། ངོ་བོ་ཉིད་ཀྱི་ཡན་ལག་ཁྱད་དུ་གསོད་པ་དང་བཅས་ན་རྩ་བའི་ལྟུང་བའོ། །འདི་ལའང་ཡིད་གཞན་དུ་འགྱུར་བ་དང༌། དགོས་པ་རྒྱ་ཆེན་པོ་མཐོང་བ་ཉིད་ཀྱི་སྐབས་དང༌། ན་བ་ལ་ཕན་པའི་སྐབས་སུ་ནི་ཉེས་པ་མེད་དོ། །འདི་ལ་ཡན་ལག་གི་ལྟུང་བ་བརྒྱད་དུ་སྨྲ་སྟེ། དེ་ལྟར་ན། གང་ཞིག་ཕྱག་རྒྱ་མི་མཁས་ལ། ། ( ¡¶ ཞ ¡·¡¶ ལུ ¡· + ལུས་ ) ལས་ཀྱི་ཕྱག་རྒྱ་སྟོན་པ་དང༌། །ཞེས་བྱ་བའི་ཁོངས་སུ་གོང་གི གསང་བའི་ཆོས་ནི་སྟོན་པ་དང༌། །ཞེས་བྱ་བ་འདི་འདུ་སྟེ། དབང་ཐོབ་པ་ལ་དུས་མ་ཡིན་པར་གསང་བའི་སྐད་སྨྲ་བ་འདི་ནི་ངག་གི་ཉེས་པ་ཡིན་ལ། ཕྱག་རྒྱ་སྟོན་པ་ནི་ལུས་ཀྱི་ཉེས་པ་ཡིན་པས་གཉིས་ཀའང་ཡུལ་དབང་ཐོབ་པ་གཅིག་ལ་སྟོན་པས་ན་གཅིག་ཏུ་འདུའོ། །འདི་ནི་ལེགས་པར་སྨྲས་པའོ། །ཉེས་པའི་ངོ་བོ་རྒྱས་པར་བཤད་པ་བསྟན་ཟིན་ཏོ།། །།གཉིས་པ་ཡན་ལག་གི་མིང་དོན་ནི། ཁ་ན་མ་ཐོ་བཅས་གྱུར་ཏེ། །ཞེས་བྱ་བ་ལ། ཁ་ན་མ་ཐོ་བ་ནི་རྣམ་པ་གཉིས་ཏེ། རང་བཞིན་གྱི་ཁ་ན་མ་ཐོ་བ་དང༌། བཅས་པའི་ཁ་ན་མ་ཐོ་བའོ། །རང་བཞིན་ནི་ཡིད་ཀྱི་ཉེས་པར་སྨྲ་ལ། བཅས་པ་ནི་ལུས་ངག་གི་ཉེས་པར་སྨྲ་བ་དང༌། རང་བཞིན་ནི་ཕལ་པ་ལ་ཡང་ཉེས་པར་འགྱུར་ལ། བཅས་པ་ནི་སྡོམ་པ་ཁས་བླངས་པའི་གང་ཟག་རྣམས་ལ་ཉེས་པར་འགྱུར་བར་སྨྲ་བ་དང༌། རང་བཞིན་ནི་རྩ་བའི་ལྟུང་བ་ཡིན་ལ། བཅས་པ་ནི་ཡན་ལག་གི་ལྟུང་བར་སྨྲ་སྟེ། ཕྱོགས་གསུམ་པོ་གང་ལ་ཡང་འགལ་བ་ནི་མ་མཐོང་སྟེ། ཉེས་པ་ཐམས་ཅད་ཡིད་ལས་འབྱུང་བའི་ཕྱིར། ཡིད་མི་དགེ་བ་དང་ལྡན་ན་ཕལ་པ་ལ་ཡང་ལྟུང་བར་འགྱུར་ལ། ཡིད་མི་དགེ་བ་དང་མི་ལྡན་པའི་ལུས་ངག་ཕལ་ཆེར་ནི་ལུང་དུ་མ་བསྟན་པ་ཡིན་ལ། ཉན་ཐོས་དག་ལ་ནི་ཉེས་བྱས་ཕྲ་མོར་འགྱུར་བའི་ཕྱིར་བཅས་པ་ཡིན་ལ། བྱང་ཆུབ་སེམས་དཔའ་ལ་ནི་བཅས་པར་འགྱུར་བའི་སྐབས་ཀྱང་སྲིད་མོད། བསམ་པ་དགེ་བ་རྒྱ་ཆེན་པོ་དང་ལྡན་ན་ནི་ལྟུང་བའི་གཟུགས་བརྙན་ཉིད་དུ་འགྱུར་བའི་ཕྱིར་རོ།

།དེས་ན་ཡིད་ཀྱི་མི་དགེ་བ་ཆེན་པོ་དང་ལྡན་པ་ནི་རྩ་བའམ། རང་བཞིན་ཉིད་དུ་བཞག་ལ། མི་དགེ་བ་ཅུང་ཟད་ཕྲ་མོ་དང་ལྡན་པ་ནི་ཡན་ལག་གམ། བཅས་པར་འགྱུར་བའི་ཕྱིར་འདི་ནི་བཅས་པའི་ཁ་ན་མ་ཐོ་བའོ། །ཡན་ལག་གི་ཉེས་པའི་མིང་གི་དོན་བསྟན་ཟིན་ཏོ།། །།གསུམ་པ་མ་བསྲུངས་པའི་ཉེས་དམིགས་ནི། སྔགས་པ་དེ་ཡི་དམ་ཚིག་ཟད ༑ ༑ ཟད་པས་འགྲུབ་པར་མི་འགྱུར་ཞིང༌། །བདུད་དང་སྡུག་བསྔལ་མང་དུ་འཕེལ ༑ ༑ ཞེས་བྱ་བ་ལ། སྔགས་པ་གོང་དུ་བསྟན་ཟིན་ལ། དམ་ཚིག་ཟད་ཅེས་བྱ་བ་ནི་ཡན་ལག་གི་ཉེས་པ་བྱུང་བའི་ཕྱིར་རོ། །ཟད་པས་འགྲུབ་པར་མི་འགྱུར་ཞིང་ ༑ ༑ ཞེས་བྱ་བ་ནི་ཡན་ལག་གི་ཉེས་པ་བྱུང་བས་ན་དངོས་གྲུབ་འགོར་ཏེ་མྱུར་དུ་འགྲུབ་པར་མི་འགྱུར་ཞེས་བྱ་བའི་དོན་ཏོ། །བདུད་དང་སྡུག་བསྔལ་མང་དུ་འཕེལ ༑ ༑ ཞེས་བྱ་བ་ནི་བདུད་ནི་ཉོན་མོངས་པ་ལ་སོགས་པ་བཞི་ཡིན་ལ། སྡུག་བསྔལ་ནི་ཚེ་འདི་དང་ཕ་རོལ་གྱི་སྡུག་བསྔལ་ཏེ། མང་དུ་འཕེལ་ཞིང་བྱ་བ་ནི་དམ་ཚིག་ཉམས་པས་སྡུག་བསྔལ་དག་སྐྱེ་བར་འགྱུར་ཞེས་བྱ་བའི་དོན་ཏོ། །མ་བསྲུངས་པའི་ཉེས་པ་བསྟན་ཟིན་ཏོ།། །།བཞི་པ་བཤགས་པའི་དུས་བསྟན་པ་ནི། ཉིན་དང་མཚན་མོ་ལན་གསུམ་དུ ༑ ༑ ཉིན་རེ་ཞིང་ནི་བཟླ་བར་བྱ། །ཞེས་གསུངས་ཏེ། དེ་ལ་རྩ་བའི་ལྟུང་བ་ཡན་ལག་མ་ཚང་བ་རྣམས་དང༌། ཡན་ལག་གི་ཉེས་པ་རྣམས་ལ་ནི། ལྟུང་བ་ལས་ལྡང་བས་ཉེས་པ་སོར་ཆུད་དེ། ཐབས་ཀྱི་ཆོ་ག་ནི། རྩ་བའི་ལྟུང་བའི་སྐབས་སུ་བརྗོད་ཟིན་ཏོ། །འདིར་བཤགས་པའི་དུས་མི་ཡོལ་བར་བསྟན་པ་ཡིན་ཏེ། ཉིན་དང་མཚན་མོ་ལན་གསུམ་དུ། །ཞེས་བྱ་བ་ནི་དུས་དྲུག་ཏུའོ། །ཉིན་རེ་ཞིང་ནི་ཞེས་བྱ་བ་ནི་དུས་དྲུག་པོ་དེའང་ཉི་མ་རེ་རེ་ཞིང་དྲན་པར་བྱ་བ་ལས་ལན་གཅིག་གིས་མ་ཡིན་ཞེས་བྱ་བའི་དོན་ཏོ། །བཟླ་བར་བྱ་ཞེས་བྱ་བ་ནི་དྲན་པ་དང་ཤེས་བཞིན་གྱིས་ཟིན་པས་དུས་དྲུག་ཏུ་རྩ་བ་དང་ཡན་ལག་གི་གཞུང་གཉིས་པོ་འདི་ཁ་ཏོན་དུ་བྱ་བ་སྟེ་དེས་ཉེས་པ་ཇི་ལྟ་བུ་བྱུང་བ་དྲན་པར་བྱས་ལ།

དུས་ཀྱི་དྲུག་ཆ་ལས་ཐལ་དུ་མི་གཞུག་པར་བཤགས་པར་བྱ་ཞེས་བྱ་བའི་དོན་ནོ། །འདི་ནི་འཕགས་པ་ཉེ་བ་འཁོར་གྱིས་ཞུས་པ་ལས་ཀྱང་འབྱུང་སྟེ་ཇི་སྐད་དུ། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་སྔ་དྲོའི་དུས་སུ་ཉེས་པ་བྱུང་བ་ལ་ཉི་མའི་དགུང་ལ་ཐམས་ཅད་མཁྱེན་པའི་སེམས་དང་མ་བྲལ་ན། དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །དགུང་གི་དུས་སུ་ཉེས་པ་བྱུང་བ་ལ་ཕྱིམ་རེད་ཀྱི་དུས་སུ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །ཕྱེམ་རེད་ཀྱི་དུས་སུ་ཉེས་པ་བྱུང་བ་ན་ནམ་དགུང་ལ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། །ནམ་དགུང་ལ་ཉེས་པ་བྱུང་ན་སྔ་དྲོའི་དུས་སུ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་གང་ཟག་དེའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་ཉིད་དུ་རིག་པར་བྱའོ། ། ཞེས་འབྱུང་ངོ༌། །ཉེས་པ་བཤགས་པའི་དུས་བསྟན་ཟིན་ཏེ། ཡན་ལག་གི་ལྟུང་བའི་རྒྱ་ཆེར་བཤད་པ་བསྟན་ཟིན་ཏོ། །ཡན་ལག་ལྟུང་བའི་རྣམ་བཤད་བགྱིས་པ་ཡིས ༑ ༑ དགེ་བ་གངས་རི་ལྟར་དཀར་ཐོབ་པ་དེས། །ལམ་ལ་ཞུགས་རྣམས་ཉེས་པ་ཀུན་སྤངས་ཏེ། །འགྲོ་བ་ཀུན་གྱི་དཔལ་མགོན་བྱེད་པར་ཤོག །རྡོ་རྗེ་ཐེག་པའི་རྩ་བ་དང་ཡན་ལག་གི་ལྟུང་བའི་རྒྱ་ཆེར་འགྲེལ་པ་འཁྲུལ་པ་སྤོང་བ་ཞེས་བྱ་བ་ལས་ཡན་ལག་གི་ཉེས་པ་རྣམ་པར་བཤད་པའི་སྐབས་ཏེ་ལེའུ་གཉིས་པའོ།། །།དཔལ་ལྡན་བླ་མའི་ཞབས་ལ་ཕྱག་བྱས་ནས། །རྡོ་རྗེ་ཐེག་ལ་ལོག་པར་བསམ་པ་ཡི། །སྐྱེ་བོ་རྣམས་ནི་རྗེས་སུ་གཟུང་བའི་ཕྱིར། །མདོ་ཡི་ལུང་རྣམས་གསལ་བར་བྲི་བར་བྱ། །འདི་ན་ཐེག་པ་ཆེན་པོ་དང༌། རྡོ་རྗེ་ཐེག་པ་ལ་བློ་སྡར་བའི་རིགས་ཅན་ཁ་ཅིག་ལོག་པར་སྨྲ་བ་དག་ནི་འདི་སྐད་དུ་སྨྲ་སྟེ། རྡོ་རྗེ་ཐེག་པ་ནི་བཟང་མོད། འདིའི་དམ་ཚིག་རྣམས་ནི་ཆེས་བསྲུང་བར་དཀའོ་ཞེས་སྨྲ་བ་དང༌།

བསྲུངས་ན་ནི་ཕན་ཡོན་ཆེ་མོད། མ་བསྲུངས་ན་ནི་ཉེས་པ་ཆེའོ་ཞེས་སྨྲ་བ་དང༌། སློབ་དཔོན་དང་སློབ་མ་དག་ནི་མཚན་ཉིད་དང་མི་ལྡན་པའི་ཕྱིར་འཇུག་པར་མི་རིགས་སོ་ཞེས་སྨྲ་བ་དང༌། དུས་སྙིགས་པས་ན་གསང་སྔགས་སྤྱད་པའི་དུས་མ་ཡིན་ཞེས་བྱ་བའི་ལོག་པར་སྨྲ་བ་བཞིའོ། །དེ་ལ་ལོག་པར་རྟོག་པ་དང་པོ་དགག་པར་བྱ་བའི་ཕྱིར་སྨྲས་པ། ཉན་ཐོས་ཀྱི་གང་ཟག་དང༌། བྱང་ཆུབ་སེམས་དཔའི་རིགས་ཅན་ནི་ཐ་དད་དེ། ཉན་ཐོས་ཀྱི་སྡོམ་པ་མེད་པར་ཐུབ་ཅིང་བྱང་ཆུབ་སེམས་དཔའི་སྡོམ་པ་མི་ཐུབ་པའི་གང་ཟག་ཡོད་དེ། ཁ་ཅིག་འཁོར་བ་ལ་ཆེར་འཇིགས་ཤིང་མྱ་ངན་ལས་འདས་པ་ལ་སྲེད་པས་བརྩོན་འགྲུས་ཆེར་སྤྱོད་པ་དག་དགྲ་བཅོམ་པ་ཐོབ་པ་ཡིན་ནོ། །བྱང་ཆུབ་སེམས་དཔའི་བསླབ་པ་ལ་སྐྱོན་མེད་ཀྱང་སོ་སོར་ཐར་པའི་ཚངས་པར་སྤྱོད་པ་མི་ཐུབ་པ་དག་ཀྱང་ཡོད་དེ། བྱང་ཆུབ་སེམས་དཔའ་ཁྱིམ་པའི་ཕྱོགས་བཞིན་ནོ། །དེ་སྐད་དུ་འབུམ་པ་ལས། བྱང་ཆུབ་སེམས་དཔའ་ལ་ལ་ནི་ཕ་དང་མ་དང་བུ་དང་ཆུང་མ་གདོན་མི་ཟ་བར་དགོས་སོ། །བྱང་ཆུབ་སེམས་དཔའ་ལ་ལ་ནི་སེམས་དང་པོ་བསྐྱེད་པ་ནས་ཚངས་པར་སྤྱོད་པ་ཡང་དག་པར་ལེན་ཏེ་གཞོན་ནུའི་ས་པ་ཉིད་ཡིན་ནོ་ཞེས་གསུངས་སོ། །དེས་ན་སོ་སོར་ཐར་པའི་སྡོམ་པ་དང་བྱང་ཆུབ་སེམས་དཔའི་སྡོམ་པ་བསམ་པ་དང་སྦྱོར་བ་ཐ་དད་དེ། སོ་སོར་ཐར་པ་ནི་སེམས་དགེ་བས་ཕམ་པ་དག་སྤྱད་ན་སྡོམ་པ་གཏོང་ལ

༑ བྱང་ཆུབ་སེམས་དཔའ་ལ་ནི་ལྟུང་བའི་གཟུགས་བརྙན་དུ་འགྱུར་བའི་ཕྱིར་རོ ༑ ༑ དེ་སྐད་དུ་སྡོང་པོ་བཀོད་པ་ལས། བྱང་ཆུབ་སེམས་དཔའི་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ཏོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། འདུལ་བ་ནི་རང་གི་སེམས་ལ་བརྟེན་ཏོ་ཞེས་གསུངས་སོ། །དེས་ན་འཕགས་པ་ཉེ་བ་འཁོར་གྱིས་ཞུས་པའི་མདོ་ལས་ཀྱང་འདི་སྐད་དུ་ཉེ་བ་འཁོར་ཉན་ཐོས་ཀྱི་ཐེག་པ་རྣམས་ཀྱི་སྦྱོར་བ་ཡང་གཞན། ལྷག་པའི་བསམ་པའང་གཞན་ལ། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ཀྱི་སྦྱོར་བའང་གཞན ༑ ལྷག་པའི་བསམ་པའང་གཞན་ཡིན་པའི་ཕྱིར་རོ། །ཉེ་བ་འཁོར་དེ་ལ་ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་མ་དག་པ་ཡིན་ལ། བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་གང་ཡིན་པ་དེ་ནི་ཉན་ཐོས་ཀྱི་ཚུལ་ཁྲིམས་མ་དག་པ་ཡིན་ནོ། །ཅིའི་ཕྱིར་ཞེ་ན། ཉན་ཐོས་ཀྱི་ཐེག་པ་ནི་སྐད་ཅིག་ཙམ་སྲིད་པར་སྐྱེ་བ་ལེན་པར་སྤྲོ་ན་ཡང་ཉེས་པ་ཡིན་ལ། བྱང་ཆུབ་སེམས་དཔའ་ནི་སེམས་ཅན་གྱི་དོན་ལ་བསྐལ་པ་དཔག་ཏུ་མེད་པར་འཁོར་བར་གནས་པས་མི་སྐྱོ་བ་ཡིན་ནོ་ཞེས་བྱ་བ་སོགས་པ་རྒྱ་ཆེར་བཀའ་བསྩལ་ཏོ། །དེས་ན་ཉན་ཐོས་དང་བྱང་ཆུབ་སེམས་དཔའི་བསམ་པ་དང་སྦྱོར་བ་ནི་ཐ་དད་ལ། བྱང་ཆུབ་སེམས་དཔའ་དང་རྡོ་རྗེ་ཐེག་པ་ལ་ནི་ཁྱད་པར་ཅི་ཡང་ཡོད་པ་མ་ཡིན་ནོ། །འོ་ན་རྩ་བའི་ལྟུང་བ་བཅུ་བཞི་ལ་སོགས་པ་བསྲུང་བར་བྱ་བ་ཆེས་མང་བ་དག་མཐོང་ངོ་ཞེ་ན་བྱང་ཆུབ་སེམས་དཔའ་ལའང་འདི་དག་རྩ་བའམ་རྩ་བ་དང་འདྲ་བར་བསྲུང་དགོས་པ་ཉིད་ཡིན་ནོ ༑༑ དེའང་ཅིས་ཤེས་ཤེ་ན། མདོ་སྡེ་དུ་མ་ཚད་མར་གྱུར་པ་ལས་ཤེས་ཏེ། ལེགས་པར་རྣ་བ་བླགས་ལ་ཉོན་ཅིག དེ་བཤད་པར་བྱའོ། །དེ་ལ་རྩ་བའི་ལྟུང་བ་དང་པོའི་དབང་དུ་བྱས་ནས་ལྟུང་བའི་ངོ་བོ་ཉིད་ཀྱང་འཕགས་པ་རྣམ་པར་འཐག་པ་ཐམས་ཅད་བསྡུས་པའི་མདོ་ལས། གང་བྱང་ཆུབ་སེམས་དཔའ་ཆོས་སྨྲ་བ་ལ་བརྙས་པ་འདི་ནི་སངས་རྒྱས་ལ་སྨོད་པ་ཡིན་ནོ།

།འདི་ནི་ཆོས་སྤོང་བ་ཡིན་ནོ། ། འདི་ནི་དགེ་འདུན་ལ་བཤུངས་པ་ཡིན་ནོ། །གང་ཆོས་སྨྲ་བ་ལ་རིམ་འགྲོར་མི་བྱེད་པ་དེ་སངས་རྒྱས་ལ་མི་གུས་པ་ཡིན་ནོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ ༑ ༑ འདིའི་འཐད་པ་ཡང༌། འཕགས་པ་སྡུད་པ་ལས། སངས་རྒྱས་ཆོས་རྣམས་དགེ་བའི་བཤེས་ལ་བསྟཻན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །ཞེས་གསུངས་ལ། མི་འབྱུང་བར་བྱ་བའི་ཕྱིར་བསླབ་པ་ཡང༌། འཕགས་པ་སྡོང་པོ་བཀོད་པ་ལས་འབྱུང་བ། ཁུར་ཐམས་ཅད་བཀུར་བས་མི་སྐྱོ་བའི་ཕྱིར་ས་ལྟ་བུའི་སེམས་དང༌། མི་ཕྱེད་པའི་ཕྱིར་རྡོ་རྗེ་ལྟ་བུའི་སེམས་དང་ཞེས་བྱ་བ་ལ་སོགས་པ་དང༌། རིགས་ཀྱི་བུ་ཁྱོད་ཀྱིས་བདག་ལ་ནི་ནད་པའི་འདུ་ཤེས་བསྐྱེད་པར་བྱའོ། །དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང༌། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང༌། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ་ཞེས་བྱ་བ་ལ་སོགས་པ་དང༌། བསྟེན་པའི་ཕན་ཡོན་ཡང་དེ་ཉིད་ལས་རིགས་ཀྱི་བུ་དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང་ངོ་ཞེས་བྱ་བ་ལ་སོགས་པ་གསུངས་ཏེ། ཐེག་པ་ཆེན་པོ་མཐའ་དག་ལས་ཀྱང་རྒྱ་ཆེར་གསུངས་པ་ཡིན་ནོ། །འདི་ནི་འདུལ་བ་ལས་ཀྱང་འབྱུང་ལ་མཁན་པོ་དང་སློབ་དཔོན་ནི་མཆོག་ཏུ་ཚུལ་ཁྲིམས་འཆལ་ཀྱང་བསྙེན་བཀུར་བྱ་ཞིང་བརྙས་པར་མི་བྱའོ། ། ཞེས་གསུངས་པ་ཡིན་ནོ། །རྩ་བའི་ལྟུང་བ་གཉིས་པའི་དབང་དུ་བྱས་ནས་ཀྱང་ཕམ་པ་དང༌། ཕམ་པ་དང་འདྲ་བ་བཞི་ནི་ཐུན་མོང་བ་ཉིད་ལས་གསུངས་པ་ཡིན་ལ ༑ བརྙས་པས་རྩ་བའི་ལྟུང་བར་འགྱུར་བ་ཡང་འཕགས་པ་སྨན་གྱི་བླ་བཻ་ཌཱུརྱ་འོད་ཀྱི་མདོ་ལས། འདི་སྐད་དུ་དེ་བཞིན་གཤེགས་པ་དེའི་མཚན་སུའི་རྣ་ལམ་དུ་གྲག་པར་གྱུར་པ་དེ་ངན་འགྲོ་ངན་སོང་དུ་འགྲོ་བར་གྱུར་པ་དེ་ནི་གནས་མེད་དོ། ། གོ་སྐབས་མ་ཡིན་ནོ་ཞེས་བྱ་བ་ལ་སོགས་པ་ཕན་ཡོན་རྒྱས་པར་གསུངས་ནས་ཀུན་དགའ་བོས་གསོལ་བ།

བཅོམ་ལྡན་འདས་དེ་ལྟར་ལགས་ཀྱིས་ཀྱང་སེམས་ཅན་དད་པའི་དབང་པོ་དང་བྲལ་བ་དག་མཆིས་ཏེ། སངས་རྒྱས་རྣམས་ཀྱི་སྤྱོད་ཡུལ་འདི་ཐོས་ནས་དེ་དག་འདི་སྙམ་དུ་སེམས་པར་འགྱུར་ཏེ། དེ་བཞིན་གཤེགས་པ་དེའི་མཚན་དྲན་པ་ཙམ་གྱིས་ཇི་ལྟར་ཤིན་ཏུ་ཡོན་ཏན་དང་ཕན་ཡོན་དུ་ཅིའི་ཕྱིར་འགྱུར་སྙམ་ན་དེ་དག་མི་དད་ཅིང་བརྙས་ཏེ་ཡིད་མི་ཆེས་ནས་སྤོང་བས་ན་དེ་དག་ལ་ཡུན་རིང་པོར་གནོད་པ་དང༌། མི་སྨན་པ་དང༌། མི་བདེ་བ་དང༌། རྣམ་པར་ལྟུང་བར་འགྱུར་རོ་ཞེས་བྱ་བ་ལ་སོགས་པ་རྒྱ་ཆེར་འབྱུང་བ་ཡིན་ནོ། ། འདི་ནི་འདུལ་བ་ལས་ཀྱང་ལྟུང་བྱེད་དུ་འགྱུར་ཏེ། ཀླུའི་རྒྱལ་པོ་ཨེ་ལའི་འདབ་ཀྱི་རྟོགས་པ་བརྗོད་པ་བཞིན་ནོ། །རྩ་བའི་ལྟུང་བ་གསུམ་པའི་དབང་དུ་བྱས་ནས་ཀྱང་ ༑ རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས་ཇི་སྐད་དུ། འཇམ་དཔལ་ ¡Ã བྱང་ཆུབ་སེམས་དཔས་ ( ¡¶ ཞ ¡· - བྱང་ཆུབ་སེམས་དཔས་ ) བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་པའི་བརྙས་པའི་སེམས་བསྐྱེད་པ་ཇི་ཙམ་པ་དེ་སྲིད་ཀྱི་བསྐལ་པར་བྱང་ཆུབ་སེམས་དཔའ་དེ་སེམས་ཅན་དམྱལ་བ་རྣམས་སུ་གནས་པར་གོ་ཆ་བགོ་བར་བྱའོ། །ཞེས་བྱ་བ་ལ་སོགས་པ་གསུངས་ལ། སྡུད་པ་ལས་ཀྱང༌། གང་ཚེ་བྱང་ཆུབ་སེམས་དཔའ་འཐབ་དང་རྩོད་གྱུར་ཅིང༌། །ཕན་ཚུན་མི་མཐུན་ཁྲོས་པའི་སེམས་དང་ལྡན་གྱུར་པས། །དེ་ཚེ་བདུད་ནི་དགའ་ཞིང་མཆོག་ཏུ་ཉམས་བདེར་འགྱུར། །དེ་གཉིས་རྒྱལ་བའི་ཤེས་རབ་ལས་ནི་རིང་གྱུར་སྙམ ༑ ༑ ཞེས་གསུངས་ལ་ནམ་མཁའི་སྙིང་པོའི་མདོ་ལས་ཀྱང༌། གང་ངའི་ཕྱིར་རབ་ཏུ་བྱུང་སྟེ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་གྱོན་པ། བསླབ་པ་བཟུང་ཡང་རུང༌། མ་བཟུང་ཡང་རུང༌། ཚུལ་ཁྲིམས་འཆལ་ཀྱང་རུང༌། ཚུལ་ཁྲིམས་དང་ལྡན་ཡང་རུང་སྟེ། དེའི་ངུར་སྨྲིག་འཕྲོག་གམ། ཁྱིམ་ན་གནས་པར་བྱེད་དུ་འཇུག་གམ ༑ བཙོན་རར་འཇུག་གམ། སྲོག་དང་བྲལ་བར་བྱེད་དུ་འཇུག་པ་འདི་ནི་རྩ་བའི་ལྟུང་བ་གསུམ་པའོ། །ཞེས་གསུངས་ལ་འདུལ་བ་ལས་ཀྱང༌།

ལྷག་མའི་སྐབས་ཀྱི་དགེ་འདུན་གྱི་དབྱེན་དང༌། བྱེ་བྲག་ཏུ་གང་ཟག་ལ་སོགས་པ་ལྟུང་བྱེད་ཀྱི་སྐབས་ནས་ཀྱང་འབྱུང་བ་ཡིན་ནོ། །རྩ་བའི་ལྟུང་བ་བཞི་པའི་དབང་དུ་བྱས་ནས་ཀྱང༌། སྡོང་པོ་བཀོད་པའི་མདོ་ལས། འདི་སྐད་དུ་རིགས་ཀྱི་བུ་ཁྱོད་ཀྱིས་བྱམས་པ་ཆེན་པོ་འགྲོ་བ་ཐམས་ཅད་ལ་རྒྱས་པར་དགང་བའི་སེམས་ཀྱིས་གྲོང་ཁྱེར་རབ་ཏུ་རྒྱས་པར་བྱ་བ་ལ་བརྩོན་པར་གྱིས་ཤིག་ཅེས་བྱ་བ་དང༌། བྱམས་པའི་སྟོབས་བསྐྱེད་པ་ལ་འཇུག་པའི་མདོ་ལས་ཀྱང༌། གང་བྱམས་པ་བཏང་བ་དེས་སངས་རྒྱས་ཀྱི་ཆོས་ཐམས་ཅད་བཏང་བ་ཡིན་ནོ་ཞེས་གསུངས་པ་ཡིན་ནོ། ། བྱམས་པ་བསྒོམས་པའི་ཕན་ཡོན་ཀྱང༌། ཟླ་བ་སྒྲོན་མའི་མདོ་ལས། མཆོད་པ་ཚད་མེད་རྣམ་མང་ཇི་སྙེད་པ། །ཞིང་ནི་བྱེ་བ་ཕྲག་ཁྲིག་གཏམས་མང་དུ། །སྐྱེས་བུ་མཆོག་ལ་མཆོད་པ་དེ་བྱས་པས། །བྱམས་པའི་སེམས་ལ་གྲངས་དང་ཆར་མི་ཕོད ༑ ༑ ཅེས་བྱ་བ་ལ་སོགས་པར་གསུངས་སོ། །རྩ་བའི་ལྟུང་བ་ལྔ་པའི་དབང་དུ་བྱས་ནས་ཀྱང་ཐབས་ལ་མཁས་པའི་མདོ་ལས། འདི་སྐད་དུ་རིགས་ཀྱི་བུ་གཞན་ཡང་སོ་སོར་ཐར་པའི་བསླབ་པ་ལ་སློབ་ཅིང༌། བསྐལ་པ་བརྒྱད་སྟོང་དུ་རྩ་བ་དང་འབྲས་བུ་ཟ་བར་གྱུར་ལ། སེམས་ཅན་རྣམས་ཀྱིས་ལེགས་པར་སྨྲས་པ་དང༌། ཉེས་པར་སྨྲས་པ་བཟོད་ཀྱང་ཉན་ཐོས་དང་རང་སངས་རྒྱས་ཡིད་ལ་བྱེད་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བ་ཡིན་ནོ་ཞེས་བྱ་བ་ལ་སོགས་པ་གསུངས་ལ། འཕགས་མ་ལས་ཀྱང༌། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། །སྤྱོད་ཀྱང་ཉན་ཐོས་ས་དང་རང་རྒྱལ་སེམས་བསྐྱེད་ན། །དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་གསུངས་ལ། མི་འབྱུང་བར་བྱ་བའི་ཕྱིར་བསླབ་པའང་འཕགས་པ་སྡོང་པོ་བཀོད་པ་ལས། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ་ཞེས་བྱ་བ་ལ་སོགས་པ་རྒྱས་པར་གསུངས་སོ། །རྩ་བའི་ལྟུང་བ་དྲུག་པ་དང༌།

འཕགས་པ་རྣམ་པར་འཐག་པ་ཐམས་ཅད་བསྡུས་པའི་མདོ་ལས་གསུངས་པ། འཇམ་དཔལ་དམ་པའི་ཆོས་སྤོང་བའི་ལས་ཀྱི་སྒྲིབ་པ་ནི་ཕྲའོ། །འཇམ་དཔལ་གང་ལ་ལ་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་ན་དམ་པའི་ཆོས་སྤོང་བའོ། །དམ་པའི་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ། །འདི་ནི་རིགས་པའོ། །འདི་ནི་མི་རིགས་པའོ་ཞེས་ཟེར་ན་དམ་པའི་ཆོས་སྤོང་བའོ། །འདི་ནི་ངས་ཉན་ཐོས་ཀྱི་ཐེག་པ་དང་ལྡན་པའམ། རང་སངས་རྒྱས་ཀྱི་ཐེག་པ་དང་ལྡན་པའམ། ཐེག་པ་ཆེན་པོ་དང་ལྡན་པར་ཆོས་ཐ་དད་པར་བསྟན་པ་གང་ཡང་མེད་ན་མི་བླུན་པོ་དེ་དག་ངའི་ཆོས་འདི་ལ་འདི་ནི་ཉན་ཐོས་རྣམས་ལ་བཤད་པའོ ༑༑ འདི་ནི་རང་སངས་རྒྱས་རྣམས་ལ་བཤད་པའོ་ཞེས་ཐ་དད་དུ་འབྱེད་དེ། དེ་ལ་ཐ་དད་པའི་འདུ་ཤེས་ཀྱིས་དམ་པའི་ཆོས་སྤོང་བ་ཡིན་ནོ་ཞེས་བྱ་བ་དང༌། ནམ་མཁའི་སྙིང་པོའི་མདོ་ལས་ཀྱང༌། གང་ཡང་ཆོས་ ¡Ã སྤོང་ཞིང་ ( ¡¶ ཞ ¡· - སྤོང་ཞིང་ ) འགོག་ཏུ་འཇུག་སྟེ་ཉན་ཐོས་ངེས་པར་འབྱུང་བ་བཤད་པའམ། རང་སངས་རྒྱས་ངེས་པར་འབྱུང་བ་བཤད་པའམ། ཐེག་པ་ཆེན་པོ་ལ་ངེས་པར་འབྱུང་བ་བཤད་པ་སྤོང་ཞིང་འགོག་ཏུ་འཇུག་པ་འདི་ནི་རྩ་བའི་ལྟུང་བ་གཉིས་པའོ་ཞེས་གསུངས་ལ། དེ་ཉིད་ལས་འབྱུང་བའི་ལས་དང་པོ་པའི་རྩ་བའི་ལྟུང་བ་གསུམ་པ་དང༌། བཞི་པ་ཡང་འོག་མ་ལ་སྨོད་ཅིང་གོང་མ་ལ་བསྟོད་པ་ལ་འབྱུང་སྟེ། ལྟུང་བ་འདི་གསུམ་ཀ་ཡང་སྤྱི་དང་བྱེ་བྲག་ལ་སྨོད་པའི་ཁྱད་པར་ལས་འདྲ་བ་ཡིན་ནོ། །འཕགས་པ་འཇིག་རྟེན་ལས་འདས་པའི་ལེའུ་ལས་ཀྱང་འདི་ནི་ཆོས་སོ། །འདི་ནི་འདུལ་བའོ།། འདི་ནི་སངས་རྒྱས་ཀྱི་བཀའ་ཡིན་ནོ་ཞེས་བྱ་བར་ཡང་ཤེས་ལ། གང་ཟག་ལ་ཞེ་སྡང་བས་ཆོས་ལ་ཞེ་སྡང་ཞིང་དམ་པའི་ཆོས་སྤོང་བ་དང༌། གཞན་དག་ཀྱང་བཟློག་པར་བྱེད་པ་འདི་ནི་ང་རྒྱལ་གྱི་ལས་སོ་ཞེས་སྡིག་པའི་ལས་ཆེས་ལྕི་བར་གསུངས་སོ། །རྩ་བའི་ལྟུང་བ་བདུན་པའི་དབང་དུ་བྱས་ན་བསླབ་པ་ཀུན་ལས་བཏུས་པ་ལས།

བློ་སྦྱང་མ་བྱས་སེམས་ཅན་ལ། །སྟོང་པ་ཉིད་ནི་སྒྲོགས་པ་དང༌།། ཞེས་བྱ་བ་དང་ཚུལ་མཚུངས་པ་སྟེ། སྣོད་མ་ཡིན་པ་ལ་གསང་པའི་ཕྱིར་རོ། །དེ་སྐད་དུ་ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་ལས་དང་པོ་པ་གང་དག་སྟོང་པ་ཉིད་དང་ལྡན་པའི་མདོ་སྡེ་མཆོག་ཏུ་ཟབ་པ་འདི་དག་ཉན་པ་དང་ ༑ ལུང་འབོགས་པ་དང༌། ཀློག་པ་དེ་དག་ཇི་ལྟར་ཐོས་པ་དང༌། ཇི་ལྟར་ཆུབ་པར་བྱས་པ་དེ་བཞིན་དུ་སྔ་མའི་བློ་དང་མི་འདྲ་བ་གཞན་དག་གི་མདུན་དུ་དོན་བཟང་པོ་དང༌། ཚིག་འབྲུ་བཟང་པོ་རྒྱས་པ། དྲན་པར་བྱེད་ཅིང་རབ་ཏུ་སྟོན་ལ། དེ་དག་ནི་ནན་ཏན་དུ་མ་སྦྱངས་པས་བྱིས་པ་སོ་སོའི་སྐྱེ་བོ་དག་སྟེ། མཉན་ན་སྐྲག་ཅིང་དངངས་ཏེ་དེ་དག་དངངས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་ཅིང་ཉན་ཐོས་ཀྱི་བྱང་ཆུབ་ལ་སྨོན་ན། འདི་ནི་ལས་དང་པོ་པའི་བྱང་ཆུབ་སེམས་དཔའི་རྩ་བའི་ལྟུང་བ་དང་པོ་སྟེ། ཞེས་བྱ་བ་ལ་སོགས་པ་གསུངས་སོ། །འདི་ནི་འདུལ་བ་ལས་ཀྱང་བསྙེན་པར་མ་རྫོགས་པ་ལ་ལས་རྣམས་གསང་ངོ་ཞེས་བྱ་བ་དང་ཡང་མཐུན་པ་ཡིན་ནོ། །རྩ་བའི་ལྟུང་བ་བརྒྱད་པ་ཡང་འཕགས་པ་སྡོང་པོ་བཀོད་པ་ལས། གཟུགས་དང་ཚོར་བ་འདུ་ཤེས་དང༌། །རྣམ་པར་ཤེས་དང་སེམས་པ་ནི། །གྲངས་མེད་དེ་བཞིན་གཤེགས་པ་རྣམས། །དེ་དག་ཐུབ་པ་ཆེན་པོར་འགྱུར། །ཞེས་བྱ་བ་དང༌། ཡང༌། གང་ཞིག་བདག་དང་སངས་རྒྱས་རྣམས། །རང་བཞིན་མཉམ་པར་རབ་གནས་ཤིང༌། །མི་གནས་ལེན་པ་མེད་པ་སྟེ། །དེ་དག་བདེ་བར་གཤེགས་པར་འགྱུར། །ཞེས་གསུངས་ལ། འཕགས་པ་ལས་ཀྱི་སྒྲིབ་པ་རྣམ་པར་དག་པའི་མདོ་ལས། འཇམ་དཔལ་གཞན་ཡང་བྱང་ཆུབ་སེམས་དཔའ་ཀུན་ནས་ཉོན་མོངས་པ་ལ་རྣམ་པར་བྱང་བར་མཐོང་བ་དང༌། འཁོར་བའི་ཁམས་ལས་མྱ་ངན་ལས་འདས་པའི་ཁམས་སུ་མཐོང་བ་དེས་ལས་ཀྱི་སྒྲིབ་པ་ཐམས་ཅད་རྣམ་པར་དག་པ་ཐོབ་བོ་ཞེས་བྱ་བ་དང༌། འཕགས་མ་ལས་ཀྱང་ ༑ རིགས་ཀྱི་བུ་འདི་ནི་ཆོས་རྣམས་ཀྱི་ཆོས་ཉིད་དེ། དེ་བཞིན་གཤེགས་པ་རྣམས་བྱུང་ཡང་རུང༌།

མ་བྱུང་ཡང་རུང་ཏེ། སེམས་ཅན་འདི་དག་ནི་རྟག་ཏུ་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་སོ། །འཕགས་པ་བྱམས་པ་སེང་གེ་སྒྲའི་མདོ་ལས་ཀྱང༌། གང་དེ་བཞིན་གཤེགས་པ་མཆོད་པར་འདོད་པ་དེས་བདག་ཉིད་མཆོད་པར་བྱའོ་ཞེས་བྱ་བ་དང༌། དེ་བཞིན་གཤེགས་པའི་རིང་བསྲེལ་མཆོད་པར་འདོད་པ་དེས་བདག་ཉིད་མཆོད་པར་བྱའོ་ཞེས་བྱ་བ་ལ་སོགས་པ་རྒྱ་ཆེར་བཀའ་སྩལ་ཏོ། །རྩ་བའི་ལྟུང་བ་དགུ་པའི་དབང་དུ་བྱས་ནས་ངོ་བོ་ཉིད་མེད་པ་དང༌། དེ་སྟོན་པའི་གཞུང་ལ་ཐེ་ཚོམ་ཟ་བ་ཉིད་ཡིན་ཏེ། དེ་སྐད་དུ་འཕགས་མ་ལས། འདི་བཤད་ཚེ་ན་ཁ་ཅིག་སོམ་ཉི་ཟ་གྱུར་ཏེ། །འདྲེན་པས་འདིར་ནི་བདག་གི་མིང་ཡང་ཡོངས་མ་བརྗོད། །རིགས་དང་ས་དང་རུས་ཀྱང་ཡོངས་སུ་མ་བརྗོད་ཅེས། །དེ་ནི་ཉན་པར་མི་འགྱུར་སྤོང་འགྱུར་བདུད་ཀྱི་ལས། ། ཞེས་གསུངས་ཏེ་བདུད་ཀྱི་ལས་སུ་བཤད་པ་འདི་ནི་རྩ་བའི་ལྟུང་བའོ། །སོམ་ཉི་དང་བྲལ་ན་ཡང་དག་པ་ཡིན་ཏེ་དེ་ཉིད་ལས། གང་ལ་ཤེས་རབ་ཕ་རོལ་ཕྱིན་མཆོག་མི་དམིགས་ཤིང༌། །བྱང་ཆུབ་སེམས་དཔའ་མི་དམིགས་བྱང་ཆུབ་སེམས་མི་དམིགས། །དེ་སྐད་ཐོས་ནས་རྨོངས་པ་མེད་ཅིང་མི་སྐྲག་པ། །བྱང་ཆུབ་སེམས་དཔའ་འདི་ནི་བདེ་གཤེགས་ཤེས་རབ་སྤྱོད། །ཅེས་གསུངས་པ་ཡིན་ནོ། །རྩ་བའི་ལྟུང་བ་བཅུ་པའི་དབང་དུ་བྱས་ནས་ཀྱང༌། འཕགས་པ་དཀོན་མཆོག་སྤྲིན་ལས། རིགས་ཀྱི་བུ་ཇི་ལྟར་ན་བྱང་ཆུབ་སེམས་དཔའ་བདུད་ཀྱི་ལས་ཡོངས་སུ་སྤོང་བ་ཡིན་ཞེ་ན། ཚུལ་ཁྲིམས་ཉམས་པའི་གང་ཟག་རྣམ་པར་སྤངས་པས་སྡིག་པའི་གྲོགས་པོ་ཡོངས་སུ་སྤངས་པར་རིག་པར་བྱའོ། །དེ་བཞིན་དུ་ལྟ་བ་ཉམས་པ་དང་ ༑ ཆོ་ག་ཉམས་པ་དང༌། འཚོ་བ་ཉམས་པའི་གང་ཟག་རྣམ་པར་སྤངས་པ་དང་ ༑ འདུ་འཛི་ལ་དགའ་བའི་གང་ཟག་རྣམ་པར་སྤངས་པ་དང༌། ལེ་ལོ་ཅན་གྱི་གང་ཟག་རྣམ་པར་སྤངས་པ་དང༌། འཁོར་བ་ལ་དགའ་བའི་གང་ཟག་རྣམ་པར་སྤངས་པ་དང༌། བྱང་ཆུབ་ལ་རྒྱབ་ཀྱིས་ཕྱོགས་པའི་གང་ཟག་རྣམ་པར་སྤངས་པས་སྡིག་པའི་གྲོགས་པོ་ཡོངས་སུ་སྤངས་པར་རིག་པར་བྱ་སྟེ།

རིགས་ཀྱི་བུ་དེས་དེ་དག་ཡོངས་སུ་སྤོང་བའི་ཚེ་གང་ཟག་དེ་དག་ལ་སྡང་བའི་སེམས་བསྐྱེད་པར་མི་བྱ། ཁོང་ཁྲོ་བའི་སེམས་དང༌། བརྙས་པའི་སེམས་བསྐྱེད་པར་མི་བྱའི། དེས་འདི་ལྟར་བཅོམ་ལྡན་འདས་ཀྱིས་ཀྱང་སེམས་ཅན་རྣམས་ནི་ཁམས་སོ་སོར་བསྟེན་ཏེ། དེ་དག་བསྟེན་པར་གྱུར་ན་བདག་ཆུད་ཟ་བར་གྱུར་ཏོ་ཞེས་བཀའ་སྩལ་གྱིས། དེ་བས་ན་བདག་གིས་བསྟེན་པ་ཡོངས་སུ་སྤངས་པས་སེམས་ཉེ་བར་བཞག་པར་བྱའོ་ཞེས་གསུངས་སོ། །དེས་ན་འདིའང་བདུད་ཀྱི་ལས་སུ་གསུངས་ཏེ་རྩ་བའི་ལྟུང་བའོ། །འདུལ་བ་ལས་ཀྱང་གང་ཟག་ཆོས་བཞིན་མ་བྱས་པ་སྡིག་པ་ཅན་གྱི་ལྟ་བའི་རྣམ་པ་དེ་མ་སྤངས་པ་དང༌། གཏམ་འདྲི་བར་བྱེད། ཕེབས་པར་སྨྲ་བར་བྱེད ༑ ཀུན་ཏུ་གནས་པར་བྱེད། ཀུན་ཏུ་ལོངས་སྤྱོད་པར་བྱེད་ཅིང་དེ་དང་ལྷན་ཅིག་གནས་གཅིག་ཏུ་ཉལ་ན་ལྟུང་བྱེད་དོ་ཞེས་འབྱུང་བ་ཡིན་ནོ། །རྩ་བའི་ལྟུང་བ་བཅུ་གཅིག་པའང་འཕགས་མ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་གསུངས་ལ། འཕགས་པ་སྡོམ་པ་གསུམ་བསྟན་པ་ལས་ཀྱང༌། འོད་བསྲུངས། གང་ཟག་ཏུ་ལྟ་བ་རི་རབ་ཙམ་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ་ཞེས་གསུངས་ཏེ། སྟོང་པར་འཛིན་པ་འདི་ནི་ཆོས་འདི་པའི་ཁོངས་སུའང་མི་ཚུད་ན་ཐེག་པ་ཆེན་པོར་ལྟ་ག་ལ་རུང་སྟེ། འདི་ནི་རྩ་བའི་ལྟུང་བ་ཡིན་ནོ། །དེ་ལྟར་ན་འདི་ནི་ལྟ་བའི་སྐབས་ཡིན་ལ། སྡོམ་པར་ཇི་ལྟར་འགྱུར་ཞེ་ན

༑ བདག་མེད་པ་ཉིད་སྡོམ་པ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ། འཕགས་མ་ལས། གང་ལ་སྡོམ་དང་སྡོམ་པ་མ་ཡིན་རློམ་སེམས་མེད། །འདི་ནི་ཚུལ་ཁྲིམས་སྡོམ་པར་རྣམ་པར་འདྲེན་པས་གསུངས། །ཞེས་གསུངས་པ་ཡིན་ནོ།། རྩ་བའི་ལྟུང་བ་བཅུ་གཉིས་པའི་དབང་དུ་བྱས་ནས། བསླབ་པ་ཀུན་ལས་བཏུས་པ་ལས་ཀྱང༌། དེ་ཕྱྀར་རྒྱལ་བའི་སྡོམ་པའི་མདོར། །གང་གིས་སེམས་ཅན་མ་དད་གྱུར ༑ ༑ དེ་ནི་བསྒྲིམས་ཏེ་རྣམ་སྤངས་ཞེས། །དཀོན་མཆོག་སྤྲིན་ལས་བཀའ་བསྩལ་ཏོ། །ཞེས་གསུངས་སོ། །དེ་བས་ན་དཀོན་མཆོག་སྤྲིན་ལས་གསུངས་པ་ནི ༑ བྱང་ཆུབ་སེམས་དཔའི་ཡང་དག་པར་སྤྱོད་པ་དེ་གང་ཞེ་ན། བྱང་ཆུབ་སེམས་དཔའ་གང་གི་ཕྱིར་དེ་ལ་སེམས་ཅན་རྣམས་མ་དད་པར་གྱུར་པའི་གནས་མ་ཡིན་པར་མི་སྤྱོད། ཡུལ་མ་ཡིན་པར་མི་སྤྱོད། དུས་མ་ཡིན་པར་མི་སྨྲ་བ་ཡིན་ནོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། །ཆོས་ལྔ་ ( ¡¶ ཞ ¡·¡¶ ལུ ¡· ཡང་ ) དག་པར་བསྡུད་པའི་མདོ་ལས་ཀྱང༌། གང་སེམས་སུ་བསྲུང་བ་དེ་ནི་ཚུལ་ཁྲིམས་བསྲུང་བ་ཡིན་ནོ་ཞེས་འབྱུང་ལ། བྱང་ཆུབ་སེམས་དཔའི་སོ་སོར་ཐར་པ་ལས་ཀྱང༌། མ་དད་པ་སྤང་བའི་ཕྱིར་མདུན་དུ་སོ་ཤིང་བཟའ་བར་མི་བྱ། མཆིལ་མ་དོར་བར་མི་བྱའོ་ཞེས་གསུངས་ལ། ཚངས་པས་ཞུས་པའི་མདོ་ལས་ཀྱང༌། བག་གསར་བཞིན་དུ་བྱའོ་ཞེས་གསུངས་སོ། །མདོ་དེ་དག་གི་དོན་བསླབ་བཏུས་ལས། དེ་ལྟར་ལོངས་སྤྱོད་དུ་བྱ་བ་ཆུའམ་ཐང་ལ་གཅིན་དང༌། ཕྱི་ས་དང༌། མཆིལ་མ་དང༌། རྣག་ལ་སོགས་པ་དམན་པ་རྣམས་དབེན་ཀྱང་རུང༌། མི་དབེན་ཀྱང་རུང་སྟེ་ལྷ་དང་མི་སེམས་བསྲུང་བའི་ཕྱིར་མི་དོར་རོ་ཞེས་མ་དད་པ་སྤང་བའི་ཕྱིར་སྤྱོད་པ་བསྟན་པ་ཡིན་ནོ། །བྱང་ཆུབ་སེམས་དཔའ་ལ་མ་དད་ན་ཆེས་སྡིག་ལྕི་བ་ཡིན་པའི་ཕྱིར་མ་དད་པའི་སྤྱོད་པ་བྱས་ན་སེམས་མ་བསྲུངས་པར་འགྱུར་བས་ན་རྩ་བའི་ལྟུང་བ་ཡིན་ཏེ་རྒྱས་པར་མདོ་དག་ལས་ཤེས་པར་བྱའོ། །འདི་ནི་འདུལ་བ་ལས་ཀྱང་ཁྱྀམ་སུན་འབྱིན་པ་དགེ་འདུན་གྱི་ལྷག་མར་གསུངས་པ་ཡིན་ནོ།

།རྩ་བའི་ལྟུང་བ་བཅུ་གསུམ་པའང་དགོས་པ་རྒྱ་ཆེན་པོ་མཐོང་བ་དེའི་ཚེ་དམ་ཚིག་གི་རྫས་དག་བསྟན་པ་ཡིན་ཏེ། དེ་སྐད་དུ། འཕགས་པ་ཏིང་ངེ་འཛིན་རྒྱལ་པོའི་མདོའི་བུ་མོ་ཡེ་ཤེས་ལྡན་གྱི་ལེའུ་ལས་ཀྱང་ཤ་ཟ་བ་གང་བྱུང་བ་དེ་ནི་དོན་ཆེན་པོ་བསྒྲུབ་པའི་ཕྱིར་ཉེས་པ་མེད་དེ། དགེ་སློང་འདི་ནི་འཆི་བའི་དུས་བགྱིས་ན། འཛམ་བུའི་གླིང་དུ་ཏིང་འཛིན་སྒྲ་ཡང་ནི། །སེམས་ཅན་རྣམས་ལ་རྟག་ཏུ་ནུབ་པར་འགྱུར། །འདི་ཐོས་ ( ¡¶ ཞ ¡· ཟོས ) པས་ན་ཏིང་འཛིན་རྣམས་ཀྱང་ཐོབ། །ཅེས་འབྱུང་ངོ༌། །བུ་མོ་ཡེ་ཤེས་ལྡན་གྱི་རྟོགས་པ་བརྗོད་པའང་བཤད་པར་བྱའོ། །དེ་བས་ན་འདིར་ཤ་མ་ཟོས་ན་ལྟུང་བ་མེད་པའི་གཟུགས་བརྙན་དུ་འགྱུར་བས་སྤང་བྱ་ཡིན་ནོ། །དེ་བཞིན་དུ་དམ་ཚིག་གི་རྫས་མ་བསྟེན་ན་ཡང་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བྱིན་གྱིས་རློབས་པར་མི་འགྱུར་བས་རྩ་བའི་ལྟུང་བར་བྲིས་ཏེ་འདྲ་བ་ཉིད་ཡིན་ནོ། །འདུལ་བ་ལས་ཀྱང་རྣམ་གསུམ་ཡོངས་སུ་དག་པའི་ཤ་ཟོས་ན་སྤོང་བའི་བར་ཆད་དུ་མི་འགྱུར་རོ་ཞེས་གསུངས་པ་ཡིན་ནོ། །རྩ་བའི་ལྟུང་བ་བཅུ་བཞི་པའང་བུད་མེད་རྣམས་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པའི་ཕྱིར་མི་སྨད་པར་འཐད་ལ། སྐྱེས་པ་ལས་བྱེ་བྲག་བུད་མེད་ལ་བཀར་ཏེ་སྨོད་པ་འདི་ནི་ལྟུང་བ་སྟེ་བུ་མོ་བློ་གྲོས་བཟང་མོས་ཞུས་པའི་མདོ་ལས། འདི་སྐད་དུ་འཇམ་དཔལ་གྱིས་གསོལ་པ། སློབ་དཔོན་གྱིས་ད་དུང་བུད་མེད་ཀྱི་གནས་ལས་མ་བསྒྱུར་ཏོ། །བུ་མོས་སྨྲས་པ། འཇམ་དཔལ་སྐྱེས་པ་ཞེས་བྱ་བ་དང༌། བུད་མེད་ཅེས་བྱ་བར་འཛིན་པ་འདི་ནི་ཁྱོད་ཀྱི་ལྟུང་བའི་ནང་ན་ཆེན་པོའོ། །དེ་ལྟ་ནའང་ཁྱོད་ཀྱི་རྣམ་པར་རྟོག་པ་འདི་སྤང་བར་བྱ་བའི་ཕྱིར་ཞེས་བྱ་བ་ལ་སོགས་པ་རྒྱ་ཆེར་གསུངས་ནས། སྐྱེས་པའི་ལུས་སུ་བསྒྱུར་བ་ཡིན་ནོ། །འདུལ་བ་ ( ¡¶ ཞ ¡· + ལུང་ ) ལས་ཀྱང༌། སྐྱེས་པ་དང་བུད་མེད་གཉིས་ཀས་མཐུན་པར་དགྲ་བཅོམ་པ་ཐོབ་པ་ཡིན་པས་ན་འདྲ་བ་ཉིད་ཡིན་ནོ།

།དེ་ལ་སོགས་པ་རྒྱ་ཆེར་ཐེག་པ་ཆེན་པོའི་མདོ་དག་ལས་བལྟས་ཤིང་ཤེས་པར་བྱའོ། །འདིར་རྒྱུད་ཀྱི་ལུང་ཅིའི་ཕྱིར་མི་འབྲི་ཞེ་ན། བཅུ་བཞི་པོ་རྣམས་རྒྱུད་ཉིད་ནས་འབྱུང་བའི་ཕྱིར་རོ། །དེས་ན་འདི་དག་ནི་ཐེག་པ་ཆེན་པོའི་རྒྱུད་དང་མདོ་དག་མཐུན་པར་བསྟན་པ་ཡིན་ནོ། །འོ་ན་མདོ་དག་ནས་བསྟན་པས་ཆོག་མོད། རྒྱུད་དུ་བསྟན་ཅི་དགོས། མཐུན་པའི་ཕྱིར་གསང་སྔགས་ཆེས་མཆོག་ཏུ་འགྱུར་རོ་ཞེས་སྨྲ་བ་དག་ནི་དོན་མེད་དོ། །ཞེས་ཟེར་ན ༑ མཐུན་པར་བསྟན་པས་བསྲུང་བར་དཀའ་བའི་འཇིགས་པ་སྤངས་པ་ཡིན་ལ། མདོ་ནས་བསྟན་ཀྱང་མདོ་དེ་དག་ཀྱང་འཐོར་བ་དང༌། འཁྲུགས་པ་དང༌། མི་གསལ་བ་དང༌། ཇི་ལྟ་བ་བཞིན་ཉམས་སུ་བླང་བའི་ཐབས་མི་ཤེས་པའི་ཕྱིར། ཕ་རོལ་ཏུ་ཕྱིན་པའི་སྡེ་སྣོད་དག་ནི་མི་ཟབ་ལ། འདིར་རྡོ་རྗེ་ཐེག་པ་ལ་ནི་དེ་དག་གི་སྐྱོན་ཐམས་ཅད་སྤངས་པའི་ཕྱིར་ཆེས་ཟབ་པ་ཉིད་དུའང་འགྲུབ་པ་ཡིན་ནོ། ། བསྲུང་བར་དཀའོ་ཞེས་སྨྲ་བའི་རྩོད་པ་བཟློག་པའི་སྐབས་བསྟན་ཟིན་ཏོ།། །།རྩོད་པ་གཉིས་པ་བསྲུངས་ན་ཕན་ཡོན་ཆེ་ལ། མ་བསྲུངས་ན་ཉེས་དམིགས་ཆེའོ་ཞེས་སྨྲ་བ་འདི་ནི་ཁོ་བོ་ཅག་ཀྱང་དེ་ཁོ་ན་བཞིན་དུ་སྨྲ་སྟེ། དམ་ཚིག་མ་བསྲུངས་པར་དངོས་གྲུབ་འགྲུབ་པའི་སྐབས་མེད་ལ། ངན་འགྲོ་སྐྱེད་པར་བྱེད་པ་ནི་ཆོས་ཉིད་ཡིན་ཏེ། ཐེག་པ་ཆེན་པོ་མཐའ་དག་མཐུན་ནོ། །ཡང་བསྲུངས་ན་ཕན་ཡོན་ཆུང་ལ། མ་བསྲུང་ན་ཉེས་དམིགས་ཆེ་བ་ཡང་མཐོང་སྟེ་སོ་སོར་ཐར་པ་བཞིན་ནོ། །འདི་ཇི་ལྟར་ཞེ་ན། བསྙེན་གནས་ཀྱིས་ཀྱང་མཐོ་རིས་ཐོབ་པར་འདོད་ལ། དགེ་སློང་གི་སྡོམ་པས་ཀྱང་མཐོ་རིས་ལས་མི་འགྲུབ་པའི་ཕྱིར་ཕན་ཡོན་ཆུང་ལ། རབ་ཏུ་བྱུང་བའི་ཕྱོགས་དེ་ལ་ཉེས་བྱས་ཕྲ་བའི་ཕྲ་བ་ཞིག་བྱུང་ཡང་རྒྱལ་ཆེན་རིགས་བཞིའི་ལྷའི་ཚེ་ཚད་ཀྱི་སེམས་ཅན་དམྱལ་བར་སྐྱེ་བར་འགྱུར་བར་ལྟུང་བ་སྡཻ་ལྔའི་ལྕི་ཡང་བསྟན་པའི་མདོ་ལས་གསུངས་པས་ན། གཞན་ཉམས་ན་ཇི་ལྟ་བུའི་སྡུག་བསྔལ་ཆེས་ཆེ་བ་དག་བསྐྱེད་པ་ལྟ་སྨོས་ཀྱང་ཅི་དགོས་ཏེ་ཉེས་པ་ཆེ་བ་ཡིན་ནོ།

།དེ་ལ་འདི་སྐད་དུ། མཐོ་རིས་སུ་མཉམ་ཡང་བདེན་པ་བཞིའི་རྟོགས་པ་དང་ལྡན་ན། ཁྱིམ་པའི་ཕྱོགས་ལ་ནི་ཕྱིར་མི་འོང་བ་འགྲུབ་ལ། རབ་ཏུ་བྱུང་བས་ནི་དགྲ་བཅོམ་པ་འགྲུབ་པ་ཡིན་ནོ་ཞེས་སྨྲ་ན་དེ་ལྟ་མ་ཡིན་ཏེ། མངོན་པར་འབྱུང་བའི་མདོ་ལས། ལྔ་སྡེའི་རྗེས་ཁོ་ན་ལ་ཁྱྀམ་བདག་གྲགས་པས་ཁྱིམ་པའི་ཆ་ལུགས་མ་སྤངས་པར་དགྲ་བཅོམ་པའི་འབྲས་བུ་ཐོབ་པ་ཡིན་པས་ན་དེ་བཞིན་གཤེགས་པས་ཆེད་དུ་བརྗོད་པ་གསུངས་པ། རྒྱན་གྱིས་བརྒྱན་པར་གྱུར་ཀྱང་ཆོས་སྤྱོད་ཅིང༌། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་ནི། །དགེ་སློང་དགེ་སྦྱོང་དེ་ཡིན་བྲམ་ཟེ་དེ། །ཞེས་གསུངས་པ་ཡིན་ནོ། །དེ་ལྟར་ན་འདི་ནི་ ¡Ã ཚུལ་ཁྲིམས་ ( ¡¶ ཞ ¡· བརྟུལ་ཞུགས་ ) ཀྱི་ཁྱད་པར་མིན་ལ། བདེན་པ་བཞིའི་རྟོགས་པས་ཕྱེ་བ་ཡིན་ནོ། །རབ་ཏུ་བྱུང་བའི་ཕྱོགས་ལའང་དགེ་སློང་དང་དགེ་ཚུལ་ལ་ཁྱད་པར་མེད་དེ། གཉིས་ཀས་དགྲ་བཅོམ་པ་ཐོབ་པ་ཡིན་ནོ། །ལེགས་པར་དཔྱད་ན་དགེ་ཚུལ་ཉིད་བཟང་སྟེ། ལོ་བདུན་པ་ལ་དགེ་ཚུལ་བྱས་ནས་དེ་ཉིད་ཀྱི་ཚེ་དགྲ་བཅོམ་པ་ཐོབ་པ་ནི་འདུལ་བ་ལུང་དང༌། གང་པོ་ལ་སོགས་པའི་རྟོགས་པ་བརྗོད་པ་བརྒྱ་པ་ལས་ཀྱང་འབྱུང་བ་ཡིན་ལ། དགེ་སློང་ནི་ལོ་ཉི་ཤུ་མ་ལོན་པར་བསྙེན་པར་རྫོགས་པར་བྱར་མེད་ལ། དེ་ནས་གདོད་དགྲ་བཅོམ་པ་ལ་བརྩམ་པའི་ཕྱིར་རོ། །དེས་ན་འབྲས་བུ་དགྲ་བཅོམ་པ་ལ་ནི་ཁྱད་པར་མེད་ལ། རང་སངས་རྒྱས་དང༌། སངས་རྒྱས་གཉིས་ནི་རང་འབྱུང་ཡིན་པའི་ཕྱིར་འདི་ན་དགེ་ཚུལ་དང༌། དགེ་སློང་ཞེས་བྱ་བའི་ཐ་སྙད་མེད་དོ། །ཡང་ལས་ཐམས་ཅད་དགེ་སློང་ལ་རག་ལས་པའི་ཕྱིར་གཙོ་བོ་ཡིན་ནོ་ཞེ་ན། དེ་ལྟར་ནའང་འབྲས་བུའི་ཁྱད་པར་མ་མཐོང་བའི་ཕྱིར་དགེ་སློང་འདི་གཞན་དོན་ལ་བློ་སྦྱོང་བ། ཐེག་པ་ཆེན་པོར་བཀྲི་བའི་ཐབས་ཡིན་པར་མངོན་ཏེ། འདིས་ཐེག་པ་གཅིག་པར་ཡང་འགྲུབ་པ་ཡིན་ནོ། །ཐེག་པ་གཅིག་པར་གྲུབ་པའི་ཚེ་ཉེས་པ་ཆེ་ལ། ཕན་ཡོན་ཆུང་བའི་སོ་སོར་ཐར་པས་ཅི་ཞིག་བྱ་ཞེས་བྱ་བར་ཡང་རྟོགས་པ་ཡིན་ལ།

བློ་དམན་པ་རྣམས་ལ་ནི་དགེ་སློང་ཉིད་མཆོག་ཡིན་ཏེ། སངས་རྒྱས་ཀྱི་བསྟན་པའི་རྩ་བ་ལྟ་བུ་ཡིན་ནོ། །ཞེས་བྱ་བར་ཤེས་པར་བྱ་སྟེ། འཕགས་པ་འཇམ་དཔལ་རྩ་བའི་རྒྱུད་ལས། སངས་རྒྱས་བསྟན་པ་རིན་ཆེན་སྒྲོན ༑ ༑ འབར་བའི་སྣོད་ནི་དཀའ་ཐུབ་ཅན། །ངུར་སྨྲིག་འཛིན་པ་ཤཱཀྱའི་སྲས། ། དགེ་སློང་རྣམས་ནི་ཡིན་ཕྱིར་རོ། །ཞེས་གསུངས་སོ། །རྒོལ་བ་གཉིས་པ་བཟློག་པ་བསྟན་ཟིན་ཏོ།། །།གསུམ་པ་སློབ་དཔོན་དང་སློབ་མ་མཚན་ཉིད་དང་མི་ལྡན་པའི་ཕྱིར་རོ་ཞེས་རྒོལ་བའི་ལན་ནི། རྡོ་རྗེ་ཐེག་པའི་ཐོས་པ་དང་མི་ལྡན་པ་ཁ་ཅིག་སློབ་དཔོན་གྱིས་སྤྲུལ་པའི་དཀྱིལ་འཁོར་སྤྲུལ་ནུས་ཤིང༌། སློབ་མས་སྤྲུལ་པའི་དཀྱིལ་འཁོར་ལྟ་ནུས་པའི་ཚེ། རྡོ་རྗེ་ཐེག་པ་ལ་འཇུག་པ་ཡིན་ནོ་ཞེས་ཟེར་ཏེ། འདི་དག་ནི་རང་དགར་སྨྲ་བ་ཡིན་ནོ། །ཅིའི་ཕྱིར་ཞེ་ན། རྒྱུད་དང་བསྟན་བཅོས་མཐའ་དག་ནས་ལས་དང་པོ་པའི་རྡོ་རྗེ་སློབ་དཔོན་གྱིས་གྲངས་ཀྱི་བསྙེན་པ་ཇི་ལྟར་བྱ་བ་དང༌། ས་སྦྱོང་བ་ལ་སོགས་ཏེ་སའི་ཆོ་ག་ཇི་ལྟར་བྱ་བ་དང༌། སྟ་གོན་དང༌། དངོས་གཞིའི་ཚེ་ཡང་དཀྱིལ་འཁོར་བྲི་བའི་ཕྱིར་ཐིག་དང༌། རྡུལ་ཚོན་དང༌། སློབ་མ་ལ་ཇི་ལྟར་དབང་བསྐུར་བ་ལ་སོགས་པ་ལས་དང་པོ་པའི་བྱ་བ་འབའ་ཞིག་ལས། སྤྲུལ་པའི་དཀྱིལ་འཁོར་ལ་སོགས་པ་བཤད་པ་མེད་པའི་ཕྱིར་རོ། །ཡང་འདི་སྐད་དུ ༑ དཀྱིལ་འཁོར་སྤྲུལ་ནུས་ཤིང་ལྟ་ནུས་པ་ལ་སོགས་པ་མྀན་ཡང་སློབ་དཔོན་དང་ ༑ སློབ་མ་མཚན་ཉིད་དང་མི་ལྡན་པའི་ཕྱིར་ཞེ་ན། སོ་སོར་ཐར་པའི་མཁན་པོ་དང༌། སློབ་དཔོན་དང༌། ཐེག་པ་ཆེན་པོའི་དགེ་བའི་བཤེས་གཉེན་དང༌། གསང་སྔགས་ཀྱི་བླ་མ་དང༌། གསུམ་ཀ་ལ་མཚན་ཉིད་ཁ་རེ་མ་ཚང་བ་ཡང་གསུམ་ཀ་ལ་མཐོང་ལ། གང་ཟག་དམ་པ་མཚན་ཉིད་ཡོངས་སུ་རྫོགས་པ་ཡང་གསུམ་ཀ་ལ་མཐོང་བའི་ཕྱིར་འདི་ན་ཁྱད་པར་མ་མཐོང་ངོ༌། །རྒོལ་བ་གསུམ་པ་བཟློག་པ་བསྟན་ཟིན་ཏོ།། །།བཞི་པ་དུས་སྙིགས་པའི་ཕྱིར་གསང་སྔགས་སྤྱད་པའི་དུས་མ་ཡིན་ནོ།

། ཞེས་ཟེར་བ་འདིའང་ཡང་དག་པ་མ་ཡིན་ཏེ། དུས་སྙིགས་པ་ཉིད་ཀྱི་ཚེ་རྡོ་རྗེ་ཐེག་པ་འབྱུང་བར་རིགས་ཏེ། སྙིགས་མའི་དུས་སུ་ཡང་དམན་པའི་ལུས་ཀྱིས་སངས་རྒྱས་འགྲུབ་པར་བཤད་པའི་ཕྱིར་རོ། །ཡང་གསང་སྔགས་འདི་ནི་བསྐལ་པ་གོང་འོག་ཐམས་ཅད་དུའང་མི་འབྱུང་ལ། བསྐལ་པ་བཟང་པོ་འདི་ལའང་ཤཱཀྱ་ཐུབ་པ་མ་ཡིན་པ་གཞན་ལ་མི་འབྱུང་སྟེ། དེ་སྐད་དུ་རྣམ་སྣང་མངོན་བྱང་གི་རྒྱུད་ལས། འཇིག་རྟེན་དུ་ནི་ཀུན་མཁྱེན་དག །ཨུ་དུམ་ཝཱ་རའི་མེ་ཏོག་ལྟར། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ༌། །གསང་སྔགས་སྤྱོད་པའི་ཚུལ་འབྱུང་བ། །དེ་བས་ཀྱང་ནི་དཀོན་པ་སྟེ། །ཞེས་གསུངས་ལ། དཔལ་གསང་བ་འདུས་པ་ལས་ཀྱང༌། ཐུབ་པ་ཆེན་པོ་མར་མེ་མཛད་ནས་ཐུབ་པ་ཆེན་པོ་འོད་སྲུངས་ཀྱི་བར་གྱིས་ཀྱང་གསང་སྔགས་མ་གསུངས་ཏེ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། །དེས་ན་སླན་ཆད་མི་འབྱུང་བའི་ཕྱིར་གསང་སྔགས་སྤྱོད་པའི་དུས་མཆོག་ཏུ་གྱུར་པ་ནི་ད་ལྟ་ཉིད་ཡིན་ནོ། །དེའི་ཕྱིར་ན་སྡེ་སྣོད་གཞན་སྤྱད་པའི་དུས་མ་ཡིན་ཏེ། འབྲས་བུའི་དུས་གསུམ་ནི་འདས། སྒྲུབ་པའི་དུས་གསུམ་ཡང་འདས ༑ ལུང་གི་དུས་གསུམ་ཡང་སྙིགས་མར་བབ་པས་ཐེག་པ་གཞན་བསྒྲུབས་ཀྱང་འབྲས་བུ་མི་འགྲུབ་པར་ཐུན་མོང་བ་ཐམས་ཅད་མཐུན་པར་སྨྲ་བ་ཡིན་ལ། གསང་སྔགས་ཀྱིས་སྙིགས་མའི་དུས་སུ་ཡང་འགྲུབ་པ་ནི། ཧེ་རུ་ཀ་མངོན་པར་འབྱུང་བ་ལས་ཀྱང༌། ཧེ་རུ་ཀ་དཔལ་གཟུང་བྱས་ན། །སྙྀགས་མའི་དུས་སུ་འགྲུབ་པར་འགྱུར། །ཞེས་གསུངས་ལ། རྣལ་འབྱོར་མ་ཀུན་ཏུ་སྤྱོད་པ་ལས་ཀྱང༌། ཕ་རོལ་ཏུ་ཕྱིན་པའི་ཐེག་པས་སྙིགས་མའི་དུས་སུ་མི་འགྲུབ་པར་གསུངས་ཏེ། འདི་སྐད་དུ། གཞན་ཡང་ཕྱི་མའི་དུས་ཀྱི་ཚེ། །དུས་མཐར་དངོས་གྲུབ་མི་ཐོབ་སྟེ། ། དཀའ་ཐུབ་ཀྱིས་ནི་གདུངས་པས་ན། །བློ་ནི་གཞན་དུ་གཡེངས་ཕྱྀར་རོ། །ཞེས་གསུངས་སོ། །དེས་ན་རྡོ་རྗེ་ཐེག་པ་སྤྱད་པའི་དུས་ནི་སྙིགས་མའི་དུས་ད་ལྟ་ཉིད་ཡིན་པས་ན་གསང་སྔགས་ཀྱི་ཚུལ་འདི་ལ་མཆོག་ཏུ་དད་པར་བྱའོ།

།ལོག་རྟོག་སེལ་བ་གསལ་པོར་བཀོད་པ་ཡི། །དགེ་བ་དེས་ནི་འགྲོ་བ་མ་ལུས་པ། །རྡོ་རྗེ་ཐེག་ལ་དད་པ་མཆོག་ཐོབ་སྟེ། །སྔགས་ཚུལ་རྒྱ་མཚོར་ཕྱིན་ནས་ཀུན་མཁྱེན་ཤོག ༑ རྡོ་རྗེ་ཐེག་པའི་རྩ་བའི་ལྟུང་བའི་རྒྱ་ཆེར་བཤད་པ་འཁྲུལ་པ་སྤོང་བ་ཞེས་བྱ་བ་ལས་ལོག་པར་རྟོག་པ་བསལ་བའི་སྐབས་ཏེ་ལེའུ་གསུམ་པའོ།། །།འདིར་ལེགས་པར་སྨྲས་པ་ནི། རྡོ་རྗེ་ཐེག་ལ་དད་ཀྱང་མ་སྨིན་པས། ། ཟབ་མོ་བསྒོམས་ཀྱང་འབྲས་བུ་ངན་འགྲོ་ལས། །མཆོག་གཞན་མི་འགྲུབ་སངས་རྒྱས་གསུངས་པས་ན། །བླ་མ་མཆོག་ལ་དབང་བསྐུར་ནོད་པར་མཛོད། །དབང་ཐོབ་མན་ངག་ཟབ་མོ་འཚལ་བ་ཡིས། །ས་སྟེང་རྒྱས་པར་ཀུན་ཏུ་བཙལ་བྱས་ཀྱང་ ༑ ༑ ཕན་པའི་དོན་པོ་མན་ངག་དམ་ཚིག་སྟེ། །འདི་མེད་འགྲམ་རྩ་ཟད་པའི་ཁང་རུལ་བཞིན། །ལེགས་པར་སྨིན་པས་དམ་ཚིག་བསྲུང་བྱས་ན། །རིམ་གཉིས་ཟབ་མོའི་མན་ངག་མ་བསྟེན་ཀྱང༌། །སྐྱེ་བ་བཅུ་དྲུག་དག་ན་འགྲུབ་བོ་ཞེས། ། འགྲོ་བའི་རྩ་ལག་ཕན་པར་མཛད་པས་གསུངས། །བདག་ནི་ཐོས་ཉུང་ཤེས་རབ་མིག་བྲལ་ཀྱང༌། །དྲི་མེད་རྒྱུད་ལས་ལེགས་གསུངས་མཐོང་བས་ན། །དབང་བླངས་དམ་ཚིག་བསྲུང་བར་མཛོད་ཅིག་ཅེས། །ཀུན་ལ་ཐལ་མོ་སྦྱར་ནས་གསོལ་བ་འདེབས། །གསང་སྔགས་འཛིན་པ་གྲགས་པ་རྒྱལ་མཚན་ལ། །བཙོང་གའི་དགེ་སློང་རྡོ་རྗེ་གྲོགས་མཆེད་ཀྱིས། །དད་ཅིང་གུས་པས་མང་དུ་གསོལ་བཏབ་སྟཻ ༑༑ དཔལ་ལྡན་ས་སྐྱའི་དགོན་པར་འབད་དེ་བྲིས། །འདི་བགྱིས་པ་ལས་དུབ་པར་གྱུར་པ་ཡི། །དགེ་བ་དྲི་མེད་མཐའ་ཡས་གང་ཐོབ་དེས། །ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག ༑ དྲི་མེད་རྒྱུད་དོན་སྣང་བྱེད་རྒྱལ་པོ་མཆོག །བླ་མའི་མན་ངག་བརྩོན་པའི་ཤིང་རྟས་དྲངས། །ལོག་རྟོག་འཁྲུལ་པའི་མུན་པ་བསལ་བའི་ཕྱིར།ཉི་མའི་འོད་བཞིན་ས་སྟེང་རྒྱས་པར་ཤོགརྡོ་རྗེ་ཐེག་པའི་རྩ་བའི་ལྟུང་བའི་རྒྱ་ཆེར་འགྲེལ་པ་འཁྲུལ་པ་སྤོང་བ་ཞེས་བྱ་བཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།།

།།༄༅། །ཧེ་རུ་ཀའི་ཆས་དྲུག་བཞུགས། ། ༄༅། །བླ་མ་རྗེ་བཙུན་ཐུགས་རྗེ་ཆེན་པོ་དང་ལྡན་པ་རྣམས་ཀྱི་ཞབས་ལ་སྤྱི་བོས་གུས་པས་ཕྱག་འཚལ་ལོ། །རྗེ་བཙུན་བླ་མ་མཆོག་ལ་ཕྱག་འཚལ་ཞིང༌། ། འཇིག་རྟེན་དྲེགས་པ་ཀུན་གྱི་བདག་པོ་ནི། །འཇིགས་བྱེད་དྲག་པོ་ཞེས་བྱ་ཡུམ་དང་བཅས། །འདུལ་མཛད་ཧེ་རུ་ཀ་དཔལ་བདག་ཕྱག་འཚལ། །ལུས་རྒྱན་སྣོད་དང་ལག་ཆ་རོལ་མོ་དང༌། །གོས་དང་སྟན་ཏེ་དེ་ལྟར་དྲུག་པོ་ནི། །དྲག་པོ་འདུལ་བའི་ཆས་ཏེ་དེ་ཉིད་མཚོན། །དེ་དག་འདིར་ནི་ཞིབ་ཏུ་བརྗོད་པར་བྱ། །དེའང་སྔོན་བཅོམ་ལྡན་འདས་ཀྱིས་དྲག་པོ་དབང་ཕྱུག་ཆེན་པོ་འདུལ་བའི་ཕྱིར། དུར་ཁྲོད་ཀྱི་ཆས་དང་ལྡན་པས་གཙོ་བོ་དབང་ཕྱུག་ཆེན་པོ་ནི་བཅོམ་ལྡན་འདས་ཉིད་ཀྱིས་གདན་དུ་བཏིང༌། ཚངས་པ་ལ་སོགས་པའི་འཁོར་ཆེན་པོ་རྣམས་ནི་གཽ་རཱི་ལ་སོགས་པའི་གདན་དུ་བཏིང༌། དེ་དག་གི་ཆུང་མ་རྣམས་ནི་ཕྲྀན་ལས་ཀྱི་ཕོ་ཉའི་ཚུལ་དུ་དུར་ཁྲོད་དུ་བཀྱེ་ནས་འཇིག་རྟེན་གྱི་དྲེགས་པ་ཅན་བཏུལ་བའི་ཆས་ཡིན་ནོ ༑ ༑ དེའང་རྣལ་འབྱོར་གྱི་དབང་ཕྱུག་བིརྺ་པའི་གསུང་གི་མན་ངག་རྒྱུད་ཀྱི་ལུང་གིས་བསྟན་པར་བྱས་པ་རྗེ་བཙུན་བླ་མ་དམ་པ་རྣམས་ལས་བརྒྱུད་དེ་སྙན་བརྒྱུད་དུ་གསུངས་པ་འདིར་བྲི་བར་བྱའོ། །དེ་ལ་དོན་དྲུག་གི་དང་པོ་ཧེ་རུ་ཀའི་ཆས་རུས་པའི་རྒྱན་གྱི་རྣམ་པར་བཤད་པ་ནི། ཀུན་ཏུ་སྤྱོད་པའི་ལེའུ་བཅུ་བདུན་པ་ལས། ཡན་ལག་ཅན་དང་ཚིག་ཅན་དང༌། །སྡུད་དང་དེ་བཞིན་སྙིང་སྟོབས་ཅན། །གར་གྱི་ཚུལ་ནི་བཞི་པོ་འདིས། །དེ་ཉིད་མཐོང་བས་ཤེས་པར་བྱ། །ཞེས་འབྱུང་སྟེ། དེ་ལ་ཡན་ལག་ཅན་ནི་ལུས་ཀྱི་རྣམ་འགྱུར་དུ་མའོ། །ཚིག་ཅན་ནི་ངག་གི་

( ¡¶ ཞ ¡· + རྣམ ) འགྱུར་བ་དུ་མའོ། །སྡུད་པ་ཞེས་པ་ནི་ལུས་ཀྱི་ ( ¡¶ ཞ ¡· + རྣམ་ ) འགྱུར་བ་ཅུང་ཟད་བཤོལ་ཏེ་ལྷའི་ང་རྒྱལ་དང་ལྡན་པས་ངལ་བསོ་བའོ། །སྙིང་སྟོབས་ཅན་ནི་ལྷའི་ང་རྒྱལ་དང་ལྡན་པས་བདུད་ཚར་གཅོད་པའི་ཕྱྀར་ཁྲོ་བོའི་སྐུར་བསྒོམ་པའོ།། དེ་དག་ཀྱང་ལག་ལེན་མཐོང་ནས་ཤེས་པས་དེ་ཉིད་མཐོང་བས་ཞེས་བྱའོ། །དེ་ལྟར་ ¡Ã གར་གྱི་ ( ¡¶ ལུ ¡· - གར་གྱི་ ) བྱ་བ་ཀུན་ལའང་བརྒྱན་དགོས་ཏེ། དེ་ཉིད་ལས། གར་གྱི་གནས་སུ་གནས་པ་ཀུན། །དེ་ཡི་རྒྱན་རྣམས་ཡིན་ཞེས་བྱ། །ཞེས་འབྱུང་ངོ་ ༑ ༑ དེས་ན་རྡོ་རྗེའི་གླུ་ལས་ཀྱང༌། ནི་རཾ་སུ་ཨཾ་གེ་ཙ་ཌ་ཝི་ཞེས་འབྱུང་བ་ཡིན་ནོ ༑༑ ཡང་རྣལ་འབྱོར་པའི་ཉམས་བསྐྱང་བའི་སྐབས་སུའང་དགོས་ལ། རྟོགས་པ་ཅུང་ཟད་སྐྱེས་ནས་སྤྱོད་པ་ལ་བློ་སྦྱང་བའི་སྐབས་དང༌། ཀུན་ཏུ་བཟང་པོའི་སྤྱོད་པའི་དུས་སུའང་དགོས་པ་ཡིན་ནོ། །དེ་དག་ཀྱང་གང་ཞེ་ན། བརྟག་པ་གཉིས་པའི་ལེའུ་དྲུག་པ་ལས། སྒོམ་པ་པོ་ཡིས་རྣམ་འཛིན་པ། །རྣ་བ་དག་ལ་རྣ་ཆ་བཟང་ ༑ ༑ སྤྱི་བོར་འཁོར་ལོ་རྣམ་པར་འཛིན། །ལག་པ་དག་ལ་ལག་གདུབ་ཉིད།། རྐེད་པ་ལ་ཡང་སྐ་རགས་ཉིད། །རྐང་པར་དེ་བཞིན་རྐང་གདུབ་བོ། །ལག་པའི་རྩ་བར་དཔུང་རྒྱན་ཉིད། །མགྲིན་པར་རུས་པའི་ཕྲེང་བ་སྟེ། །ཞེས་པ་དང༌། རྐུན་མའི་སྐྲ་ལས་ཅོད་པན་བྱས། །དེ་ལ་ཧཱུྃ་བྱུང་སྦྱར་བར་བྱ། །སངས་རྒྱས་ལྔ་ཡི་ཐོད་པ་རྣམས། །རྣལ་འབྱོར་སྤྱོད་པས་རྣམ་པར་འཛིན། །ཐོད་པ་སོར་ལྔ་པ་ཡི་ཚད། ། བྱས་པས་ཅོད་པན་འཛིན་པར་བྱེད། །ཅེས་བྱ་བ་དང༌། ཐལ་བ་སྐྲ་ཡི་མཆོད་ཕྱིར་ཐོགས ༑ ༑ ཞེས་བྱ་བ་དང༌། དེ་ཉིད་ཀྱི་དོན་གསལ་བར་བྱ་བའི་ཕྱྀར། ཀུན་ཏུ་སྤྱོད་པའི་ལེའུ་བཅུ་བདུན་པ་ལས། ཀུན་ཏུ་མི་དབུག་བཅིང་བ་དང༌། །གཞུང་དང་དེ་བཞིན་བསྐྱོད་པ་དང༌། །འབེབས་པ་དང་ནི་འཁྱིལ་བའོ། །དང་པོ་འདིར་ནི་བརྒྱན་པ་དང༌། ། ( ¡¶ ཞ ¡· + ཚངས་སྐུད་ལུས་ལ་གྲོལ་བ་དང༌། ། ) རྣམ་པ་ཀུན་ཏུ་བཅིང་བ་དང༌། ། དཔུང་རྒྱན་དང་ནི་དེ་བཞིན་དུ། །ལག་པའི་རྒྱན་ནི་ཉིད་དག་དང༌།

།རྐང་གདུབ་རབ་ཏུ་གཞུག་པའོ། །འོག་དཔག་དག་ནི་བརྒྱན་པའོ། །རོ་ལྡན་བཅུ་དྲུག་ཤེས་པར་བྱ། །ཚངས་སྐུད་སྐུད་པ་གཅིག་ཏུ་གྱུར། །ཕྲེང་བ་ཉི་ཤུ་རྩ་ལྔ་ཡིན། །ཞེས་འབྱུང་ངོ༌། །དེ་ལྟར་དེ་དག་གི་ཚིག་གི་དོན་ཡང༌། ཀུན་ཏུ་མི་དབུག་ནི་བུ་ག་མེད་པ་སྟེ། མགོ་རྒྱན་ཡིན་པས་མགོ་ལ་བསྐོན་པ་སྟེ། དང་པོ་འདིར་ནི་བརྒྱན་པ་དང་ ༑༑ ཞེས་པའི་དོན་ཡིན་ནོ། །བཅིང་བ་ནི་རྣ་རྒྱན་ཏེ། རྣམ་པ་ཀུན་ཏུ་བཅིང་བ་དང་ ༑ ༑ ཞེས་པའི་དོན་ཡིན་ནོ། །གཞུག་པ་ནི་གདུ་བུ་དྲུག་སྟེ། དཔུང་རྒྱན་དག་དང་ ༑ ལ་སོགས་པའི་ཚིག་རྐང་གསུམ་གྱིས་བསྟན་ཏོ། །དེ་བཞིན་བསྐྱོད་པ་ནི་སྐ་རགས་ཏེ། འོག་དཔག་དག་ནི་བརྒྱད་པ་ཡིན། །ཞེས་པས་ཕྲེང་བ་རིམ་པ་བརྒྱད་ཡོད་དོ། །འབེབས་པ་ནི་མགུལ་རྒྱན་ཏེ། མགྲིན་པ་ནས་སྒྲ་འབེབས་པ་ཡིན་ལ། དེ་ཉིད། རོ་ལྡན་བཅུ་དྲུག་ཤེས་པར་བྱ། །ཞེས་པ་སྟེ། རོ་ལྡན་ནི་མགྲིན་པ་ཡིན་ལ ༑ དེར་ཕྲེང་བ་བརྒྱད་དང༌། དོ་ཤལ་བརྒྱད་དེ་བཅུ་དྲུག་ཡིན་ནོ། །འདི་ལ་ཨ་བྷ་ཡ་ཀ་ར་ན་རེ། རོ་ལྡན་ནི་བུད་མེད་ཡིན་ལ། དེའི་སྐ་རགས་ནི་རིམ་པ་བཅུ་དྲུག་ཡིན་ནོ་ཞེས་ཀྱང་ཟེར་རོ། །ཀུན་ཏུ་འཁྱིལ་བ་ནི་སེ་རལ་ཁ་རྒྱ་གྲམ་དུ་འཁྱིལ་བ་དང༌། ཐོད་པའི་དོ་ཤལ་ཡིན་ཏེ་དེའང་དང་པོ་ནི། ཚངས་སྐུད་སྐུད་པ་གཅིག་ཏུ་འགྱུར ༑ ༑ ཞེས་བྱ་བ་རྒྱ་གྲམ་དུ་འཁྱིལ་བ་ལ་སྲད་བུ་རེ་རེ་ལས་མེད་པ་བྱའོ། ། གཉྀས་པ་དོ་ཤལ་ནི་ཕྲེང་བ་ཉི་ཤུ་རྩ་ལྔ་ཉིད་ཅེས་བྱ་བ་ཉི་ཤུ་རྩ་ལྔ་ཉིད་དམ། ཉིས་ལྟབ་ཏུ་བྱས་ན་ལྔ་བཅུ་ཐམ་པ་ཡིན་ནོ། །དེ་ལྟར་ལུང་དེ་དག་གི་དོན་བླ་མའི་གསུང་དང་མི་འགལ་བར་བརྗོད་ན་སྤྱི་དོན་བཞི་སྟེ། མཚན་ཉིད་དང༌། དག་པ་དང་ ༑ དགོས་པ་དང༌། མིང་དོན་ནོ། །དང་པོ་མཚན་ཉིད་བརྗོད་ན། ཐོག་མར་མགོ་རྒྱན་ནི་སྤྱི་བོའི་རུས་པའི་འཁོར་ལོ་ལ་བུ་ག་བརྒྱད་ཕུག་སྟེ། རུས་པའི་ཕྲེང་བ་འཁོར་ལོའི་རྩིབས་ལྟ་བུར་གྱུར་པ་བརྒྱད་བྱ། དེ་ལ་རྒྱབ་ཀྱི་རྩིབས་གསུམ་མ་གཏོགས་པ་རྩིབས་ལྔའི་ཐད་ཀར་མིའི་ཐོད་པ་སོར་ལྔ་པའི་ཚད་མི་མགོའི་རི་མོ་བྲིས་པ་རེ་བཞག

དེ་དག་གི་སྟེང་འོག་གཉིས་ནས་ཕར་རུས་པའི་ཕྲེང་བ་ཐོད་པ་ལྟ་བུར་འཁོར་བར་རེ་བྱ། ཐོད་པའི་བར་མཚམས་བསྡམས་པའི་ཕྲེང་བ་ཐོད་པ་ལྟར་འཁོར་བ་གསུམ་ ( ¡¶ ཞ ¡·¡¶ ལུ ¡· + གསུམ་ ) བྱ། དཔྲལ་བའི་ཐད་ཀར་སོར་གསུམ་ཙམ་གྱི་ཐད་ཀར་དྲ་བ་དྲ་ཕྱེད་བྱ། གཞན་རྣམས་སུ་རྣ་བའི་ཕྱེད་ནོན་ཙམ་གྱི་དྲ་བ་དྲ་ཕྱེད་བྱ། འཁོར་ལོའི་རྒྱབ་ངོས་ཀྱི་ཐད་ཀར་སྣ་ཚོགས་རྡོ་རྗེ་དང་དེའི་གཡོན་ངོས་སུ་ཚེས་གཅིག་གི་ཟླ་བ་བྱས་ལ། སྐྲའི་ཐོར་ཚུགས་ཀྱི་ཅོད་པན་ལ་བརྟེན་པར་བྱ ༑ སྐྲ་མེད་ན་བཅོས་མའི་སྐྲ་བྱས་ལ། དེའི་ནང་དུ་རྡོ་རྗེའམ། བྲིས་སྐུའམ། གླེགས་བམ་བཅུག་ལ། སྤྱི་གཙུག་དབུ་རྒྱན་གྱི་ནང་ན་ཡར་བཏོན་ལ་ཐོར་ཚུགས་སུ་རྐུན་པོ་བསད་པའི་སྐྲ་ལ་བཅིངས་ཏེ། ཐག་པའི་མཐའ་མ་གཉིས་སུ་རེ་རེ་འཇོག་པ་ནི་ཅོད་པན་ཞེས་བྱ་བ་ཡིན་ནོ། །རྣ་རྒྱན་ནི་རུས་པའི་འཁོར་ལོ་ལ་ཁུག་པ་གསུམ་དང༌། ཁུག་ཕྱེད་གཉིས་ཏེ་ལྔས་བརྒྱན་པ་ཡིན་ནོ། །མགུལ་རྒྱན་ནི་གཞུང་གཡས་གཡོན་གཉྀས་དབུས་དང་གསུམ་ལ་ཕྲེང་བ་བརྒྱད་ཀྱི་བར་བསྡམས་པ་དང༌། དེ་ལ་དོ་ཤལ་གྱི་ཚུལ་དུ་འཕྱང་བ་རུས་པའི་མདུང་རྩེ་དུ་མས་མཛེས་པར་བྱས་པ་བརྒྱད་དེ་བཅུ་དྲུག་ཡིན་ནོ། །དཔུང་རྒྱན་གཉིས་དང་ལག་རྒྱན་གཉིས་དང་རྐང་རྒྱན་གཉིས་ཏེ་གདུ་བུ་དྲུག་ནི་ཕ་ད་ཚུ་ད་གཉིས་དབུས་དང་རུས་པའི་གཞུང་གསུམ་ལ་ཕྲཻང་བ་ལྔ་ལྔས་བར་བསྡམས་པ་སྨད་ངོས་སུ་མདུང་རྩེ་དང་ཨེར་ཀ་དུ་མས་མཛེས་པར་བྱས་པ་ཡིན་ནོ། །དེའང་དཔུང་རྒྱན་གཉིས་རིང༌། དེ་བས་རྐང་གདུབ་ཐུང༌། དེ་བས་ཀྱང་ལག་གདུབ་ཐུང་ངོ༌། །སྐ་རགས་ཀྱི་གཞུང་གསུམ་ཕ་ད་ཚུ་ད་སྟེ་ལྔའི་བར་ཕྲེང་བ་བརྒྱད་རིམ་མམ་བཅུ་དྲུག་རིམ་གྱིས་བར་བསྡམས་པ་ལ་དེ་ལ་དྲ་བ་དྲ་ཕྱེད་ཨེར་ཀ་དང་རུས་པའི་མདུང་རྩེ་དུ་མས་མཛེས་པར་བྱས་པ། མཐེབ་སོར་བརྒྱད་ཀྱི་ཚད་དང་མཉམ་པ། དྲ་བ་ལྔ་དང༌། དྲ་ཕྱེད་བཅོ་བརྒྱད་ཀྱིས་མཛེས་པར་བྱས་པ་ཡིན་ལ། གཡས་གཡོན་གྱི་དྲ་ཕྱེད་གསུམ་གསུམ་ལ་གཉིས་ཀྱིས་ནི་པུས་མོའི་ཐད་ཀར་སླེབ།

དབུས་མས་ནི་བྱིན་པའི་དཀྱིལ་ཙམ་དུ་སླེབ་པ་ཡིན་ཏེ། དེ་དག་ལ་དྲིལ་བུ་ཆུང་ངུ་མཛེས་པ་རེ་གདགས་པར་བྱའོ། །རུས་པའི་ཚངས་སྐུད་ནི་རུས་པའི་འཁོར་ལོ་གཉིས་ལ་བུ་ག་བརྒྱད་ཕུག་སྟེ་རྒྱ་གྲམ་དུ་བསྡམས་ལ། འཁོར་ལོ་མདུན་དང་རྒྱབ་ཏུ་འོང་བར་བྱས་ཏེ་རྒྱ་གྲམ་དུ་བཅིང་བར་བྱའོ ༑ ༑ རུས་པའི་ཚངས་སྐུད་འདི་ཡོད་ཀྱང་རུང༌། མེད་ཀྱང་ཆོག་སྟེ། རྐུན་པོ་བསད་པའི་སྐྲ་ལས་སྐུད་པ་གསུམ་བསྒྲིལ་བྱས་པ་དེའང་སྐོར་ལྔའམ་གསུམ་བྱས་ཏེ ༑ རྡོ་རྗེའི་མདུད་པ་གསུམ་གྱིས་བར་མཚམས་མེད་པར་བསྡམས་ལ་དེ་ལྟ་བུ་སེ་རལ་ཁར་ལག་པ་གཡས་པ་བཏོན་ལ། གོན་པ་ནི་ཚངས་པའི་སྐུད་པ་དངོས་ཡིན་ནོ ༑ ༑ དགུ་བསྒྲིལ་དུ་བྱས་པའི་སྐུད་པ་གཅིག་ལ་སྔ་མ་བཞིན་དུ་རྡོ་རྗེའི་མདུད་པ་བྱས་པས་ཀྱང་བཏུབ་བོ། །ཐོད་པའི་ཚལ་བུ་སོར་ལྔའི་ཚད་དང་མཉམ་པ་བྱ་སྟེ། དེའང་སྐྱེས་པ་ལ་གཞོན་ནུ་མའི་ཐོད་པ་ཡིན་ཞིང༌། བུད་མེད་ལ་སྐྱེས་པའི་ཡིན་ནོ ༑༑ སྟག་གི་ལྤགས་པའི་ཤམ་ཐབས་ཀྱི་སྟེང་དུ་རྐུན་མ་བསད་པའི་སྐྲ་ལས་བྱས་པའི་སྐ་རགས་གཉིས་སྐོར་གྱིས་བསྡམས་ལ། དེའི་སྟེང་དུ་རུས་རྒྱན་གྱི་སྐ་རགས་བཅིང་བར་བྱའོ། ཁ་ཅིག་ན་རེ། ཕོ་རྒྱན་མོ་རྒྱན་ཞེས་བྱ་བ་ཡོད་དོ་ཞེས་ཟེར་ན་ཨ་བྷ་ཡ་ཀ་རས་བྱས་པའི་སྐ་རགས་དང། མི་མགོའི་དོ་ཤལ་གཉིས་མིན་པ་ཁྱད་པར་མ་མཐོང་ལ། ལུས་ཀྱི་ཚད་དང་མཉམ་པར་བྱེད་ན་སྐྱེས་པ་རྣམས་ནི་མགོ་ཆེ་ལ། ཡན་ལག་གཞན་དང་རྐེད་པ་ཕྲ་བས་མགོ་རྒྱན་ཆེ་ལ་གཞན་ཕྲ་བར་བྱ། བུད་མེད་རྣམས་ནི་མགོ་ཆུང་ལ་ཡན་ལག་གཞན་སྦོམ་པས་མགོ་རྒྱན་ཆུང་ལ་གཞན་ཆེ་བར་བྱའོ ༑ ༑ རྒྱན་དྲུག་གི་མཚན་ཉིད་དོ།། །།སྤྱི་དོན་གཉིས་པ་རྣམ་པར་དག་པ་བརྗོད་པར་བྱ་སྟེ། དེ་ལ་ལྔ་གྲངས་དང་ཚད་ཀྱི་རྣམ་པར་དག་པ་དང༌། ཕར་ཕྱིན་དྲུག་གི་དག་པ་དང༌། སྔགས་ཀྱི་དག་པ་དང་ ༑ ལྷའི་དག་པ་དང༌། སྤྱིའི་དག་པའོ། །དེ་ལ་དང་པོ་གྲངས་དང་ཚད་ཀྱི་དག་པ་ནི ༑ སྣ་ཚོགས་རྡོ་རྗེ་ནི་སྤྲུལ་པའི་སྐུ་སྣ་ཚོགས་ཀྱིས་སེམས་ཅན་གྱི་དོན་མཛད་པའོ

༑ ༑ གཡོན་ཕྱོགས་ཀྱི་ཚེས་གཅིག་གི་ཟླ་བ་ནི་ཡོན་ཏན་གྱི་ཚོགས་འཕེལ་བའོ ༑ ༑ འཁོར་ལོ་རྩིབས་བརྒྱད་ནི་སངས་རྒྱས་ཀྱི་སའི་དབང་ཕྱུག་བརྒྱད་དེ། དེའང་ ༑ སྐུ་ཡི་དབང་ཕྱུག་གསུང་གི་དབང་ཕྱུག་དང༌། །དེ་བཞིན་དུ་ནི་ཐུགས་ཀྱི་དབང་ཕྱུག་དང༌། །རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང༌། །ཅི་འདོད་བསྐྱེད་དང་ཡོན་ཏན་བརྒྱད་པའོ། །ཞེས་རྒྱུད་རྒྱས་པའི་ལུང་ཟླ་བ་གྲགས་པས་སྦྱར་བའི་སྒྲོན་གསལ་ལས་འབྱུང་ངོ༌། །ཐོད་པ་སྐམ་པོ་ལྔ་ནི་རིགས་ལྔ་ཡིན་ལ། རེ་རེའང་སོར་ལྔའི་ཚད་ནི་ཡེ་ཤེས་ལྔ་ཡིན་ལ། བར་བསྡམས་པའི་ཕྲེང་བ་མཚར་ལྔ་ལྔ་ནི་ཡུམ་ལྔ་ཡེ་ཤེས་ལྔའི་རང་བཞིན་དུ་དག་པ་ཡིན་ནོ། །དྲ་བ་དང་དྲ་བ་ཕྱེད་པ་ནི་སངས་རྒྱས་ཀྱི་མཛད་པ་རྒྱ་ཆེན་པོ་མཛད་པའོ། །ཐོར་ཚུགས་བཅིང་བའི་རྐུན་མའི་སྐྲའི་ཅོད་པན་ནི། ཆོས་ཐམས་ཅད་བདག་མེད་པས་ཁྱབ་པ་མཚཽན་ནོ། ། རྣ་རྒྱན་གྱི་རུས་པའི་འཁོར་ལོ་ནི་དབྱིངས་ཀྱི་རང་བཞིན། དྲ་བ་དང་དྲ་བ་ཕྱེད་པ་ནི་ཡེ་ཤཻས་ཀྱི་རང་བཞིན་ནོ། །མགུལ་རྒྱན་གྱི་གཞུང་གསུམ་པ་ནི་སྐུ་གསུམ་གྱི་རང་བཞིན། ཕྲེང་བ་བཅུ་དྲུག་ནི་སྟོང་ཉིད་བཅུ་དྲུག་གི་སྒྲ་སྒྲོགས་པའོ། །སྐ་རགས་ཀྱི་གཞུང་ལྔ་ནི་ཡེ་ཤེས་ལྔའི་རང་བཞིན་ཡིན་ལ། བར་བསྡམས་པའི་ཕྲེང་བ་བརྒྱད་རིམ་མམ། བཅུ་དྲུག་རིམ་ནི་འཕགས་པའི་ལམ་ཡན་ལག་བརྒྱད་ཡིན་ལ ༑ བཅུ་དྲུག་རིམ་བྱེད་ན་དེའི་སྟེང་དུ་བདེན་པ་བཞི་དང༌། ཚད་མེད་པ་བཞི་བསྣན་པར་བྱའོ། །དྲ་བ་དང་དྲ་བ་ཕྱེད་པ་ནི་སེམས་ཅན་གྱི་དོན་རྒྱ་ཆེན་པོ་བྱེད་པ་སྟེ ༑ དེའང་མཉམ་པ་རྣམས་ཀྱིས་ནི་མཉམ་པ་ཉིད་ཀྱིས་སེམས་ཅན་གྱི་དོན་བྱེད་པ་ཡིན་ལ། གཡས་གཡོན་གྱི་རིང་བ་ཚན་ ¡Ã གཉིས་ཀྱི་ ( ¡¶ ལུ ¡· - གཉིས་ཀྱི་ ) གསུམ་གསུམ་གྱིས་ནི་རྣམ་པར་ཐར་པའི་སྒོ་གསུམ་སྙིང་རྗེ་ཆེན་པོས་དབང་བྱས་ནས། སེམས་ཅན་གྱི་དོན་ལ་སྙེགས་པར་བྱེད་པའོ། །ཐོད་པའི་ཚལ་བུ་ལྔ་བཅུ་ཐམ་པ་ནི་ཡི་གེ་ཨཱ་ལི་ཀཱ་ལི་ལྔ་བཅུ་དག་པས་ན་གསུང་དབྱངས་མ་ལུས་པས་སེམས་ཅན་གྱི་དོན་མཛད་པ་མཚོན་པ་ཡིན་ནོ།

།དེ་ལྟར་གྲངས་དང་ཚད་ཀྱི་རྣམ་པར་དག་པ་འདི་ནི་བཀའ་དང་བསྟན་བཅོས་དག་ལས་འདི་ལྟར་ཞིབ་ཏུ་གསུངས་པ་མ་མཐོང་མོད་ཀྱི། ཡང་དག་པའི་མན་ངག་བརྒྱུད་དེ་འོངས་པའི་བླ་མ་རྗེ་བཙུན་གྱི་གསུང་ཡིན་ནོ། །གཉིས་པ་ཕ་རོལ་ཏུ་ཕྱིན་པ་དྲུག་གི་དག་པ་ནི། བདེ་མཆོག་རྩ་བའི་རྒྱུད་ལས། ཕ་རོལ་ཕྱིན་པ་རྒྱན་དྲུག་སོགས། །ཞེས་བྱ་བའི་དོན་ཏོ། གདུ་བུ་དྲུག་ནི་སྦྱིན་པའི་ཕ་རོལ་ཏུ་ཕྱིན་པ། སྐ་རགས་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། རྣ་རྒྱན་ནི་བཟོད་པའི་ཕ་རོལ་ཏུ་ཕྱིན་པ། མགུལ་རྒྱན་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ། མགོ་རྒྱན་ནི་བསམ་གཏན་གྱི་ཕ་རོལ་ཏུ་ཕྱིན་པ། ཐལ་བ་དང་མཆོད་ཕྱིར་ཐོགས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །གསུམ་པ་སྔགས་ཀྱི་དག་པ་ནི། ཀུན་ཏུ་སྤྱོད་པའི་ལེའུ་བཅོ་ལྔ་པ་ལས། རྩ་བའི་སྔགས་ཀྱི་དཔའ་བོ་ནི། ། མཆོད་ཕྱྀར་ཐོགས་ལ་སོགས་པ་བརྟག །ཅེས་བྱ་བ་རྒྱན་དྲུག་པོ་རེ་རེ་ཞིང་རྩ་བའི་སྔགས་རྐང་པ་བརྒྱད་པ་འཁོར་དང་བཅས་པ་ཡིན་ནོ། །རྣམ་སྣང་མཛད་སྔགས་གང་ཡིན་པ། །ཐོད་པ་མགོ་བོས་རྣམ་པར་བརྒྱན། །ཞེས་བྱ་བ་སྟེ། མགོ་རྒྱན་ནི་ཡུམ་གྱི་སྙྀང་པོའི་སྔགས་སོ། །ཡི་གེ་བདུན་གྱི་གསང་སྔགས་ནི། །རྣ་ཆ་ ¡Ã བརྒྱན་པས་ ( ¡¶ ཞ ¡· བརྙན་ནི་ ) མཛེས་པ་ཡིན། །ཞེས་བྱ་བ་རྣ་རྒྱན་ནི་ཡབ་ཀྱི་ཉེ་བའི་སྙིང་པོའོ ༑ ༑ རྡོ་རྗེ་ཕག་མོའི་རྩ་སྔགས་གང༌། །མགུར་ཆུས་མགྲིན་པ་མཛེས་པ་ཡིན། ། ཞེས་བྱ་བ་མགུལ་རྒྱན་ནི་ཡུམ་གྱི་རྩ་བའི་སྔགས་སོ། །རྣལ་འབྱོར་མ་དྲུག་གསང་སྔགས་གང༌། །སྐ་རགས་བྱས་པས་བརྒྱན་པ་ཡིན། །ཞེས་སྐ་རགས་ནི་ཡུམ་གྱི་གོ་ཆའི་དཔའ་མོ་དྲུག་ཡིན་ནོ། །དཔའ་བོའི་གོ་ཆ་དྲུག་གི་ནི། །རྒྱན་འདིས་ལུས་ནི་མཛེས་པ་ཡིན། །ཞེས་བྱ་བ་རྒྱན་དྲུག་དཔའ་བོའི་གོ་ཆ་དྲུག་གམ། གདུ་བུ་དྲུག་དཔའ་བོའི་གོ་ཆ་དྲུག་ཡིན་ནོ། །དཔའ་བོའི་སྙིང་པོའི་གསང་སྔགས་ནི། །ཕྲེང་བ་བརྒྱ་ཡི་ཕྱེད་ཀྱིས་བརྒྱན། །ཞེས་པ་མི་མགོ་ལྔ་བཅུ་ཐམ་པ་ནི།

བཅོམ་ལྡན་འདས་ཀྱི་སྙིང་པོའི་སྔགས་ཡིན་ཏེ། རྒྱན་དྲུག་གི་དག་པའོ།། །།ཞར་ལས་བྱུང་བ་ནི། སངས་རྒྱས་ཀུན་གྱི་མཁའ་འགྲོ་མ། །པགས་པའི་གོས་ནི་འཛིན་པར་བརྗོད། །ཅེས་བྱ་བ་སྟག་གི་ལྤགས་པ་དང༌། མིའི་ལྤགས་པ་དང་ ༑ གླང་པོ་ཆེའི་ལྤགས་པ་ལ་སོགས་པ་ཡུམ་གྱི་ཉེ་བའི་སྙིང་པོ་ཡིན་ནོ། ། འཁོར་ལོ་ཀུན་གྱི་རྣལ་འབྱོར་མའི། །སྔགས་ནི་བཏུང་བའི་ཐོད་པ་ཡིན། །ཞེས་བྱ་བ་ཕྱག་གི་ཐོད་པ་ནི་གཙོ་འཁོར་ཀུན་གྱི་ལྷ་མོའི་སྔགས་ཀྱི་ངོ་བོ་ཡིན་ནོ། ཁ་ཊྭཱཾ་ག་ནི་ལྷ་ཡི་སྐུ། །ཤེས་རབ་ཌ་མ་རུ་ཡི་སྒྲ། །ཞེས་པས་ཁ་ཊྭཱཾ་ག་ནི་ལྷའི་ ( ¡¶ ལུ ¡· + སྐུའི་ ) རང་བཞིན་ཐབས་ཀྱི་ངོ་བོ་ཡིན་ལ། ཌ་མ་རུ་ནི་ཤེས་རབ་ཀྱི་རང་བཞིན་སྟོང་པ་ཉིད་ཀྱི་སྒྲ་སྒྲོགས་པའོ། །དེ་ལྟར་དེ་དག་འཁོར་ལོ་བདེ་མཆོག་འབའ་ཞིག་ལ་ཡོད་ཀྱི ༑ དཀྱིལ་འཁོར་གཞན་ལ་མེད་དམ་སྙམ་ན་འདྲ་སྟེ་གང་ཡང་རུང་བའི་ཡབ་ཡུམ་གྱི་རྩ་སྔགས་དང༌། སྙིང་པོ་དང་ཉེ་སྙིང་གསུམ་གྱི་གོང་མ་བཞིན་དུ་དེ་དག་གིས་དོད་བྱེད་ལ། སྔགས་གཅིག་གམ་གཉིས་ལས་མེད་པའི་རིགས་ཀྱིས་ཀྱང་ཡབ་ཡུམ་སོ་སོའི་དེ་དག་ཉིད་ཀྱིས་དོད་བྱེད་དོ། །གོ་ཆའི་སྔགས་མེད་པ་རྣམས་ལ་སྐྱེ་མཆེད་དྲུག་བྱིན་གྱིས་བརླབས་པའི་ས་བོན་དང༌། ཨོཾ་ཨཱཿཧཱུྃ་ཞེས་བྱ་བས་དོད་བྱེད་དེ་སྔགས་ཀྱི་དག་པའོ།། །།བཞི་པ་ལྷའི་དག་པ་ནི། བརྟག་པ་གཉིས་པའི་ལེའུ་དྲུག་པ་ལས། སྤྱི་བོའི་འཁོར་ལོའི་མི་བསྐྱོད་པ། །རྣ་ཆའི་བདག་ཉིད་འོད་དཔག་མེད། །མགུལ་གྱི་ཕྲེང་བ་རིན་ཆེན་བདག །གདུ་བུ་རྣམ་པར་སྣང་མཛད་དེ། །སྐ་རགས་ལ་ནི་དོན་ཡོད་གནས ༑ ཁ་ཊྭཱཾ་ག་གཟུགས་ཤེས་རབ་སྟེ། །ཐབས་ཀྱི་གཟུགས་ཀྱིས་ཅང་ཏེའུ་ཉིད ༑ ༑ ཅེས་འབྱུང་ངོ༌། །དེ་ལ་ཞབས་ཀྱི་ཚིག་རྐང་གཉིས་ཀུན་ཏུ་སྤྱོད་པ་དང་མི་འདྲ་བ་ཅིའི་ཕྱིར་ཞེ་ན། ལྷའི་རང་བཞིན་མེད་པར་བྱེད་པ་ནི་ཤེས་རབ་ཡིན་ལ། སྟོང་ཉིད་སྒྲའི་ཚུལ་དུ་སྒྲོགས་པ་ནི་ཐབས་ཡིན་ཏེ། དེ་ལྟར་ན་ཟུང་དུ་འཇུག་པར་བྱེད་དོ།

།སློབ་དཔོན་མཚོ་སྐྱེས་ཀྱི་རྒྱུད་རྒྱས་པའི་ལུང༌། ཡན་ལག་ཀུན་ལ་རྡོར་འཛིན་མགོན། །ཞེས་པ་མཚོ་སྐྱེས་སུ་བསྣན་པས་ཐལ་བ་དང་མཆོད་ཕྱིར་ཐོགས་རྡོ་རྗེ་འཆང་ཆེན་པོའི་ངོ་བོ་སྟེ་ལྷའི་དག་པའོ། །ལྔ་པ་སྤྱིའི་དག་པ་ནི་རུས་པ་བདག་མེད་པ་ཡིན་ལ། བདག་མེད་ལས་ལམ་དང་འབྲས་བུའི་ཆོས་ཐམས་ཅད་འབྱུང་ངོ་ཞེས་མཚོན་པ་ཡིན་ནོ། །དག་པ་བསྟན་ཟིན་ཏོ།། །།སྤྱི་དོན་གསུམ་པ་རྒྱན་དྲུག་གི་དགོས་པ་ནི་དྲུག་སྟེ། ཚོགས་ཀྱི་འཁོར་ལོའི་དུས་སུ་དེ་བཞིན་གཤེགས་པ་ཐམས་ཅད་མཆོད་པའི་ཕྱིར་གར་བྱ་བའི་དུས་སུ་གདགས་པ་དང༌། ས་ཆོག་ལ་སོགས་པའི་སྐབས་སུ་ལྷའི་ང་རྒྱལ་དང་ལྡན་པས་བདུད་ཚར་གཅད་པ་དང༌། གནས་སྐབས་སུ་སྦྱང་གཞི་སྦྱོང་བྱེད་ངོ་སྤྲོད་པའི་ཕྱིར་རྒྱན་བཏགས་ལ་ཉམས་བསྐྱང་བ་དང༌། སྟོང་ཉིད་ཀྱི་ཉམས་འབྱམས་ན་ཟུང་འཇུག་ཏུ་བླང་བའི་ཕྱིར་དྲན་པ་གསོ་བའི་རྟགས་དང༌། ཏིང་ངེ་འཛིན་བརྟན་མི་བརྟན་བརྟག་པའི་དོན་དུ་མཚན་མོ་རྒྱན་བཏགས་ཏེ། བརྟུལ་ཞུགས་ཀྱི་སྤྱོད་པ་བྱ་བ་དང༌། བརྟན་པ་ཆེར་ཐོབ་ནས་ཀུན་ཏུ་བཟང་པོའི་སྤྱོད་པའི་དུས་སུ་རྒྱན་དྲུག་བཏགས་ཏེ། སྤྱོད་པ་སྤྱད་པའི་དགོས་པའོ། །དེ་ལྟར་གཞན་རྣམས་ལ་དབྱེ་བ་མེད་ལ། སྟོང་ཉིད་ལ་འབྱམས་ན་ཟུང་འཇུག་ཏུ་བླངས་པའི་དོན་ནི། བརྟག་པ་གཉིས་པའི་ཕྱི་མའི་ལེའུ་དྲུག་པ་ལས། བླ་མ་སློབ་དཔོན་འདོད་ལྷ་ལ། །ཕྱག་འཚལ་དོན་དུ་འཁོར་ལོ་འཛིན། །བླ་མ་རྡོ་རྗེ་འཛིན་པ་ལ། །སྨོན་ཚིག་མི་ཉན་པ་ཡི་ཕྱིར། །རྣ་བ་དག་ལ་རྣ་ཆ་བཟང༌། །སྔགས་ཀྱི་བཟླས་པ་མགུལ་རྒྱན་ཉིད། ། གདུ་བུ་སྲོག་ཆགས་གསོད་པ་སྤོང༌། །ཕྱག་རྒྱ་བསྟེན་ཕྱྀར་སྐ་རགས་ཉིད། །སངས་རྒྱས་ལྔ་ཡི་ཕྱག་རྒྱས་ནི། །རྟག་ཏུ་ལུས་ལ་ཕྱག་རྒྱས་གདབ། །ཅེས་གསུངས་ཏེ་དགོས་པའོ།། །།སྤྱི་དོན་བཞི་པ་མིང་དོན་ནི། ལུས་ལ་མཛེས་པ་བསྐྱེད་པས་ན་རྒྱན་ཡིན་ལ

༑ གྲངས་དྲུག་ཡོད་པས་ན་རྒྱན་དྲུག་ཡིན་ནོ། །རྒྱན་དྲུག་གི་མཚན་ཉིད་དག་པ། དགོས་པ། མིང་དོན་དང་བཅས་པ་ཐམས་ཅད་བསྟན་ཟིན་ཏོ།། །།རྒྱན་གསུམ་པོ་འདི་སངས་རྒྱས་མཉམ་སྦྱོར་གྱི་རྟོག་པ་དགུ་པ་ལས། རྡོ་རྗེ་སེམས་དཔའ་དཔལ་སྦྱོར་བ། །ཇི་ལྟའི་གཟུགས་དང་དབྱིབས་ལྡན་པ། །དུར་ཁྲོད་ལྷ་ཡི་གནས་རྣམས་དང༌། །མ་མོ་རྣམས་ཀྱི་ཐལ་བ་མཆོག །ཐམས་ཅད་དཔྲལ་བའི་སྲུང་བ་ནི། །ཐིག་ལེའམ་ཟོ་རིས་གསུམ་དུ་བྱ། །ཕྱོགས་མཚམས་ནམ་མཁའ་ས་བཅིངས་ནས། །སྲུང་བ་ཀུན་གྱི་བླ་མེད་ཡིན། །ཞེས་འབྱུང་བའི་དོན་ལ་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། །དང་པོ་བརྗོད་ན་སྨིན་མ་གཉིས་ཀྱི་སྟེང་གི་དཔྲལ་བར་ཞག་ཆེན་པོའི་རི་མོ་རེ་རེའམ་གསུམ་བྱ་བ་ནི་ཞག་གི་ཟོ་རིས་ཞེས་བྱ་བ་ཡིན་ནོ། །དཔྲལ་བ་དང་ལུས་ལ་ཐལ་ཆེན་གྱི་རྒྱ་ས་མཉེས་པའི་སྟེང་དུ་སྐྱེས་པའི་རུས་པའི་ཕྱི་མ་ཞིབ་པར་བཏགས་ལ་སོར་མོ་ལྔས་བསྡུས་ ( ¡¶ ཞ ¡·¡¶ ལུ ¡· བསྐུགས་ ) ནས། ལུས་ཀྱི་གནས་ཅི་རིགས་པར་སོར་མོ་ལྔ་བསྡམས་ཏེ་རེག་པས་སྔར་བས་དཀར་བའི་མཚན་མ་ལྔ་བྱུང་སྟེ་ཐལ་ཆེན་གྱི་ཚོམ་བུ་ཞེས་བྱ་བ་ཡིན་ནོ། །རང་བྱུང་གི་མེ་ཏོག་གིས་སྨིན་མཚམས་དང་དེ་མ་ཡིན་པ་ཅི་རིགས་པར་ཐིག་ལེ་རེ་བྱ་བ་ནི་རཀྟའི་ཐིག་ལེ་ཞེས་བྱ་བ་ཡིན་ནོ།། གཉིས་པ་འདི་གསུམ་གྱི་དག་པ་ནི། ཟོ་རིས་ཀྱིས་ནི་གཏི་མུག་ཞི་བར་བྱེད། ཚོམ་བུས་ནི་ཞེ་སྡང་ཞི་བར་བྱེད། ཐིག་ལེས་ནི་འདོད་ཆགས་ཞི་བར་བྱེད་པ་ཡིན་ནོ། ། གསུམ་པ་དགོས་པ་ནི་དག་པ་དེ་དག་ཉིད་དྲན་པར་བྱ་བ་དང༌། བརྟུལ་ཞུགས་ཀྱི་སྒོ་ནས་དྲག་པོས་གདུལ་བར་བྱ་བའི་དགོས་པ་ཡིན་ཏེ། དེའང་ཟོ་རིས་ཀྱིས་སྲིན་པོ་ལ་སོགས་པ་དྲེགས་པ་ཅན་གཞན་འདུལ། ཚོམ་བུས་དྲེགས་པ་ཕོ་ཐམས་ཅད་འདུལ ༑ ཐིག་ལེས་དྲེགས་པ་མོ་ཐམས་ཅད་འདུལ་བར་བྱེད་པའོ། །བཞི་པ་ངེས་པའི་ཚིག་ནི་གྲི་གུག་གི་དབྱིབས་སུ་འདུག་པས་ཟོ་རིས། ལྔ་ལྔ་ལྷན་ཅིག་ཏུ་འཚོགས་པས་ཚོམ་བུ།

ཟླུམ་པོར་བྲིས་པས་ཐིག་ལེའོ། །འདི་ནི་མཉམ་སྦྱོར་མིན་ཡང་བཅོམ་ལྡན་འདས་འཇམ་དཔལ་གྱི་རྟོག་པ་བདུན་པ་དང༌། དེ་ཉིད་ཀྱི་བསྟན་བཅོས་ཟབ་མོ་ཞིག་ནས་ཀྱང་འབྱུང་ངོ༌། །དེ་ལྟར་རྒྱན་དྲུག་གཅིག་ཏུ་བྱ་བ་དང༌། ཟོ་རིས་དང༌། ཚོམ་བུ་དང༌། ཐིག་ལེ་བཞིས་ཧེ་རུ་ཀའི་ཆས་རྒྱན་ཞེས་བྱ་བ་ཡིན་ལ ༑ དེ་དག་བསྟན་ཟིན་ཏོ། །ལུས་རྒྱན་བསྟན་པའི་ལེའུ་སྟེ་དང་པོའོ།། །།དོན་གཉིས་པ་སྣོད་བསྟན་པ་ལ་ལྔ་སྟེ། མཚན་ཉིད་དང༌། དག་པ་དང༌། བཅངས་པའི་ཐབས་དང༌། དགོས་པ་དང༌། མིང་དོན་ནོ། །དང་པོ་ལ་དབྱིབས་དང་ ༑ ཁ་དོག་དང༌། རྣམ་པ་དང༌། དུམ་བུ་དང༌། རི་མོ་དང༌། དྲི་སྟེ་དྲུག་ཡིན་ནོ།། གཉིས་པ་དག་པ་ནི། དེ་ལྟར་དྲུག་པོ་དེ་དག་ལ་དེ་ཁོ་ན་ཉིད་ཀྱང་དྲུག་ཡོད་དོ། ། གསུམ་པ་བཅང་བའི་ཐབས་ནི། བཟང་པོ་ལ་དངོས་གྲུབ་འབྱུང་བའི་བཅང་ཐབས་དང༌། འབྲིང་པོ་ལ་ཕྲྀན་ལས་འགྲུབ་པའི་བཅང་ཐབས་དང༌། ངན་པ་ལ་ཉེས་པ་མི་འབྱུང་བའི་བཅང་ཐབས་དང་གསུམ་མོ། །བཞི་པ་དགོས་པ་ནི་དེ་ཁོ་ན་ཉིད་བསམ་པ། སྤྱོད་པ་ལ་བློ་སྦྱོང་བ། འཇིག་རྟེན་གྱི་དྲག་པོ་འདུལ་བ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པ་དང་བཞི་ཡིན་ནོ། །ལྔ་པ་མིང་དོན་ནི། ཀ་པཱ་ལ་སྟེ། སུ་ཀ་ན་བདེ་བའམ། ཀཱ་ཡ་ན་ལུས། པཱ་ལ་ཤ་ན་སྐྱོང་བ་སྟེ་ལུས་སམ་བདེ་བ་ཆེན་པོ་སྐྱོང་བའི་དོན་ཏེ། མདོར་བསྟན་པ་ཙམ་ཡིན་ནོ ༑ ༑ རྒྱས་པར་ནི་ཀྱེའི་རྡོ་རྗེའི་རྒྱུད་ཀྱི་དུམ་བུ། གསང་སྔགས་ཐམས་ཅད་ཀྱི་སྤྱོད་པ་མཆོག་ཏུ་གྱུར་པ་རྒྱ་མཚོའི་ལེའུ་གཅིག་དང༌། བདེ་མཆོག་སྡོམ་འབྱུང་གི་ལེའུ་གཅིག་དང༌། གཤིན་རྗེ་གཤེད་ཀྱི་རྒྱུད་ཕྱྀ་མ་གཞོན་ནུ་གདོང་དྲུག་པའི་ལེའུ་གཅིག་དང༌། འཇིག་རྟེན་ན་འཇིགས་བྱེད་ཀྱི་རྒྱུད་ཀྱི་དུམ་བུ་ལྷ་མོ་གནས་མཁར་དུ་གྲགས་པ་དང༌། མིང་དོན་ཅུང་ཟད་ཡེ་ཤེས་ཐིག་ལེའི་རྒྱུད་ལས་འབྱུང་བ་དང༌། བླ་མ་རྗེ་བཙུན་གྱི་ཡང་དག་པའི་མན་ངག་རྣམས་ལས་རྟོགས་པར་བྱའོ། །གཞན་དུ་ན་བུམ་རིལ་ཐོད་མཁར་དང༌།

རྐང་གཉིས་བྱ་འཕུར་དང༌། འཇིགས་བྱེད་ཀྱི་རྒྱུད་དཀར་མོ་སྤྱན་གཅིག་གིས་ཞུས་པ་ལ་སོགས་པ་རྣམས་ནི་རང་དགའ་བ་རྣམས་ཀྱིས་ངན་རྟོག་འབའ་ཞིག་བྲིས་པར་ཟད་དོ། །དེ་བ་ཨ་ཀ་ར་ཙནྡྲས་ཐོད་པའི་མཚན་ཉིད་ཀྱི་བསྟན་བཅོས་ཤིག་བྲིས་པ་མཐོང་ན་དེ་ནི་ལྷ་མོ་གནས་མཁར་གྱི་དོན་འབའ་ཞིག་བྲིས་པ་ལས་གཞན་ཅི་ཡང་མི་སྣང་ངོ༌། །སྣོད་བསྟན་པའི་ལེའུ་སྟེ་གཉིས་པའོ།། །།དོན་གསུམ་པ་ཁ་ཊྭཱཾ་ག་ལ་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། །དང་པོ་ནི་ཁ་ཊྭཱཾ་གས་ནི་རྒྱུ་དང་ལམ་དང་འབྲས་བུའི་ཆོས་ཐམས་ཅད་མཚོན་པ་ཡིན་ནོ། །དེའང་ཨ་བྷི་དྷ་ནའི་ལེའུ་དགུ་པ་ལས། རྡོ་རྗེ་ཁ་ཊྭཱཾ་གའི་སྟེང་དུ་རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པ་དྲིལ་བུ་འཕྱང་ཞིང་སྣ་ཚོགས་པའི་བ་དན་རབ་ཏུ་དཔྱངས་པ། དབུས་སུ་སྣ་ཚོགས་རྡོ་རྗེས་མཚན་པ། འོག་ཏུ་རྡོ་རྗེ་རྩེ་གཅིག་པ་ཞེས་འབྱུང་སྟེ་མཚན་ཉིད་དོ། །གཉིས་པ་ ¡Ã ཞར་ལས་ ( ¡¶ ལུ ¡· དག་པ་དང་ ) མཚན་ཉིད་ཞིབ་ཏུ་བསྟན་པའི་དོན་འདི་ཡིན་ཏེ། རྭ་དབུས་མ་རིང་བས་ན་རྡོ་རྗེ་རྩེ་གཅིག་པ་ཡིན་ལ། དོན་གྱི་རྩེ་མོ་ལྔ་པའི་རྡོ་རྗེ་ཕྱེད་པ་ནི་བྱང་ཆུབ་ཀྱི་སེམས་མཚོན་པའོ། །དེའི་སྟེང་དུ་མི་རྐང་ངམ་སྒལ་ཚིགས་ཀྱི་དབྱུག་པ་སྟེ། དེ་ནི་ཆོས་ཐམས་ཅད་བདག་མེད་པར་མཚོན་པ་ཡིན་ནོ། །དེ་ལྟར་སྟོང་པ་དང་སྙིང་རྗེ་གཉིས་སུ་མེད་པའི་ལམ་ལས་སྐུ་གསུམ་གྱི་བདག་ཉིད་འབྱུང་བས་ན། དེའི་སྟེང་དུ་སྣ་ཚོགས་རྡོ་རྗེ་ནི་སྤྲུལ་པའི་སྐུ་མཚོན་ཏེ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པའི་ཕྱིར་རོ། །དེར་དྲིལ་བུ་དང༌། དར་དཔྱངས་དང༌། བ་དན་རྣམས་ཀྱང་གདགས་པར་བྱ་སྟེ། སེམས་ཅན་གྱི་དོན་རྒྱ་ཆེན་པོ་འབྱུང་བའི་ཕྱིར་རོ། །དེའི་སྟེང་དུ་བུམ་པ་བདུད་རྩིས་བཀང་བས་ནི་ལོངས་སྤྱོད་རྫོགས་པའི་སྐུ་མཚོན་ནོ། །དེའི་སྟེང་དུ་ཐོད་པ་སྐམ་པོ་སུམ་བརྩེགས་ནི་ཆོས་ཀྱི་སྐུ་མཚོན་ཏེ། རྣམ་པར་ཐར་པའི་སྒོ་གསུམ་མཚོན་པའོ།

།དེའི་སྟེང་དུ་རྡོ་རྗེ་རྩེ་ལྔ་པ་ནི་སྦྱང་གཞི་ཉོན་མོངས་པ་ལྔའང་ཕུང་པོ་ལྔ་སྦྱངས་ནས་འབྲས་བུ་སྐུ་ལྔ་དང༌། ཡེ་ཤེས་ལྔ་དང་ ༑ རིགས་ལྔ་སྒྲུབ་པར་བྱེད་པ་ལ་དགོངས་ཏེ་ཞིབ་ཏུ་ནི་རྡོ་རྗེའི་མཚན་ཉིད་ལྟར་ཤེས་པར་བྱའོ། །དེ་ལྟར་ན་དབྱིབས་ཀྱི་དག་བྱེད་ལམ་དང་འབྲས་བུ་ལ་སྦྱར་བ་ཡིན་ནོ། །འདིའི་རིང་ཐུང་གི་ཚད་ཀྱི་དག་བྱེད་སྦྱང་གཞི་སྦྱོང་བྱེད་ལ་སྦྱར་ན་འོག་གི་རྡོ་རྗེ་ཕྱེད་པ་ནི་སོར་ལྔ་པ་སྟེ། ཕུང་པོ་ལྔའི་གནས་ནས་ཡེ་ཤེས་ལྔར་འདྲེན་པ་མཚོན་ཏེ་ལུས་ཀྱི་རྐང་པའི་སོར་མོ་ལྔ་མཚོན་པའོ། །བར་གྱི་དབྱུག་པ་ནི་ལོང་བུ་ནས་མགྲིན་པའི་མཚམས་མན་ཆད་ཀྱི་ལུས་འདི་མཚོན་པས་ན་ཁྲུ་གསུམ་པ་ཡིན་ལ། རྐང་མཚོན་པར་བྱེད་པ་ནི་སོར་ཉི་ཤུ་རྩ་བཞིའི་ཚད་ཡིན་ནོ། །དེའང་ཁྲུ་གསུམ་པར་བྱེད་ན་རྣམ་པར་ཐར་པའི་སྒོ་གསུམ་མཚོན་ལ། སོར་ཉི་ཤུ་རྩ་བཞིར་བྱེད་ན་ནང་གི་དབང་པོ་ཉི་ཤུ་གཉིས་ཀྱི་སྟེང་དུ་ཡུལ་ཆཽས་ཅན་དང༌། ཆོས་ཉིད་བསྣན་པས་ཉི་ཤུ་རྩ་བཞི་སྟེ། དེའང་ནང་གི་བྱེད་པ་པོ་ཟུང་དུ་འཇུག་པའི་ཡེ་ཤེས་སྟོན་པར་ཤེས་པར་བྱའོ། །ལག་པ་གཉིས་ནི་བ་དན་དང༌། དྲིལ་བུ་སྟེ་སྤྲུལ་པའི་སྐུས་སེམས་ཅན་གྱི་དོན་རྒྱ་ཆེན་པོ་བྱེད་པའོ། །སྣ་ཚོགས་རྡོ་རྗེ་དང་བུམ་པས་མགྲིན་པའི་གནས་རྣམས་མཚོན་ནོ། །སྣ་ཚོགས་རྡོ་རྗེ་ལ་སོར་གཉིས་དང༌། བུམ་པ་ལ་སོར་བཞི་ཡིན་ནོ། །དེའང་དང་པོ་སོར་གཉིས་ནི་སྤྲུལ་པའི་སྐུས་འཇིག་རྟེན་དང་འཇིག་རྟེན་ལས་འདས་པ་གཉིས་ཀའི་དོན་བྱེད་པར་མཚོན་ལ། སོར་བཞིས་ནི་ལོངས་སྤྱོད་རྫོགས་པས་དགའ་བ་བཞི་ལ་ལོངས་སྤྱོད་པ་མཚོན་ནོ། །དེ་ནས་མགོ་བོའི་དང་པོས་ནི་སྦྱང་གཞི་དེ་ཉིད་སྦྱང་ལ། དེའང་སོར་བཅུ་གཉིས་ཀྱི་ཚད་ཡིན་ལ། རྟེན་འབྲེལ་བཅུ་གཉིས་མཚོན་པ་རྣམ་པར་ཐར་པའི་སྒོ་སྟོང་པ་ཉིད་དོ།། དེ་ལྟར་དེ་མན་ཆད་ཀྱིས་ནི་སྦྱང་གཞི་འདོད་པའི་ཁམས་རྣམ་པར་དག་པ་ཡིན་ནོ།། དེའི་སྟེང་ན་ཡར་མགོ་བོ་སྐམ་པོ་གཉིས་ནི་གཟུགས་དང་གཟུགས་མེད་པའི་ཁམས་གཉིས་རྣམ་པར་ཐར་པ་མཚན་མ་མེད་པ་དང་སྨོན་པ་མེད་པ་གཉིས་རྣམ་པར་དག་པའོ།

།དེའི་སྟེང་གི་རྡོ་རྗེ་ལ་འོག་ཏུ་བལྟས་པའི་རྩེ་མོ་ལྔ་ནི་ཁམས་གསུམ་གྱི་ཕུང་པོ་ལྔ་སྦྱོང་བ་ཡིན་ལ། ཡར་བལྟས་པའི་རྩེ་མོ་ལྔ་ནི་སངས་རྒྱས་ཀྱི་ཡེ་ཤེས་ལྔ་མཚོན་ནོ། །དེ་ལྟར་རིང་བའི་ཚད་ནི་འདོམ་གང་ལས་ལྷག་པ་ཡིན་ལ། ཤིན་ཏུ་ཐུང་བའི་ཚད་ནི་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉྀས་ལུགས་སུ་འབྱུང་བས་འཁོར་བ་དང༌། ལུགས་ལས་བཟློག་པས་མྱ་ངན་ལས་འདས་པ་མཚོན་པའི་ཕྱིར་སོར་བཅུ་གཉིས་པ་ཡང་བཏུབ་ལ། ལུས་ཀྱི་གྲུ་མོར་འཆང་བའི་ཕྱིར་ཇི་ལྟར་འཚམ་པ་ཡིན་ནོ་ཞེས་ཀྱང་བླ་མ་རྣམས་གསུང་ངོ༌། ། གསུམ་པ་དགོས་པ་ནི་དེས་ན་ཁ་ཊྭཱཾ་ག་འདིས་འཁོར་བ་དང་མྱ་ངན་ལས་འདས་པའི་ཆོས་སམ། ལུས་ཀྱི་རྐང་མཐིལ་ནས་སྤྱི་བོའི་བར་རམ། ལམ་དང་འབྲས་བུའི་ཆོས་ཐམས་ཅད་མཚོན་པས་ན་དེའང་ ¡Ã ཅི་ ( ¡¶ ལུ ¡· དེ་ལྟར་ ) ཤེས་པས་འཛིན་པར་བྱེད་པ་ནི་དགོས་པའོ། །ཞར་ལས་བྱུང་བ་ཡང་འཇིག་རྟེན་པའི་མཁའ་འགྲོ་མ་སྟེ། ཡེ་ཤེས་པའི་བཀའ་ལ་རྟོགས་པའི་མཁའ་འགྲོ་མ་རྣམས་ཀྱིས་ཀྱང་འཆང་བ་ནི་ཀེང་རུས་ཙམ་ལས་མེད་པའི་སྟེང་དུ་རྡོ་རྗེ་ཕྱེད་པ་བཞག་པའམ། མིའི་རྐང་པ་ལ་མིའི་མགོ་བོ་བཞག་ནས་དེའི་སྤྱི་བོར་རྡོ་རྗེ་ཕྱེད་པ་བཞག་པ་ཡིན་ནོ། །ཡེ་ཤེས་པའི་བཀའ་ལ་མ་གཏོགས་པའི་སྲིན་པོ་དང་ཌཱ་ཀི་ནཱི་རྣམས་ཀྱིས་འཛིན་པ་ནི་རྐང་པ་ནི་རྐང་གི་མགོ་བོར་མི་མགོ་སྐམ་པོ་བསྒར་ནས་རྡོ་རྗེ་ཕྱེད་པ་མེད་པ་ཡིན་ནོ ༑ ༑ བཞི་པ་མིང་དོན་ནི། ཁ་ཞེས་བྱ་བ་ནམ་མཁའ་ཡིན་ལ། ཊྭཱཾ་ག་ཞེས་པ་ནི་ཀེང་རུས་སམ་དབྱུག་པ་སྟེ ནམ་མཁའི་ཀེང་རུས་སམ། དབྱུག་པ་ཞེས་བྱ་བ་ནི་སྒྲ་དོན་ནོ། །གང་ལྟར་ཡང་དེ་དག་ཀུན་ལ་ཁ་ཊྭཱཾ་ག་ཞེས་བྱ་བའི་སྒྲ་འཇུག་ཅིང་རྩེ་གསུམ་པ་དང༌། ནམ་ཡང་འཁྲུལ་པར་མི་བྱའོ། ཁ་ཊྭཱཾཾ་གའི་རྣམ་པར་བཤད་པ་བསྟན་ཟིན་ཏོ།། །།གྲི་གུག་ནི་རྡོ་རྗེ་ཕྱེད་པ་ལས་ཡུ་བ་བྱས་པའི་སོར་བརྒྱད་དམ། བཅུ་གཉིས་པའི་སོར་གཉིས་པའི་གྲི་གུག་རྩེ་མོ་བསྣུར་པའི་ཕྱོགས་སུ་ཅུང་ཟད་གུག་པར་བྱས་པ་སྟེ།

གྲི་གུག་གི་མཚན་ཉིད་དོ། །གཉིས་པ་རྣམ་པར་དག་པ་ལ་ཡུ་བ་ནི་རྡོ་རྗེའི་ཕྱེད་དང་དག་པ་མཚུངས་ལ། སོ་ནི་རྟེན་འབྲེལ་བཅུ་གཉིས་ལུགས་སུ་འབྱུང་བའམ། ལུགས་ལས་བཟློག་པ་ཐུགས་སུ་ཆུད་པའམ། སངས་རྒྱས་ཀྱི་དབང་ཕྱུག་བརྒྱད་ཐུགས་སུ་ཆུད་པ་སྟེ། མདོར་ན་ཡེ་ཤེས་ཐམས་ཅད་ཡོངས་སུ་རྫོགས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རང་བཞིན་ཅན་ནོ། །དེ་བཞིན་གཤེགས་པའི་ཕྱག་མཚན་རྣམས་ཀྱི་ནང་ནས་མཆོག་ཡིན་ནོ། །ཞེས་དུས་ཀྱི་འཁོར་ལོའི་འགྲེལ་པ་དྲི་མ་མེད་པ་ལས་འབྱུང་ངོ༌། །གསུམ་པ་དགོས་པ་ནི་དེ་ཁོ་ན་ཉིད་དྲན་པར་བྱ་བ་དང༌། འཇིག་རྟེན་གྱི་དྲག་པོ་འདུལ་བར་བྱ་བའི་ཕྱིར་ཞིང་སྤྲོ་བ་ལ་སོགས་པའི་བྱ་བ་བྱེད་པ་ཡིན་ནོ། །བཞྀ་པ་མིང་དོན་ནི། ཉོན་མོངས་པ་གཅོད་པས་ན་གྲི་གུག་ཅེས་བྱ་བ་ཡིན་ནོ། །ལག་ཆ་བསྟན་པའི་ལེའུ་སྟེ་གསུམ་པའོ ༑༑ ༑༑ དོན་བཞི་པ་རོལ་མོའི་ཆ་བྱད་ནི་གསུམ་སྟེ། དེ་རེ་རེ་ལའང་བཞི་བཞི་སྟེ། མཚན་ཉིད་དང༌། དག་པ་དང༌། དགོས་པ་དང༌། མིང་དོན་ནོ། །དེ་ལ་དང་པོ་ཌ་མ་རུའི་མཚན་ཉིད་ནི། རྡོ་རྗེའི་ཤིང་ངམ་སེང་ལྡེང་གི་ཤིང་ལ་སོགས་པ་དངོས་པོ་གང་ཡང་རུང་བ་ལས་བྱ་སྟེ། ཆུར་ཇི་ཙམ་ཡོད་པའི་ཕྱེད་ཁའི་ཞེང་ལ་བྱ། རྐེད་པ་ཇི་ཙམ་ཕྲ་བར་བྱ་སྟེ་ཚད་མེད་དོ། །དེའང་སཾ་པུ་ཊའི་བརྟག་པ་དགུ་པ་དངོས་ལས་དེ་ནས་ཅང་ཏེའུའི་མཚན་ཉིད་བཤད། བཛྲི་ཤིར་ཤའི་རྩ་བ་དང༌། །ཙནྡན་དམར་པོ་ལས་བྱུང་དང༌། །གཞན་རྣམས་གང་རྣམས་དེ་རྣམས་ནི། །ཡིད་ལ་འདོད་པ་རྣམས་ལ་བྱ། །དེ་ཡི་ཚད་ནི་བཀའ་སྩལ་པ། །བཅུ་གཉིས་པ་དང་བཅུ་པ་ཉིད། ཁ་ལ་སོར་ནི་དྲུག་དང་ལྔ། །དགུ་པ་དང་ནི་བཅུ་གཅིག་དང༌། ཁ་ལ་དེ་ཡི་ཕྱེད་ཉིད་དོ ༑ ༑ ཞེས་གསུངས་སོ། །གཞན་ཐོད་པ་གཉིས་ལྟག་པ་སྤྲད་དེ་བར་ལེགས་པར་བསྡམས་ལ་བྱ་བ་ནི། དེ་ཉྀད་ལས། དེ་ལས་གཞན་པའི་རྔཻའུ་ཆུང་ནི། །ཐོད་པ་ལས་ནི་བསྐོར་བ་ཉིད། །ཅེས་སོ། །གང་ལྟར་ཡང་རུང་སྟེ་སྦ་ལ་སོགས་པ་ཤིང་བུ་མཉེན་པ་ཞིག་ལ་ཅང་ཏེའུའི་ཁ་ལས་མཐེབ་སོར་གང་ཙམ་ཕྱིར་བསྐྱེད་པའི་ཚད་ཟླུམ་པོའམ་ཐོད་པའི་དབྱིབས་ལྟར་བསྡམས་ལ།

དེ་ལ་སྤྲེའུའི་ལྤགས་པ་སྤུ་མེད་པས་གཡོགས་ནས་ལེགས་པར་བརྒྱངས་ཏཻ་གར་སྤྱིན་ལ་སོགས་པས་ལེགས་པར་བསྡམས ༑ དེའི་སྟེང་ངོས་ཀྱི་ནང་དུ་རང་བྱུང་གི་མེ་ཏོག་གིས་པདྨ་འདབ་བརྒྱད་བྲིས་ལ། དེ་ལ་ཀྱེའི་རྡོ་རྗེ་ལྷ་དགུ་འམ། ཙ་ཀྲ་སཾ་བ་ར་ལྷ་ལྔའམ། བཅུ་གསུམ་མམ ༑ མ་ཧཱ་མཱ་ཡཱ་ལྷ་ལྔའམ། དེ་དག་ལ་སོགས་པ་ཡི་དམ་གྱི་ལྷ་གང་ཡིན་པའི་ས་བོན་ནམ་ཕྱག་མཚན་བྲི། འོག་མ་ངོས་སུ་པདྨ་འདབ་བརྒྱད་བྲིས་པའི་ལྟེ་བར་ནག་པོ་ཆེན་པོ་ལ་སོགས་པའི་ཕྱག་མཚན་གྲི་གུག་གམ་ཐོད་པ་བྲི། འདབ་མ་བརྒྱད་ལ་ཤར་ནས་བཟུང་སྟེ་གཡས་བསྐོར་དུ་རྡོ་རྗེ། ཐོད་པ། དགྲ་སྟ། མཆེ་བ། འཁོར་ལོ། རྒྱལ་མཚན། རལ་གྲི་དང་མདུང་རྣམས་བྲིའོ། །སྟེང་འོག་མི་འཁྲུལ་བར་བྱ་བའི་ཕྱིར་སྟེང་གི་ཕྱི་རོལ་དུ་པདྨའི་སྟེང་དུ་རྡོ་རྗེའམ་ཧཱུྃ་བྲི། འོག་གི་ཕྱི་རོལ་དུ་པདྨ་གཅིག་བྲི། དེའང་དགུ་པ་དངོས་ལས། སྤྲེའུའི་ལྤགས་པས་གཡོགས་པའོ།། དེ་བཞིན་ཁ་སྦྱོར་གཉིས་ལ་ནི། །པདྨ་དག་ནི་བྲི་བར་བྱ། །བུད་མེད་ཁྲག་གིས་མཛེས་པ་སྟེ། ཁྱིམ་གྱི་མེ་ཏོག་ཉིད་ཀྱིས་ནི། །པདྨའི་ཟེ་འབྲུ་གཉིས་པ་ལ། ། དཀྱིལ་འཁོར་ཉིད་ནི་བྲི་བར་བྱ། །ཞེས་གསུངས་སོ། །དེ་ནས་རྐུན་པོ་བསད་པའི་སྐྲ་ལས་ཤིན་ཏུ་གྲིམས་པའི་སྐུད་པ་བྱས་ལ་ཅང་ཏེའུ་གཡོགས་པའི་པགས་པའི་ཤིང་བུ་ལ་བུ་ག་བཅུ་དྲུག་ཕུག་སྟེ་སྐྲའི་ ( ¡¶ ཞ ¡· + འང་རྒྱུས་པའི་ ) སྐུད་པས་འཁོར་ལོའི་རྩིབས་ལྟར་དམ་ལྷོད་རན་པར་བསྡམས། དེ་ནས་ནང་གི་ཤིང་བུ་ལ་བཏགས་པའི་མིའི་རྒྱུས་པའམ། སྐྲ་སྦྲེལ་བ་ལ་ཆུ་སྐྱར་གྱི་རྐང་པ་རློན་པ་ལེགས་པར་བསྒོངས་ལ ༑ སྤྲ་ཚིལ་ལམ་དར་གྱིས་གཡོགས་ཏེ་ཅང་ཏེའུའི་དཀྱིལ་ཙམ་དུ་འོང་བར་ལེགས་པར་གདགས། དེ་ནས་མིའི་ལྤགས་པ་ལེགས་པར་མཉེས་པའམ། གཞན་གྱི་ཡིན་ཡང་ཉེས་པ་མེད་དེ་སོར་གཅིག་ཙམ་གྱི་ཞེང་ཡོད་པའི་ནང་གི་ཤིང་བུ་ལ་བཏགས་ལ། དེས་འཛིན་པའི་ཐག་པ་བྱ། རྩེ་སོར་གཉིས་ཙམ་ཡོད་པའི་ཐག་པ་གཅིག་གིས་མིའི་སྐྲའམ་རྒྱུས་པ་ལས་བྱས་པའི་ཐག་པའི་ཕྲན་ཕྲན་ཡོད་པའི་ཐག་པའི་སྟེང་ནས་དཀྲིས་ལ་བྱ་སྟེ།

འདི་ལ་ནི་སྐད་དུ་མ་འོང་བའི་དགོས་པ་ཡོད་པ་ཡིན་ནོ། །དེའང་དགུ་པ་དངོས་ལས། དུར་ཁྲོད་སྐྱེས་པའི་སྐྲ་ལས་ནི། །བཀལ་ནས་རུས་པ་ཉིད་ནི་བཅིངས། །ཞེས་པ་དང༌། ཆུ་སྐྱར་རྐང་པའི་རུས་པ་བརྡབས།། ཞེས་འབྱུང་ངོ༌། །དེ་ལྟ་བུའི་ཅང་ཏེའུ་དེ་འཇོག་པའི་དུས་སུ་སྟེང་འོག་མ་འཁྲུལ་བར་བཞག་པའམ། འཛིན་པའི་ཐག་པ་ནས་གཟེར་བུ་ལས་བླངས་ལ་གདགས་པར་བྱས་ཏེ་མཚན་ཉིད་དོ།། །།ད་ནི་གཉིས་པ་རྣམ་པར་དག་པ་བརྗོད་པར་བྱ་སྟེ། ཆོས་ཐམས་ཅད་ནི་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་འབྱུང་བ་བྲག་ཅ་ལྟ་བུ་དང༌། རྟེན་ཅིང་འབྲེལ་བ་ལས་འབྱུང་བ་སྟེ། ཅང་ཏེའུ་ཁོག་པ་དང༌། པགས་པ་དང༌། རྒྱུད་དང༌། རྡུང་བྱེད་དང་ ༑ སྐྱེས་བུའི་ལག་པའི་རྩོལ་བ་སྟེ། དེ་དག་གང་ཡང་རུང་བ་གཅིག་མེད་ཀྱང་མི་འབྱུང་སྟེ། ཚོགས་པ་ལས་འབྱུང་བའང་འདི་ལས་བྱུང་མེད་ལ། དེ་ནས་སྐྱེ་བ་མེད་ཅིང་འགག་པ་མེད་པས་རང་བཞིན་མེད་པར་ཤེས་པར་བྱའོ། །གསུམ་པ་དགོས་པ་ནི་འཁྲོལ་བའི་དུས་སུ་ཁྱིམ་དུ་འཁྲོལ་ན་ནི་བླ་མ་དང༌། སངས་རྒྱས་དང་

༑ བྱང་ཆུབ་སེམས་དཔའ་རྣམས་མཉེས་པར་བྱ་བ་དང༌། གསོལ་བ་གདབ་བར་བྱ་བའི་ཚུལ་དུ་རོལ་མོ་དབུལ་ཞིང༌། ཌ་མ་རུའི་དེ་ཁོ་ན་ཉིད་དྲན་པའི་ཚུལ་གྱིས་དཀྲོལ་ལོ། །ཕྱི་རོལ་དུ་འཁྲོལ་ན་ནི་ཕྲིན་ལས་བཅོལ་བ་ཡིན་ནོ། །ག་ཎ་ཙ་ཀྲ་ཚར་བ་དང༌། ཕུད་དང་ལྷག་མ་བསྲེས་པའི་གཏོར་མ་ཁྱེར་ལ། ལམ་ཁའི་བཞི་མདོར་བཞག་སྟེ། རྐང་པ་གཡོན་པའི་མཐེ་བོས་གྲུ་བཞིར་བྲིས་ལ། མཚམས་སུ་རྡོ་རྗེ་ལྕགས་ཀྱུ་བྲི་ཞིང་དེའི་དབུས་སུ་བསྡད་ལ་གཡས་པས་ཅང་ཏེའུ་བཟུང་སྟེ་གཡོན་པའི་སྙིང་གའི་ཐད་ཀར་དཀྲོལ་ཞིང༌། ལྷའི་ང་རྒྱལ་བརྟན་པོ་དང་ལྡན་པས་བྱིན་གྱིས་བརླབས་ཏེ། བདག་མཁའ་འགྲོའི་དབང་དུ་མི་བཏང་ཞིང་མཁའ་འགྲོ་བདག་གི་དབང་དུ་འདུ་བར་བྱ་བའི་ཕྱིར་ཕུད་དང་ལྷག་མ་བསྲེས་པའི་གཏོར་མ་ལ་འབར་བའི་ཕྱག་རྒྱ་ཁ་ལ་གཏད་པའི་ནང་ནས་ཁ་ཕྲུ་བཏབ་ལ་ ( ¡¶ ཞ ¡· + བྱིན་གྱིས་རློབས་ཏེ ) ། གཡོ་ལྡན་མ་ཕྲེཾ་ཧཱུྃ། མར་མེ་མ་ཕྲེཾ་ཧཱུྃ་ཞེས་བྱ་བ་ལ་སོགས་པའམ། རེ་མ་ཏི་ཕྲེཾ་ཧཱུྃ། ཙ་མུན་ཏི་ཕྲེཾ་ཧཱུྃཞེས་རང་རང་གི་མིང་བརྗོད་པ་སྔོན་དུ་འགྲོ་བའི་ཕྲེཾ་ཧཱུྃ་གི་སྒྲས་བོས་ཏེ། མཁའ་འགྲོ་བྲན་གྱི་ཚུལ་དེ་དག་ལ་བདག་ཧེ་རུ་ཀའི་ང་རྒྱལ་བརྟན་པོས་བྱིན་ཏེ། ཇི་ལྟར་འདོད་པའི་ཕྲིན་ལས་བཅོལ་ཞིང༌། ཌ་མ་རུ་དཀྲོལ་ན་འཇིགས་ཤིང་འདར་བའི་ཚུལ་གྱིས་ཇི་ལྟར་བསྒོ་བའི་ལས་ཐམས་ཅད་བྱེད་དེ། མ་འོངས་ཤིང་ལས་མ་བྱས་ན་ཌཱ་ཀི་ནཱི་ཐམས་ཅད་འཆི་བར་འགྱུར་རོ། །དེའང་དགུ་པ་དངོས་ལས། མཚན་མོ་བཞི་མདོ་དག་ཏུ་ནི། །རྐང་པ་གཡོན་པའི་མཐེ་བོང་གྀས། །དཀྱིལ་འཁོར་གྲུ་བཞི་མཚམས་སུ་ནི། །རྡོ་རྗེ་ལྕགས་ཀྱུ་བྲི་བར་བྱ། ། དེར་གནས་གཡོན་པའི་ངོས་སུ་ནི། །ཇི་ལྟར་དང་པོའི་མིང་གཟུང་བ། །ཕྲེཾ་ཧཱུྃ་ཞེས་ནི་བརྗོད་ནས་སུ། །ཆུ་སྐྱར་རྐང་པའི་རུས་པས་བརྡབ། །དེ་ལྟར་གཡོ་ལྡན་མ་ལ་སོགས ༑ ༑ ཐམས་ཅད་འགུགས་པར་བྱེད་པར་འགྱུར། །གལ་ཏེ་འོངས་པར་མ་གྱུར་ན། །དེ་ཚེ་མཁའ་འགྲོ་མ་ཀུན་འཆི།

།ངེས་པ་ཉིད་དུ་འགྲུབ་འགྱུར་བས། ། ངས་གསུངས་པ་ལ་ཐེ་ཚོམ་མེད། །གལ་ཏེ་ཁྲོས་པས་སློབ་དཔོན་གྱིས། །ཅང་ཏེའུ་རྡུང་བར་བྱེད་པ་ན། །དེ་ཚེ་མཆི་མ་མཛག་ཅིང་ངུ༌། །ཞེས་འབྱུང་སྟེ་དེ་དག་ནི་དགོས་པའོ། །བཞི་པ་ངེས་ཚིག་ནི་ཌ་མ་རུ་སྟེ། ཟག་པ་མེད་པའི་སྒྲ་སྒྲོགས་པའོ།། རོལ་མོ་དང་པོ་བསྟན་ཟིན་ཏོ། །གཞན་ཡང་རོལ་མོའི་ཆ་བྱད་ནི། སྐྱེས་པ་དང་མ་ཕྲད་པའི་བུད་མེད་ཀྱི་མདོམ་གྱི་རུས་པ་རྐང་པ་གཉིས་དང་ཚིགས་པའི་རུས་པ་བྲེགས་ཏེ་ལེགས་པར་འཇམ་པོར་བྱས་ལ། དེ་ཉིད་ཀྱི་ཀླད་རྒྱས་གཡོགས་པ་སྟེ། ལེགས་པར་སྦྱར་བའམ། ཌ་མ་རུ་ལྟར་ཕྲན་ཕྲན་བྱེད་པ་གཉིས་གང་རུང་བྱ། སྐྱེས་པའི་སྲིན་ལག་གིས་ཅང་ཏེའུ་བརྡུང་བའི་རི་ལུ་གཉིས་སམ། རྔ་ལྡིང་ལྟ་བུར་བྱའོ ༑ ༑ འདི་ནི་གསང་བའི་རྔེའུ་ཆུང་ཞེས་བྱ་བ་ཡིན་ནོ། །འདིའི་དེ་ཁོ་ན་ཉིད་ནི་ཌ་མ་རུ་དང་མཚུངས་སོ། །གཞན་ཡང་སྐྱེས་པའི་བརླའི་རྐང་གང་ཕྲ་བའི་ཕྱོགས་ནས་བུད་དུ་རུང་བར་མཐེབ་སོར་བཅུ་གཉིས་ཀྱི་ཚད་དུ་བྲེགས་ལ། ཕྱྀ་ནང་གཉིས་ལེགས་པར་ག་དར་བྱས་ལ་བུད་པར་བྱ་སྟེ། དུང་ཆེན་གྱི་གླིང་བུ་ཞེས་བྱ་བའི་མཚན་ཉིད་དོ། །འདིའི་དག་པ་རོ་ནི་བདག་མེད་པ་ཡིན་ལ། སྒྲ་ཐམས་ཅད་ནི་སྐྱེ་བ་མེད་པ་ཡིན་པས་བདག་མེད་ཅིང་སྐྱེ་བ་མེད་པའི་སྒྲ་སྒྲོགས་པའོ་ཞེས་དྲན་པར་བྱ་ཞིང་བུད་དོ། །རོལ་མོའི་ཆ་བྱད་ཕྱི་མ་འདི་གཉིས་ཀྱི་དགོས་པ་ནི་དེ་ཁོ་ན་ཉིད་དྲན་པའི་ཚུལ་གྱིས་འཇིག་རྟེན་གྱི་མཁའ་འགྲོ་མ་རྣམས་བོད་པ་དང། བསྐུལ་བའི་ལས་ལ་ཁྱད་པར་དུ་བསྔགས་པ་ཡིན་ནོ། །བཞི་པ་མིང་དོན་ལ་བདག་ནི་སྦ་ཞིང་གསང་བའི་ཕྱྀར་ན་གསང་བ་ཡིན་ལ། དེ་ལས་སྒྲ་འབྱུང་བ་ནི་རྔཻའུ་ཆུང་སྟེ། གསང་བའི་རྔཻའུ་ཆུང་ཞེས་བྱ་བ་ཡིན་ནོ། །མིའི་རུས་པ་ནི་དུང་ཆེན་པོ་ཡིན་ལ། དེ་ལས་སྒྲ་འབྱུང་བ་ནི་གླིང་བུ་ཡིན་ནོ་ཞེས་གསང་སྔགས་ཀྱི་སྤྱོད་པ་མཆོག་ཏུ་གྱུར་པ་གསང་བ་རྒྱ་མཚོའི་རྒྱུད་ལས་འབྱུང་ངོ་ཞེས་གསུངས་སོ།

།རྒྱུད་གཞན་ནས་ནི་མ་མཐོང་སྟེ། འཇིག་རྟེན་གྱི་མཁའ་འགྲོ་མ་འཁོར་བའི་རྒྱུད་དག་ནས་ནི་མཐོང་ངོ་ ༑ ༑ རོལ་མོའི་ཆ་བྱད་གསུམ་བསྟན་ཟིན་ཏོ། །རོལ་མོའི་ལེའུ་སྟེ་བཞི་པའོ།། །།དོན་ལྔ་པ་ཧེ་རུ་ཀའི་ཆས་ལ་གདིང་བ་སྟན་གྱི་དབང་དུ་བྱས་ན་བཞི་ལས། དང་པོ་མཚན་ཉིད་ནི་རོ་ལེགས་པར་སྐམ། དེ་ནས་ཅུང་ཟད་སྦངས་ལ་དབྱུག་པ་ཆེན་པོས་ཕྱྀ་རོལ་ནས་ཡང་དང་ཡང་དུ་བརྡུང་བས་རུས་པ་ལ་སོགས་པ་དྲི་མའི་ལམ་ནས་འཐོན་འཐོན་བརྡུངས་ཏེ། ལེགས་པར་འཇམ་པོར་སོང་སོང་ག་དར་བྱས་པས་ཤིན་ཏུ་འཇམ་པའི་སྟན་དུ་འགྱུར་རོ། །ཡང་ན་སྟག་གི་ལྤགས་པ་མཉེས་པར་བྱས་པ་ཡང་རུང་ངོ༌། །དེ་དག་མ་འབྱོར་ན་དུར་ཁྲཽད་ཀྱི་རས་ལ་རོའི་གཟུགས་གཡོགས་པའི་སྟན་ནང་ཚངས་ཅན་བྱའོ།།དེའང་བརྟག་པ་གཉིས་པའི་ཕྱི་མའི་ལེའུ་བདུན་པ་ལས། རོ་ཡི་གཟུགས་ཅན་དགུ་དང་ནི། །ཡང་ན་སྟག་གི་ལྤགས་པ་ཉིད ༑༑ དུར་ཁྲཽད་རས་ནི་དེ་བཞིན་ནོ། །ཞེས་པའི་དོན་ཡིན་ཏེ། སྟན་གྱི་མཚན་ཉིད་དོ ༑༑ ༑༑ དྲུག་པ་བགོ་བ་ནི་མིའི་ལྤགས་པ་མཉེས་པར་བྱས་པའམ། སྟག་གི་ལྤགས་པ་ཤིན་ཏུ་མཉེས་པས་སྨད་གཡོགས་ཏེ། བགོ་བ་སྟག་གི་ལྤགས་པ་ཉིད།། ཅེས་བྱ་བའི་དོན་ཏེ་བགོ་བའི་མཚན་ཉིད་དོ། །གཉིས་པ་དེ་ལྟར་སྟན་དང་བགོ་བ་གཉིས་ཀྱི་དེ་ཁོ་ན་ཉིད་ནི། དོན་དུ་ན་རོ་ནི་བདག་མེད་པ་ཡིན་ཏེ། དེ་དྲན་པར་བྱ་བ་དང༌། སྟག་ནི་བྱཱ་གྷྲ་སྟེ། གྲ་ཧ་ཀ་ནི་འཛིན་པ། གྲ་ཧ་ཙ་ནི་གཟུང་བ་གཟུང་འཛིན་གཉིས་ཀྱིས་སྟོང་པའི་རང་བཞིན་ནོ་ཞེས་དྲན་པར་བྱའོ། །གསུམ་པ་དགོས་པ་ནི་འཇིག་རྟེན་གྱི་མཁའ་འགྲོ་ཕོ་མོ་དྲེགས་པ་ཅན་དག་བདག་ལྷའི་ང་རྒྱལ་དང་ལྡན་པས་སྟན་ལ་བསྡད་ཅིང་བགོ་བ་གོན་ནས་སྔོན་བཅོམ་ལྡན་འདས་ཀྱིས་དྲག་པོ་དབང་ཕྱུག་ཆེན་པོ་བཏུལ་བའི་ཆ་ལུགས་ཡིན་པས་བདག་གིས་ཀྱང་དེ་དག་འདུལ་བར་འགྱུར་བ་ཡིན་ནོ་སྙམ་དུ་དྲན་པར་བྱས་ན་དེ་དག་ཐུལ་བར་འགྱུར་རོ ༑༑ བཞི་པ་མིང་དོན་ནི་རྟོགས་པར་སླའོ། །སྟན་དང་བགོ་བའི་མཚན་ཉིད་དང༌།

དེ་ཁོ་ན་ཉིད་དང༌། དགོས་པ་དང༌། མིང་དོན་བསྟན་ཟིན་ཏོ། །སྟན་དང་གོས་ཀྱི་ལེའུ་སྟེ་ལྔ་པ་དང་དྲུག་པའོ།། །།རྒྱན་ལ་བཞི་དང་བཏུང་བའི་སྣོད་ལ་ལྔ། །ལག་ཆ་གཉིས་དང་རོལ་མོའི་ཆ་བྱད་གསུམ། །སྟན་དང་གོས་ལ་གཉིས་གཉིས་དེ་ལྟར་ན། །དྲུག་ལས་ཕྱེ་བའི་རྣམ་གྲངས་བཅུ་བཞིའོ། །རྡོ་རྗེ་འཆང་བ་གྲགས་པ་རྒྱལ་མཚན་ལ། །ཤཱཀྱ་གྲགས་ཀྱིས་མང་དུ་གསོལ་བཏབ་ནས། །དཔལ་ལྡན་ས་སྐྱའི་དགོན་པར་བྲིས་པ་ཡི། ། དགེ་དེས་འགྲོ་ཀུན་ཧེ་རུ་ཀར་གྱུར་ཅིག །དེ་ལྟར་ལམ་གྱི་ཡན་ལག་དཔལ་ཧེ་རུ་ཀའི་ཆས་དྲུག་པོ་རྒྱུད་ཀྱི་ལུང་དང་མི་འགལ་ཞིང་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་གསུང་གི་མན་ངག་ལས་བརྒྱུད་དེ་འོངས་པས་མཛེས་པར་བརྒྱན་པ་འདི་ནི་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་རྡོ་རྗེ་འཛིན་པ་གྲགས་པ་རྒྱལ་མཚན་གྱིས་ཞིབ་ཏུ་ཉེ་བར་སྦྱར་བ་འདི་ཡོངས་སུ་རྫོགས་སོ། ། ༄༅། །རྡོ་རྗེ་དྲིལ་བུ་དང་བགྲང་ཕྲེང་གི་དེ་ཁོ་ན་ཉིད་ ( ¡¶ ལུ ¡· + དེ་ཁོ་ན་གསུམ་གྱི་མན་ངག་ ) བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །རྡོ་རྗེའི་དེ་ཁོ་ན་ཉིད་ནི་སྤྱིར་རྡོ་རྗེ་ཞེས་བྱ་བ་ཙམ་གྱི་དབང་དུ་བྱས་ན་ཆོས་ཉིད་ཀྱི་རྡོ་རྗེ། མཚན་མའི་རྡོ་རྗེ། ཐབས་ཀྱི་གསང་བའི་རྡོ་རྗེ། རྫས་ཀྱི་རྡོ་རྗེ་དང་བཞི་ལས་འདིར་མཚོན་པར་བྱེད་པ་མཚན་མའི་རྡོ་རྗེ་ལ། རྡོ་རྗེ་རྩེ་དགུ་པ་ནི་དམ་ཚིག་གི་རྡོ་རྗེ་སྟེ། རྩེ་ལྔ་པ་ཡེ་ཤེས་ཀྱི་རྡོ་རྗེ། རྩེ་གསུམ་པ་མ་རུང་པ་སྐྲོད་པར་བྱེད་པའི་རྡོ་རྗེ། རྭ་གྱེས་པ་ཁྲོ་བོའི་རྡོ་རྗེ་དང་བཞི་ཡོད་དེ། གང་ཡིན་ཡང་རྭ་གཡས་གཡོན་གཉིས། རྐེད་པའི་ཆ་དང་གསུམ། རྐེད་པ་ཟླུམ་པོའི་མཐའ་སྐོར་དུ་ཇི་ཙམ་ཡོད་པའི་ཐད་ ( ¡¶ ལུ ¡· ཚད་ ) དུ་བྱ་བ་ཡིན་པས་ན་སཾ་པུ་ཊ་ལས། རྩེ་ ( ¡¶ ལུ ¡· ཆ་ ) གསུམ་བཟུང་བའི་གནས་ཀྱིས་ལང༌། །སྐ་རགས་བྱས་པ་བཟང་པོ་ཉིད། །ཅེས་གསུངས་སོ། །སྤྱིར་སོར་བརྒྱད་པ་ནས་ཉི་ཤུ་རྩ་བརྒྱད་ཀྱི་བར་དུ་བྱ།

རྩེ་དགུ་པའི་སྟེང་གི་རྭ་དགུ་ནི་ཕྱོགས་བཞིའི་རྭ། མི་བསྐྱོད་པ། རིན་འབྱུང༌། སྣང་བ་མཐའ་ཡས། དོན་གྲུབ་བཞི་ཡིན། མཚམས་ཀྱི་རྭ་བཞྀ་ནི་ཡུམ་བཞི། དབུས་ནམ་མཁའ་ཀུན་ཏུ་བཟང་པོ། རྩེ་མོ་རྣམ་པར་སྣང་མཛད་དག་པའི་ངོ་བོ་ཡིན། འོག་གི་ཆའི་རྭ་དགུ་ནི་ཡེ་ཤེས་ལྔ་དང་ཚད་མེད་བཞི་རྣམ་པར་དག་པའི་ངོ་བོ་ཡིན་ལ། རྩེ་མོ་ཆོས་ཀྱི་དབྱིངས་བདེ་བ་ཆེན་པོ་རྣམ་པར་དག་པའི་ངོ་བོ་ཡིན། རྭ་དེ་དག་ཆུ་སྲིན་གྱི་ཁ་ནས་བྱུང་བ་ནི་སྲིད་རྩེའི་སྡུག་བསྔལ་ལས་འདྲེན་པའི་བརྡ་ཡིན། རྭ་དེ་དག་གི་གདན་ཟླ་བ་ནི་འཁོར་བའི་ཚད་པས་གདུང་བ་བསིལ་བར་བྱེད་པའི་བརྡ་ཡིན། པདྨ་འདབ་བརྒྱད་སྟེང་མ་ནི་བྱང་སེམས་ཉེ་བའི་སྲས་བརྒྱད་ཡིན་ལ། འོག་མ་ནི་ལྕགས་ཀྱུ། ཞགས་པ། ལྕགས་སྒྲོག དྲིལ་བུ། སྐུལ་བྱེད། རིན་ཆེན་གློག་མ། ལྕགས་སྒྲོགགཞན་གྱིས་མི་ཐུབ་མ་རྣམས་ཏེ་ལྷ་མོ་བརྒྱད་དག་པའི་ངོ་བོ་ཡིན་ལ། ལྟེ་བ་ཟླུམ་པོ་ཆོས་ཀྱི་དབྱིངས་སྤྲོས་པ་དང་བྲལ་བ་མཚོན་པའི་བརྡ། ལྟེ་བའི་ཐད་གཉིས་སུ་མུ་ཏིག་གི་ཕྲེང་བས་བརྒྱན་པ་ནི་འཁོར་འདས་ཐམས་ཅད་ཀྱི་རྒྱན་ནམ་རོལ་པར་ཤར་བའི་བརྡའོ། །ཡེ་ཤེས་ཀྱི་རྡོ་རྗེ་རྩེ་ལྔ་པ་ནི་སྟེང་གི་རྭ་ལྔ་རིགས་ལྔ་ཡེ་ཤེས་ལྔ། འོག་གི་རྭ་ལྔ་ནི་ཡུམ་ལྔ་རྣམ་པར་དག་པའི་བརྡའོ། །གཞན་སྔར་དང་འདྲའོ། ། དྲིལ་བུའི་དེ་ཁོ་ན་ཉིད་ནི་དབྱིབས་ཟླུམ་པོ། ཨུཏྤལ་ལམ། ཀུ་མུ་ཏ་ལྟ་བུ་སྟེ། སཾ་པུ་ཊ་ལས། ཞི་བར་ཨུཏྤལ་ཀུ་མུ་ཏ། །ནང་ནི་ཨུཏྤལ་ཁ་བྱེ་འདྲ། །ཚད་མེད་བཞི་ཡི་ཐེག་པ་ལ། །རྡོ་རྗེ་ཕྱེད་པས་བརྒྱན་པ་ཉིད། །དབུས་ཀྱི་རྩེ་ནི་ཡེ་ཤེས་ཏེ། ། སངས་རྒྱས་ཐམས་ཅད་འཕྲོ་བར་བྱེད། །ཚད་ནི་སོར་བརྒྱད་བཅུ་གཉིས་དང༌། ། བཅུ་དྲུག་བཅོ་བརྒྱད་ཉེར་གཉིས་སོ། །ཞེས་སོ། །ནང་སྟོང་པ་ནི་སྟོང་ཉིད་ཤེར་ཕྱིན་གྱི་ངོ་བོ། དབུས་ནི་རིག་པའི་ཡེ་ཤེས་ཀྱི་ངོ་བོ། སྒྲ་སྟོང་ཉིད་སྟོན་པའོ། །སྟེང་པདྨ་འདབ་བརྒྱད་ནི་ཕྱོགས་བཞིར་སངས་རྒྱས་སྤྱན།

མཱ་མ་ཀཱི་གོས་དཀར་མོ། དམ་ཚིག་སྒྲོལ་མའོ། །མཚམས་བཞིར་ནོར་རྒྱུན་མ། སྐུལ་བྱེད་མ། ཁྲོ་གཉེར་ཅན་མ། རྡོ་རྗེ་ཕྲཻང་བ་མ་བརྒྱད་རྣམ་པར་དག་ལ། སྟེང་དུ་རིགས་ཀྱི་མཚན་མ་བཞིས་བརྒྱན་པ་དང༌། ལྟེ་བ་ནི་རིགས་ལྔ་རྣམ་པར་དག་པའོ། །དེའི་སྟེང་དུ་བུམ་པ་ནི་དངོས་གྲུབ་ཐམས་ཅད་འབྱུང་བའི་བརྡར་བདུད་རྩིའི་བུམ་པའོ། །དེའི་སྟེང་དུ་ཆོས་སྐུ་སྟོང་ཉིད་མཚོན་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཞལ་ཏེ། དེའི་སྟེང་གི་པད་ཟླ་དང་རྡོ་རྗེ་སྔར་བཞིན་ནོ། །རྡོ་རྗེ་ལ་སོགས་པ་རྒྱན་གྱིས་བརྒྱན་པ་ནི་ཤེས་རབ་ལ་ཐབས་ཀྱིས་བརྒྱན་པའི་བརྡའོ། །རྡོ་རྗེ་དྲིལ་བུ་ཇི་ལྟར་བླང་བ་ནི། བདག་ཉིད་ལྷའི་ང་རྒྱལ་དང་ལྡན་པས་རྡོ་རྗེ་དྲིལ་བུ་མི་དམིགས་པ་ལས་ཧཱུྃ་དང་ཨཿལས་རྡོ་རྗེ་དང་དྲིལ་བུར་བསྐྱེད་ལ། བདག་ཉིད་ཀྱི་ལག་པ་གཡས་པ་ཉི་མའི་དཀྱིལ་འཁཽར་དང༌། གཡོན་པ་ཟླ་བའི་དཀྱིལ་འཁོར་དུ་བསྐྱེད་ལ། རྣམ་ལྔ་འདོད་པས་བསྐོར་བའི་ཕྱག་རྒྱས་ཨོཾ་མ་ཧཱ་བཛྲ་ཧཱུྃ་ཞེས་བརྗོད་ཅིང་རྡོ་རྗེ་བླང༌། ཨོཾ་བཛྲ་གྷཎྜེ་ཨཿཞེས་བརྗོད་པས་དྲིལ་བུ་བླང༌། རྡོ་རྗེ་ནམ་མཁའ་ལ་ལན་གཅིག་གསོར་ལ་སྙིང་གར་བཞག་ལ་དྲིལ་བུ་གསིལ་ཞིང༌། ཨོཾ་བཛྲ་གྷཎྜེ་ར་ཎིའི་སྔགས་བརྗོད་ཅིང་དཀྲོལ་བས་ཕྱཽགས་བཅུའི་འཇིག་རྟེན་གྱི་ཁམས་ཐམས་ཅད་དུ་གྲག་པར་བསམ ༑ དེ་ནས་བསྟཽད་པ་ལ་སོགས་པ་ཅི་རིགས་པར་བྱའོ།། །།༈ ( ¡¶ ཞ ¡· + ན་མོ་གུ་རུ། ) ཕྲེང་བའི་དེ་ཁོ་ན་ཉིད་ལ་བདུན་ལས། དང་པོ་ཕྲེང་བའི་རྒྱུའི་བྱེ་བྲག་ནི། ¡Ã སཾ་པུ་ཊ་ལས། ( ¡¶ ཞ ¡· - སཾ་པུ་ཊ་ལས། ) ཤེལ་དང་ཉ་ཕྱིས་མུ་ཏིག་དང༌། ཁམས་ནི་དཀར་པོ་ལ་སོགས་གཞན། །ཞི་བའི་ལས་ལ་ཁྱད་པར་དུ ༑ ༑ ཕྲེང་བ་ཡི་ནི་མཚན་ཉིད་དོ། །གསེར་དང་དངུལ་དང་ཟངས་མ་དང༌། ། པདྨའི་འབྲས་བུ་ཁྱད་པར་དུ། །རྒྱས་པ་ལ་ནི་ཤིས་པ་ཡིན། །གུར་གུམ་ལ་སོགས་དྲི་སྣ་ཚོགས། ། ¡Ã དྲི་ནི་ཐམས་ཅད་ཁྱད་པར་དུ། ། ( ¡¶ ཞ ¡· - དྲི་ནི་་་་་་་པར་དུ། ། ) ལྡེ་གུ་རིལ་བུ་བྱས་པ་ནི།

།དབང་ལ་ཡོངས་སུ་རབ་ཏུ་གྲགས། །རུ་རཀྵ་དང་ལུང་ཐང་དང་ ༑ ༑ དེ་བཞིན་སྐྱེས་པའི་རུས་པ་ཉིད། །དྲག་པོའི་ལས་ལ་སྦྱར་བར་བྱ། །ཞི་རྒྱས་དབང་དང་དྲག་པོ་ལ། །བོ་དེ་ཙཻས་ནི་ལས་ཀུན་བྱེད། །ཅེས་གསུངས་པ་ནི་ཕྲེང་བའི་རྒྱུའོ། །གཉིས་པ་གྲངས་ཀྱི་བྱེ་བྲག་ནི། སྔགས་ཀྱི་སྒྲུབ་པ་ལྔ་བཅུ་སྟེ། ། ཞེས་གསུངས་པས་སྤྱིར་ལྔ་བཅུ་ཤིས་ལ། བྱེ་བྲག་ཏུ། དབང་ལ་དེ་ཡི་ཕྱེད་ཉིད་དོ ༑༑ བརྒྱ་ཕྲག་གཅིག་ནི་ཞི་བ་ལ། །དེ་བཞིན་རྒྱས་ལ་ལྷག་པར་བརྒྱད། །མངོན་སྤྱོད་ལ་ནི་དྲུག་ཅུའོ། །ཞེས་པ་ཕྲེང་བའི་གྲངས་ཀྱི་བྱེ་བྲག་གོ །ཕྲེང་ཐག་དང་མདོ་འཛིན་གྱི་བྱེ་བྲག་ནི། ཕྲེང་ཐག་དགུ་སྒྲིལ་མདོ་འཛིན་ཉིས་བརྩེགས་སུ་བྱ་བར་བཤད་དོ། །ཕྲེང་བའི་རྣམ་པར་དག་པའི་བྱེ་བྲག་ནི། ཕྲེང་ཐག་དགུ་ནི་བྱང་སེམས་བརྒྱད། རྡོ་རྗེ་འཆང་དང་དགུའི་ངོ་བོ་རྣམ་པར་དག་པ་སྟེ། ལྷ་ནི་དགུ་སོགས་སྲད་བུ་ལ། །ལྷ་དགུས་བྱིན་གྱིས་བརླབ་པ་ཡིན། །ཞེས་གསུངས་སོ། ། ཕྲཻང་བ་རྣམས་ནི་འཕགས་པ་དགྲ་བཅོམ་པའི་ངོ་བོའམ། དེར་དག་པ་སྟེ། ཕྲེང་བ་རྣམས་ནི་དགྲ་བཅོམ་པ། །ཞེས་སོ། །མདོ་འཛིན་འོག་མ་མཆོད་རྟེན་གྱི་དབྱིབས་སུ་བྱས་པ་ནི་ཆོས་དབྱིངས་རྟོགས་པའི་ཡེ་ཤེས་ཀྱི་ངོ་བོ་ལ། གོང་མ་ཟླུམ་པོ་ནི་ཡུམ་ཆོས་ཀྱི་དབྱིངས་ཀྱི་ངོ་བོ་དེ་ལྟར་ན། མདོ་འཛིན་ནི་དབྱིངས་དང་ཡེ་ཤེས་གཉིས་སུ་མེད་པའི་ཆོས་ཀྱི་སྐུའོ། །དེ་ཡང༌། མདོ་འཛིན་ཆོས་ཀྱི་སྐུ་ཡི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། །ཞེས་སོ། །ཕྲེང་བ་དེ་བརྒྱུ་བའི་དུས་སུ་ཧཱུྃ་བཟླས་ཤིང་ཕྲེང་ཐག་བརྒྱུས་པ་སྟེ། ཧཱུྃ་གིས་སྲད་བུ་བརྒྱུ་བ་ཉིད། །ཅེས་སོ། །དེ་ནས་ཕྲེང་བ་བྱིན་གྱིས་བརླབ་པ་ནི། བདག་ཉིད་ལྷའི་ང་རྒྱལ་བརྟན་པོ་དང་ལྡན་པས་ལག་པ་གཡས་གཡོན་ཐལ་མོ་ཁོང་སྟོང་དུ་སྦྱར་བའི་ནང་དུ་ཕྲེང་བ་སྭ་བྷཱ་ཝས་བསངས་བ་བཅུག་ལ། ལག་པ་གཡས་པས་རྡོ་རྗེ་རྩེ་ལྔ་པ། སོར་མོ་རྣམས་ཀྱང་རྡོ་རྗེའི་རྭར་བསམས་ལ། དེའི་ལྟེ་བར་རཾ་ལས་ཉི་མ་བསམ།

དེའི་སྟེང་དུ་ཧཱུྃ་ལ་ཀཱ་ལིས་བསྐོར་བར་བསམ། གཡོན་པ་པདྨ་འདབ་མ་ལྔ་པ་སོར་མོ་རྣམས་ཀྱང་འདབ་མར་བསམ། དེའི་ལྟེ་བར་ཨ་ལས་ཟླ་བ་བསམ། དེར་ཨ་ལ་ཨཱ་ལིས་བསྐོར་བར་བསམ། དེ་གཉིས་ཀྱི་བར་དུ་བདུད་རྩིའི་ས་བོན་སུཾ་དང༌། ཨོཾ་ཨཱཿཧཱུྃ་ཡི་གེ་གསུམ་བསམས་ལ། ཡིག་འབྲུ་རྣམས་ལས་འོད་ཟེར་དཀར་པོ་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀ་ནས་ཨཱ་ལི་དང་ཀཱ་ལི་དཔག་ཏུ་མེད་པ་འཐོན་ནས་ཕྲེང་བ་ལ་ཐིམ་པར་བསམ་མོ། །དེ་ནས་རྡོ་རྗེ་དང་པདྨ་སྙོམས་འཇུག ཉི་མ་དང་ཟླ་བ་སྙོམས་འཇུག ཨཱཿདང་ཧཱུྃ་སྙོམས་འཇུག ཨཱ་ལི་དང་ཀཱ་ལི་གཉིས་སྙོམས་འཇུག་བྱས་པས་ཡིག་འབྲུ་གསུམ་ལ་ཐིམ་སྟེ་གྱུར་པ་ལས་ཕྲེང་བར་གྱུར་པར་བསམ་སྟེ། ཨོཾ་ལས་མདོ་འཛིན་བྱུང་སྟེ་ཆོས་སྐུ་ལ་ཨཱཿལས་ཕྲེང་བ་དགྲ་བཅོམ་པས་བསྐོར་བར་བསམ། ཧཱུྃ་ལས་ཕྲེང་ཐག་ལྷ་དགུའི་རང་བཞིན་དུ་བྱིན་གྱིས་བརླབས་པར་བསམས་ལ། ཨོཾ་པ་དེ་པ་དེ་མ་ཧཱ་ཛྙཱ་ནཾ་སརྦ་ ¡Ã དྷརྨཱ་ ( ¡¶ ལུ ¡· བུདྡྷ ) མ་ཡཾ་བྷ་ཝ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ་ཞེས་པས་བྱིན་གྱིས་བརླབ་བོ། །ལྷ་ཡབ་གཙོ་ཆེ་ན་ལག་པ་གཡས་ཀྱིས་མདོ་འཛིན་ནས་བགྲང༌། ཡུམ་ནི་གཡོན་གྱིས་བགྲང་བ་ལ། ཨོཾ་རུ་ཙི་ར་མ་ཎི་པྲ་ཝརྡྷ་ཡ་ཧཱུྃ་ཞེས་ལན་བདུན་བཟླས་ཏེ་བགྲང་བར་བྱའོ། །དེ་ནས་ལས་གང་ལ་སོར་མོ་གང་གིས་བགྲང་བ་ནི། ཞི་བ་ཕྲེང་བ་མཛུབ་མོར་བཞག །དེ་བཞིན་གུང་མོས་རྒྱས་པ་སྟེ། །སྲིན་ལག་ལ་ནི་དབང་དུ་བཤད

༑ ༑ མངོན་སྤྱོད་མཐེའུ་ཆུང་ལ་བགྲང༌། །ཞེས་གསུངས་སོ། །དེ་ཡང༌། ལྷ་མོ་བསྒྲུབ་ན་གཡོན་པས་བགྲང༌། ཡབ་གཙོ་ཆེ་ན་གཡས་པས་བགྲང༌། མཆོད་རྟེན་ལ་མི་འགོམ་པའི་ཕྱིར། སྒྱུར་ལོག་བྱ་ཞིང་བགྲང༌། དེའང་མཐེ་བོང་ལྕགས་ཀྱུས་ཕྲེང་བ་དགུག་ཅིང་བགྲང་བའི་དུས་སུ་ལྷ་གང་བསྒྲུབ་པ་དེའི་སྐུ་གསུང་ཐུགས་ཀྱི་དངོས་གྲུབ་འགུགས་པའི་བསམ་པས་བགྲང་ངོ༌། །ཇི་ལྟ་བའི་ཏིང་ངེ་འཛིན་གྱི་བྱེ་བྲག་ནི། ཀུན་ཏུ་འོད་ཟེར་སྣ་ཚོགས་ཀྱིས། །སངས་རྒྱས་དམ་ཚིག་སྤྲིན་གྱིས་སྤྲོ། །ཟུང་ལྟར་རིམ་པའི་ཆོ་ག་ཡིས། །སྔགས་ཀྱི་བཟླས་པ་རབ་ཏུ་གྲགས ༑ ༑ ཅེས་པའི་དོན་ཏེ། ཀྱེའི་རྡོ་རྗེ་དང༌། བདེ་མཆོག་ཡབ་ཡུམ། འཁོར་ལོའི་བཟླས་པ་ཞེས་བྱ་བ་ཡུམ་ལས་ཡབ་ཀྱི་སྔགས་ཀྱི་འོད་ཟེར་དང༌། ཡིག་འབྲུ་ཚུར་འཁོར་བའམ། ཡབ་ལས་ཡུམ་ལ་ཕར་འཁོར་བའི་ཚུལ་དུ་བཟླས་པར་བཤད་དེ ༑ དེ་ཡང་ཚུར་འཁོར་ནས་བཟླས་ན་རླུང་བརྟན་པར་འགྱུར། ཕར་འཁོར་དུ་བཟླས་ན་བྱང་ཆུབ་ཀྱི་སེམས་བརྟན་པར་འགྱུར། ཞེས་གསུངས་སོ། །གཞན་ཡང་བཟླས་ཐབས་གཞུང་སོ་སོ་གང་གི་ལུགས་སུ་བྱས་ཀྱང་བཏུབ་སྟེ། བཟླས་ཐབས་ཀྱི་བྱེ་བྲག་གོ །དེ་ལྟར་དེ་རྣམས་དང་ལྡན་ན་དངོས་གྲུབ་ཤིན་ཏུ་ཉེ་བ་ནི། མཉམ་གཞག་བཟླས་དང་བསྒོམས་པ་ཡིས། །འགྲུབ་འགྱུར་འདི་ལ་ཐེ་ཚོམ་མེད། །དེ་ཉིད་མི་ཤེས་ཕྲཻང་བ་ནི། །བུད་མེད་རྣམས་ཀྱི་དོ་ཤལ་འདྲ། །ཞེས་པའོ། །དེ་ཁོ་ན་ཉིད་གསུམ་གྱི་མན་ངག་རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བ་རྫོགས་སོ ༑༑ ༑༑ ༄༅། །དགའ་སྟོན་ལ་སྤྲིང་ཡིག་བཞུགས། ། ༄༅། །ཨོཾ་སྭ་སྟི་སིདྡྷཾ། དཔལ་ལྡན་ས་སྐྱའི་དགོན་པ་ནས་ནུབ་ཕྱཽགས་སུ་དཔག་ཚད་དྲུག་བགྲོད་པའི་གནས་ལོ་ཧི་ཏའི་བྱང་ཕྱོགས་རྗེ་བླ་མ་བདེ་བ་ཅན་དུ་གཤེགས་པའི་ས་ནས་ལྷོ་ཕྱོགས་སུ་རྒྱང་གྲགས་གསུམ་བགྲོད་པའི་ས་ཉི་ལུང་དགོན་པ་ནས། ཤཱཀྱའི་དགེ་བསྙེན་རྡོ་རྗེ་འཛིན་པ་གྲགས་པ་རྒྱལ་མཚན་གྱི་བུའི་མཆོག་དགེ་སློང་རྡོ་རྗེ་འཛིན་པ་དགའ་སྟོན་རྡོ་རྗེ་གྲགས་ལ་སྤྲིང་བ།

སྔར་བར་ཆད་མེད་པར་དགེ་སྦྱོར་འཕེལ་ཞིང་ཆོས་དང་མཐུན་པའི་སྤྱོད་པས་དུས་འདའ་བ་ཐོས ( ¡¶ ཞ ¡· པས་ ) ། གློ་བ་སྤྲོ་ཞིང་རྗེས་སུ་ཡི་རངས། སླད་ཀྱི་སྙུན་ཤོག་བུ་ལ་ཞུ་དོན ༑ ཉིད་ཀྱིས་སྔ་ཕྱིར་བསྐུར་བའི་འབུལ་བ་ཐམས་ཅད་དང༌། ཡི་གེ་ ¡Ã ཐམས་ཅད་ ( ¡¶ ཞ ¡· - ཐམས་ཅད་ ) བར་ཆད་མེད་པར་ཁོ་བོའི་ལག་ཏུ་ཕྱིན། ད་རེས་ཀྱང་ཡི་གེ་དམ་ཁ་ཅན་ཁྱེར་ནས་གཉེན་ཚ་གཡས་རུར་འོངས་པས་ལག་ཏུ་ཕྱིན། འབུལ་བ་རྣམས་ཀྱང་ས་སྐྱར་སླེབ། ཆ་བྱད་བཟང༌། རྗེས་སུ་ཡི་རངས། དགེ་བའི་རྩ་བ་བྱང་ཆུབ་ཆེན་པོར་བསྔོ་ཞིང༌། ཚེ་འདི་ལ་ཡང་བར་དུ་གཅོད་པ་ཐམས་ཅད་ཞི་བ་དང་ ༑ བསམ་པ་ཐམས་ཅད་ཆོས་དང་མཐུན་པ་ ¡Ã འགྲུབ་པར་ ( ¡¶ ཞ ¡· - འགྲུབ་པར་ ) སྨོན། སྤྱིར་མདོ་སྡེ་དང་རྒྱུད་སྡེ་ཐམས་ཅད་ཀྱི་དགོངས་པ། རྣལ་འབྱོར་གྱི་དབང་ཕྱུག་ཆེན་པོའི་དགོངས་པ། ལམ་ཟབ་མོ་བླ་མའི་ལམ་ཞེས་བྱ་བ། བླ་མའི་མོས་གུས་ཁོ་ནས་གྲོལ་བར་འདོད་པ་ཡིན། གང་ཟག་འབྲིང་དམ་ཚིག་དང་སྡོམ་པའི་ལམ་ཞེས་བྱ་བ་བླ་མའི་མོས་གུས་ཀྱི་སྟེང་དུ་རྩ་བ་དང་ཡན་ལག་གི་དམ་ཚིག་དང་སྡོམ་པ་འཁོར་དང་བཅས་པ་བསྲུངས་པས་གྲོལ་བ་ཡིན་ནོ། །གང་ཟག་ཐ་མ་ལུས་སོ་སོར་བརྟགས་པས་འགོག་པ་རྟེན་འབྲེལ་ལྔ་ཞེས་བྱ་བ་མོས་གུས་དང་དམ་ཚིག་གི་སྟེང་དུ་ཡང་ལམ་ལ་འབད་རྩོལ་བྱས་པས་གྲོལ་བར་འདོད་པ་ཡིན་ནོ། ། དེ་གསུམ་ཀ་ལ་ཡང་ཐོག་མར་རྒྱུ་དུས་སུ་བླ་མ་ལ་དབང་ཐོབ་པ་དགོས་ཏེ། དེ་ཉིད་ཀྱིས་ལེགས་པར་ཐོབ། དབང་གི་དུས་སུ་ཡོ་བྱད་བཏང་རྒྱུ་ཡོད་ནས་མ་བཏང་ན་ཉེས་པ་ཡོད་མོད་ཀྱི། མེད་པ་ལ་ནི་ཉེས་པ་མེད་དེ། མཉམ་པར་བཞག་པས་བླ་མ་ལ། །ཅི་འབྱོར་བ་ཡིས་མཆོད་བྱས་ཏེ། །ཞེས་བྱ་བ་ལ་སོགས་པ་གསུངས་པ་ཡིན་ནོ། །དེ་ལྟར་དབང་དང་དམ་ཚིག་དང་སྡོམ་པ་ཐོབ་ནས་ལམ་ལ་ནན་ཏན་བྱེད་པ་ཡིན་ཏེ། དེ་ཡང་སློབ་དཔོན་བིརྺ་པའི་བཞེད་པས་བརྩོན་འགྲུས་དང་བསྟུན་ནས་རབ་གདམས་ངག་དང་བགེགས་སེལ་ལ་ཀློང་དུ་གྱུར་པ་ལ་དགོངས་ནས་ཁམས་འདུས་པ་དང་པོ་ལ་གཏུམ་མོ་རླུང་དང་དྲོད་རྟགས་ཀྱི་ལམ་ཁྲིད

༑ ཁམས་འདུས་པ་བར་པ་ལ་ཐིག་ལེ་བདེ་སྟོང་གི་ལམ་ཁྲིད། ཁམས་འདུས་པ་ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲྀད་ཅེས་བྱ་བ་ཡིན། ལུས་སྦྱོང་ཡུན་རིང་དུ་བྱས། སྲོག་རྩོལ་རྟགས་ཐོན་ཐོན་བསྒོམ། རླུང་གི་སྦྱོར་བ་ལྷག་མ་དྲུག་པོ་རྟགས་ཐོན་ཐོན་བསྒོམ། དེ་ནས་ངག་འདྲེན་པ་རྟགས་ཐོན་ཐོན་བསྒོམས་ནས་ཏིང་ངེ་འཛིན་སེམས་ཀྱི་རྦ་རླབས་ལ་ཞུགས་ལ། ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་ཡིན་མོད་ཀྱི། ཉིད་གདམས་ངག་དང་གེགས་སེལ་ལ་ཀློང་དུ་གྱུར་བ་ཡང་མ་ཡིན། བླ་མའི་དྲུང་ན་ཡོད་པ་ཡང་མ་ཡིན་པས་གགས་ཕྲ་མོ་བག་རེ་ཙམ་བྱུང་ཡང་བློ་མི་བདེ་བ་སྐྱེ་བས་ན་ལམ་བསྐྱེད་རྫོགས་སྦྲེལ་མར་བསྒོམས་པའི་ལུགས་འདི་རང་ཉིད་ལ་ཁེ་ཆེ་བར་ཡོང༌། ཡང་གང་ཟག་བརྩོན་འགྲུས་འབྲིང་ལ་དགོངས་ནས་ལམ་གྱི་ཐུན་བཞི་ལ་དབང་བཞི་བསྒོམས་པས་ལུས་ལ་བརྟེན་ནས་བདེ་ཆེན་གྱིས་སྒྲིབ་པ་འགག་ཅིང་འཚང་རྒྱ་བར་གསལ་བས། བཤད་རྒྱུད་ཅེས་གསུངས་པས། འདི་ལ་ལག་ཏུ་བླང་བའི་རིམ་པ་གཙོ་བོར་བྱ་སྟེ། དེའི་རིམ་པ་ནི་སྟན་བདེ་བ་ལ་བསྡད་ནས། ཚོགས་ཀྱི་ཞིང་མདུན་གྱི་ནམ་མཁའི་གནས་སུ་སྤྱན་དྲངས ( ¡¶ ཞ ¡· + ལ ) ། གཽ་རཱི་ལ་སོགས་པ་ལྷ་མོ་བརྒྱད་ཀྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། །ཞེས་བྱ་བ་ལ་སོགས་པ་ལན་གསུམ་བརྗོད་པས་སྨོན་འཇུག་གི་བྱང་ཆུབ་ཏུ་སེམས་བསྐྱེད། སྲས་བཅས་སངས་རྒྱས་ཐམས་ཅད་དང་ ༑ ༑ དཔའ་བོ་རྣལ་འབྱོར་མ་རྣམས་ཀུན། །ཐམས་ཅད་བདག་ལ་དགོངས་སུ་གསོལ ༑ ༑ ལ་སོགས་པ་ལན་གསུམ་བརྗོད་ལ། རིགས་ལྔའི་སྡོམ་པ་བཟུང༌། ཚད་མེད་པ་བཞི་བསྒོམ། དེ་ནི་ཕ་རོལ་ཏུ་ཕྱིན་པའི་ཐེག་པ་དང༌། ཐུན་མོང་གི་དབང་དུ་བྱས་པའི་བསྐལ་པ་གྲངས་མེད་གསུམ་དུ་ཚོགས་བསགས་པའི་དོད་ཡིན། རྡོ་རྗེ་འབྱུང་བ་ནས་ཀྱང་ཚོགས་གཉིས་བསགས་པ་རྫོགས་ནས་བསྐལ་པ་གྲངས་མེད་པ་གསུམ་དུ་ཚོགས་བསགས་པའི་ངེས་པ་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དང་མཉམ་པ་ཡིན་ནོ་ཞེས་འབྱུང༌།

རྡོ་རྗེ་ཐེག་པའི་རྒྱུ་དུས་ཀྱི་སྟ་གོན་དང༌། ཡོལ་བའི་ཕྱི་འཇུག་དང༌། ནང་དུ་འཇུག་པ་ཐམས་ཅད་ཀྱི་སྡོམ་པའང་དེས་སོར་ཆུད་པ་ཡིན། དེ་ནས་སྲུང་བའི་འཁོར་ལོ་རྒྱས་པ་བརྟན་པར་བསྒོམ་སྟེ། དེ་ནི་བྱང་ཆུབ་ཀྱི་སྙིང་པོར་སྲོད་ལ་བདུད་བཏུལ་བ་དང་ཆ་མཐུན་ལ། ཚེ་འདིའི་བར་དུ་གཅོད་པ་ཡང་བསྲུང་བ་ཡིན་ནོ། །དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད་བསྒོམས་པ་ནི། མ་དག་པ་འཁོར་བའི་འཇིག་རྟེན་མཚོན་པ་ཡིན་ལ། སྲུང་བའི་འཁོར་ལོའི་ནང་དུ་དུར་ཁྲོད་བརྒྱད་བསྒོམས་ཀྱང་ཉེས་པ་མེད་དེ་འཁོར་འདས་དབྱེར་མེད་ཡིན་པའི་ཕྱྀར་རོ། །དེའི་ནང་དུ་ཆོས་ཀྱི་འབྱུང་གནས་བསྒོམས་པ་ནི་རྣམ་ཐར་སྒོ་གསུམ་གྱིས་ཆོས་ཐམས་ཅད་བསྡུས་པ་མཚོན། དེ་ནས་འབྱུང་བ་རིམ་བརྩེགས་ལས་གཞལ་ཡས་ཁང་དུ་གྱུར་པ་ནི་མ་དག་པའི་སྣོད་བཅུད་རྣམས་དག་པ་སངས་རྒྱས་ཀྱི་ཞིང་ཁམས་སུ་སྒྲུབ་པ་མཚོན། དེ་ནས་མངོན་བྱང་ལྔ་ལས་ལྷར་བསྐྱེད་པ་ནི། ཉི་ཟླ་ནི་ཁུ་ཁྲག་གམ་དྲོད་གཤེར་མཚོན། འདྲེས་པའི་ཐིག་ལེས་སྒོང་སྐྱེས་མཚོན། དེ་ལས་ཡིད་ཀྱི་ལུས་ལྷར་གྱུར་པ་ནི་བརྫུས་སྐྱེས་མཚོན ༑ འཁོར་གྱི་ལྷ་མངལ་ནས་སྤྲོས་པས་མངལ་སྐྱེས་མཚོན་པས་ན་མ་དག་པའི་སྐྱེ་གནས་བཞི་དག་ཡེ་ཤེས་ལྔར་ ( ¡¶ ཞ ¡· སུ་ ) བྱིན་གྱིས་བརླབས་པས་སླར་མ་དག་པའི་སྐྱེ་གནས་བཞིར་མི་སྐྱེ་སྟེ། དག་པའི་སྐུར་སྒྲུབ་པའི་རྟེན་འབྲེལ་ཡིན་ནོ།། དེ་ལྟར་དམ་ཚིག་སེམས་དཔའ་བསྐྱེད་པ་ནི་སངས་རྒྱས་ཀྱི་སྐུར་གྲུབ་པ་མཚོན། དེ་ནས་སྣོད་བཅུད་སྦྱངས་ཏེ་སེམས་ཅན་ཐམས་ཅད་སངས་རྒྱས་ཀྱི་རང་བཞིན་དུ་སྒྲུབ་པ་ ¡Ã ཡིན་ནོ ( ¡¶ ཞ ¡· མཚོན་ནོ ) ། །དེ་ནས་ཡེ་ཤེས་པ་ ( ¡¶ ཞ ¡· ཀྱི་ ) སྤྱན་དྲངས་ལ། དེ་དང་བསྟུན་ནས་ལུས་ཀྱི་དཀྱིལ་འཁོར་གསལ་གདབ། འདི་ནི་སངས་རྒྱས་ལ་བསྟེན་པར་བྱེད་པའི་དོད་ཡིན་ནོ། །རྒྱུ་དུས་ཀྱི་དབང་གི་འཇུག་པ་བརྟན་པར་བྱེད་པའི་རྒྱུ་ཡང་འདི་ཡིན་ནོ། །དེ་ནས་གདན་གསུམ་ཚང་བའི་དབང་བསྐུར་གྱི་ལྷ་མདུན་གྱི་ནམ་མཁར་སྤྱན་དྲངས།

ལྷ་མོ་བརྒྱད་ཀྱིས་མཆོད། བསྟོད་པ་བསྡུས་པས་བསྟོད། དབང་གི་དོན་དུ་གསོལ་བ་གདབ། དེ་དག་གི་མདུན་དུ་དབང་རྫས་བུམ་པ་དང་དབུ་རྒྱན་དང་རྡོ་རྗེ་དང་དྲིལ་བུ་བསམ། དེ་རྣམས་སྟོང་པའི་ངང་ལས་ས་བོན་དང་ཕྱག་མཚན་དུ་གྱུར་པ་ལས་ཕོ་བྲང་ལྔའི་གཙོ་བོ་དང་མཐུན་པར་ཞལ་གཅིག་ཕྱག་གཉིས་པ་ཡབ་ཡུམ་དུ་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་གཞུག དབང་བསྐུར་ནས་སྤྱི་བོར་རིགས་ཀྱི་བདག་པོའི་རྒྱས་གདབ། དེ་དག་ཞུ་བ་ལས་བྱུང་བའི་བུམ་པ་ལ་སོགས་པར་བསམ། དེ་ནས་གཙོ་བོ་ཕྱྀའི་ཧེ་རུ་ཀ་བདག་སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ ༑ དེ་གྱུར་པ་ལས་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཡུམ་མཱ་མ་ཀཱི་དང་གཉིས་སུ་མེད་པར་བསྐྱེད། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་གཞུག བུམ་པའི་ཆུས་དབང་བསྐུར་ཏེ། དེའི་དུས་སུ་སྨིན་མཚམས་ཡན་ཆད་གང་བས་བུམ་པའི་དབང་ཐོབ། མགྲིན་པ་ཡན་ཆད་གང་བས་གསང་བའི་དབང་ཐོབ། སྙིང་ག་ཡན་ཆད་གང་བས་ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་བས་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་དག་པ་བརྟན་པར་བྱས་སྙམ་དུ་བསམ ༑ ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོའི་རྒྱས་གདབ། འོག་མ་རྣམས་ཀྱི་བུམ་པའི་ཆུའི་དུས་སུའང་དེ་བཞིན་དྲན་པར་བྱ། དེའི་དུས་སུ་རིག་མས་རྡོ་རྗེའི་གླུ་ལེན། བྱང་ཆུབ་སེམས་དཔས་བཀྲ་ཤིས་ཀྱི་ཚིགས་སུ་བཅད་པ་བརྗོད། ལྷ་མོ་རྣམས་ཀྱིས་མཆོད་པར་བྱེད། ཁྲོ་བོ་རྣམས་ཀྱིས་བགེགས་སྐྲོད་པར་བྱེད། དེ་ནས་གཙཽ་བོའི་ཞལ་ནས་ཁྱོད་ལ་དབང་བསྐུར་བ་ལྔ་ལས་བུམ་པའི་དབང་ཐོབ་བྱ་བ་ལ་སོགས་པའི་ལྔ་ཚན་ལྔའི་བཤད་པའང་བྱས་པར་བསྒོམ། དེ་བཞིན་བསྒྲེས་ལ་རིག་པའི་དབང་ལྔ་དང༌། རྡོ་རྗེ་བརྟུལ་ཞུགས་དང༌། རྡོ་རྗེ་སློབ་དཔོན་གྱི་དབང་དང༌། དེ་ནས་གསང་བའི་དབང་དང༌། ཤེས་རབ་ཡེ་ཤེས་དང༌།

བཞི་པའང་བླང་ངོ༌། །མངོན་པར་རྟོགས་པ་འབྲིང་དུ་བསྒོམ་པ་ཡིན་ན་མཆོད་བསྟོད་བདུད་རྩི་མྱང་བ་བྱས་ལ། བུམ་དབང་གི་ ¡Ã ལྟ་བ་ ( ¡¶ ཞ ¡· ལྷ་ ) ཟུང་འཇུག་ངོ་བོ་ཉིད་བསྒོམ་ཡང་བཏུབ། རྒྱུ་དུས་ཀྱི་འཁོར་འདས་དབྱེར་མེད་བསྒོམ་ཡང་བཏུབ། བཞི་པའི་ལྟ་བ་ནམ་མཁའ་དང་བསྲེར་ཡང་བཏུབ། དེའང་ནམ་མཁའ་ལ་སེམས་བསྲེ་ན་ཆོས་ཐམས་ཅད་རང་གི་སེམས་ཡིན་ཏེ། དེའང་སྒྱུ་མ་ཡིན། ངོ་བོ་ཉིད་མེད་པ་ནམ་མཁའ་ལྟ་བུ་ཡིན་ཏེ། མཐའ་དང་དབུས་མེད་པ་ནམ་མཁའ་ལྟ་བུ། ཐོག་མ་དང་ཐ་མ་མེད་པ་ནམ་མཁའ་ལྟ་བུ། སྐྱེ་བ་དང་འཇིག་པ་མེད་པ་ནམ་མཁའ་ལྟ་བུ། འགྲོ་བ་དང་འོང་བ་མེད་པ་ནམ་མཁའ་ལྟ་བུ། དེ་ཉིད་གསལ་བ་དང་མ་བྲལ་བ་ཡིན ༑ དེ་འདྲའི་གསལ་སྟོང་དབྱེར་མེད་དེ་ཉིད་ལ་ཟུང་འཇུག་ཅེས་བྱ། འཁོར་འདས་དབྱེར་མེད་ཅེས་བྱའོ། །དེའི་ངང་ལ་བློ་གནས་ཚད་ཀྱིས་བཞགབཟླས་པ་མི་བྱ། བྱེད་ན་ཡང་བཟླས་པའི་དམིགས་པ་གཞན་མི་བྱ་བར་ལྟ་བ་དེ་ཉིད་ཀྱི་ངང་ལ་བྱའོ། །ཐུན་གཏོང་བར་འདོད་ན་དག་པ་རྗེས་སུ་དྲན་པར་བྱ་སྟེ། སྙིང་རྗེ་སྤྱན་ནི་དམར་པོ་ལ། །ཞེས་བྱ་བ་ལ་སོགས་པ་བཅོམ་ལྡན་འདས་ཀྱི་དག་པ་དང༌། གཟུགས་ཕུང་རྡོ་རྗེ་མ་ཡིན་ཏེ། །ཞེས་པ་ལ་སོགས་པ་ཕུང་པོ་ཁམས་དང་སྐྱེ་མཆེད་ཀྱི་དག་པ་དྲན་པར་བྱས་ཏེ། དཀྱིལ་འཁོར་ ¡Ã གྱི་འཁོར་ལོ་ ( ¡¶ ཞ ¡· - གྱི་འཁོར་ལོ ) བསྡུས་ལ། སྤྱོད་ལམ་གྱི་རྣལ་འབྱོར་གྱིས་གནས་པར་བྱའོ། །འདི་ལྟ་བུའི་ཐུན་བཞིར་བསྒོམས་ན་ཐོག་མར་ཡུན་རིང་པོ་འགོར་བ་སྙམ་བྱེད་ཀྱང་བྱང་ན་ཡུན་ཅང་མི་འགོར། འདི་མ་ཆག་པར་བསྒོམས་ན་མྱུར་དུ་ཕྱག་རྒྱ་ཆེན་པོ་འགྲུབ་པ་ཡིན་ནོ། །དབང་བསྐུར་ཡང་གཞན་ལ་ནོད་མི་དགོས། རྡུལ་ཚོན་དང་བྲིས་སྐུ་ལ་བརྟེན་ནས་བུམ་པ་བཅས་ཏེ་སྒྲུབ་མཆོད་བདག་འཇུག་ཀྱང་གུད་དུ་བྱ་མི་དགོས་ཏེ་འདི་ཉིད་ལ་ཐམས་ཅད་ཚང་བ་ཡིན། དེས་ན་རྣལ་འབྱོར་ནང་ལ་མཆོག་ཏུ་གཞོལ་བས་དཀྱིལ་འཁོར་ཏིང་ངེ་འཛིན་གྱི་དཀྱིལ་འཁོར། རབ་གནས་ནི་བདག་ལ་ཡེ་ཤེས་སེམས་དཔའ་སྤྱན་དྲངས་ནས་སྟིམ།

སྦྱིན་སྲེག་ནི་ཁ་ཟས་ཀྱི་རྣལ་འབྱོར་བསྟེན་པ། དེ་ཉིད་ཀྱི་ཕྱྀ་རོལ་གཏོར་མའང་འདུ། དེས་ན་རྡོ་རྗེ་གུར་ལས ༑ རྟག་ཏུ་དཀྱིལ་འཁོར་བཞེངས་པར་བྱ། །རྟག་ཏུ་བདེ་གཤེགས་རབ་གནས་བྱ། །རྟག་ཏུ་སྦྱིན་སྲེག་དགང་བར་བྱ། །འབྱུང་པོ་ཆེ་ལ་གཏོར་མ་སྦྱིན། ། ཞེས་བྱ་བ་ལ་སོགས་པའི་དོན་ཡང་འདི་ཡིན་ནོ། །དེས་ན་ཐུན་བཞྀའི་རྣལ་འབྱོར་དང་ ༑ ཁ་ཟས་ཀྱི་རྣལ་འབྱོར་ལ་ནན་ཏན་མཛོད། བསྐྱེད་པའི་རིམ་པ་ལ་སྦྱང་གཞི་དང༌། སྦྱོང་བྱེད་ངོ་སྤྲད་ཅིང་བསྒོམ་པ་གལ་ཆེ། དེ་ལྟར་བསྒོམ་ཞིང་བསྡད་ན་རང་ཁེ་ཆེ་བར་ཡོང༌། ད་ཡར་ཡོང་བའི་བློ་ཐག་བཅད་ནས་བསྒོམ་ཞིང་བསྡད་ན་རང་ཁེ་ཆེ་བསམ། རྣམ་རྟོག་གང་སྐྱེས་ཡི་གེར་བྲིས་ཤིང་བསྐུར་བས་ཆོག རིང་ན་དུག་པོ་གྱོན་པའི་མི་ལྷོ་ལམ་བརྒྱུད་དེ་བཏང་བས་ཆོག བླ་མའི་རྣལ་འབྱོར་བསྒོམས་པས་དུས་རྟག་ཏུ་བླ་མ་དང་མ་བྲལ་བ་ཡིན། དབང་གི་དུས་སུ་དཀྱིལ་འཁོར་གྱི་གཙོ་བོ་ཉིད་བླ་མར་བསྒོམས་ནས་དབང་བླངས་པས་བླ་མ་ལས་དབང་བླངས་པར་འགྲོ་བ་ཡིན། གཙོ་བོའི་རྣམ་པར་བསྒོམས་ན་གཙོ་བོ་དང་བླ་མ་དབྱེར་མེད་པ་ཡིན། ཆོས་ཐམས་ཅད་རང་གི་སེམས་ཀྱི་རྣམ་འཕྲུལ་ཡིན་མོད། ད་རླུང་བསྒོམས་པ་ལ་སོགས་པ་རང་བས་ལམ་གྱི་ཐུན་བཞི་ལ་དབང་བཞི་བླངས་ནས་ལྟ་བ་བསྐྱང་བ་ཉིད་ཁེ་ཆེ། དེའང་བསྐྱེད་པའི་རིམ་པ་ལས་དང་པོ་པས་མྱུར་བ་གནད་དུ་ཆེ་བ་ཞེས་བྱ་བ་རྣམ་རྟོག་གཞན་གྱིས་བར་མ་ཆོད་པར་གསལ་རུང་མི་གསལ་རུང་བསམ་མནོ་གཏོང་བ་བཞིན་མྱུར་བ་ཁྲི་ལེར་བསྒོམ་པ་ཡིན། དེ་ལྟ་བུ་ལ་བློ་བྱང་ན་དེ་ནས་བློ་གང་དུའང་མ་ཆགས་པར་སྐྱོང་ཞིང་གསལ་བ་གནད་དུ་ཆེ་བར་བྱ་དགོས། སྤྱིར་སྦྱང་གཞི་སྦྱོང་བྱེད་ལེགས་པར་ངོ་འཕྲོད་ཅིང་གོ་ན་བསྒོམས་པ་ལ་བརྩོན་རུང་མི་བརྩོན་རུང༌། འཁོར་བའི་རྒྱ་མཚོ་ལས་བདག་གྲོལ་ཞིང་གཞན་སྒྲོལ་བའི་ནུས་པ་དང་ལྡན་པར་གྱུར་པ་ཡིན་ནོ། །ད་བསྒོམ་པའི་དུས་སུ་བྱ་བ་གཞན་ཚོ་ཐམས་ཅད་བློ་ཐག་ཆོད་ལ་ལམ་གྱི་ཐུན་བཞི་ལ་དབང་བཞི་བླངས་ལ་དག་བྱ་དག་བྱེད་ངོ་སྤྲད་ཅིང་ལྟ་བ་སྐྱོང་བ་ལ་ནན་ཏན་མཛད་པར་ཞུ།

བྱ་བ་ཐམས་ཅད་བཏང༌། སྤྲོས་པ་ཐམས་ཅད་བཅད། རྣམ་རྟོག་ཐམས་ཅད་སྤང༌། སེམས་ཁོང་ཀློད་ནས་སྒྲུབ་པ་ལ་ནན་ཏན་མཛོད། འབུལ་བ་ལ་སོགས་པ་འགྲུབ་པ་བྱས་ཀྱང་མི་འགལ་མོད་ཀྱི། དགེ་སྦྱོར་གྱི་བར་ཆད་དུ་འགྲོ། དེ་བས་དགེ་སྦྱོར་ཉིད་ཞབས་ཏོག་ཆེ་བ་ཡིན་པས་དགེ་སྦྱོར་ཉིད་མཛད་པར་ཞུ། ཕྱཽགས་ཐམས་ཅད་ནས་སེམས་ཀློད་ལ་ཤིག་གེ་བཞག་པར་ཞུ། སྐབས་སུ་མཚམས་བཏོན་ཞིང་ཡུལ་སྣ་ཚོགས་ཀྱི་བདུད་རྩི་བསྟན་པའི་སྒོ་ནས་ཀྱང་སེམས་ཀློད་ལ་བཞག གང་གི་སྒོ་ནས་ཀྱང་སེམས་བྲེལ་དུ་མི་གཞུག ཞལ་ཏའི་དངོས་གཞི་དེ་ཡིན་ནོ། །ཉིད་ལ་མེད་ཐབས་མེད་པའི་མན་ངག་གི་ཡི་གེ་བསྐུར་རྒྱུ་སྔར་བསྐུར་བ་དེ་རྣམས་ཡིན། སླད་མ་ཁ་ཆ་གཞན་མེད། ཡེ་གེ་འདི་དང་མཇལ་ནས་ཐུགས་དགོངས་ཐམས་ཅད་འགྲུབ་པར་སྨོན། བྱི་བའི་ལོ་ནག་པ་ཟླ་བའི་ཚེས་བཅུའི་ཡི་གེའོ། །འདི་དག་ཞར་ལས་བྲི་བ་དང༌། དངོས་ལའང་གནང་བར་ཞུ། ཞེས་པ་ལྡེ་སྟོན་གྱིས་བགྱིས་ སོ ༑༑ ༑༑ ༄༅། །ཀྱེའི་རྡོ་རྗེའི་རྒྱུད་འབུམ་གྱི་དཀར་ཆག་བཞུགས། ། ༄༅། །ན་མོ་བུདྡྷཱ་ཡ། རྣལ་འབྱོར་ཆེན་པོ་ཐབས་ཀྱི་རྒྱུད་ལ། གསང་བ་འདུས་པ་རྩ་བའི་རྒྱུད། རྒྱུད་ཕྱི་མ་ལེའུ་བཅོ་བརྒྱད་པ། བཤད་པའི་རྒྱུད་རྡོ་རྗེ་ཕྲེང་བ

༑ དགོངས་པ་ལུང་སྟོན། ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་པའོ ༑ ༑ གཤིན་རྗེ་གཤེད་དགྲ་ནག་པོ། གཞོན་ནུ་གདོང་དྲུག རྡོ་རྗེ་འཇིགས་བྱེད། རྣམ་སྣང་སྒྱུ་འཕྲུལ་དྲ་བའོ། །ཤེས་རབ་ཀྱི་རྒྱུད་ལ། སངས་རྒྱས་མཉམ་སྦྱོར་རྩ་བའི་རྒྱུད་རྟོག་པ་བཅུ་པ། རྒྱུད་ཕྱི་མ། ཕྱི་མའི་ཕྱི་མ། ཟླ་གསང་ཐིག་ལེ། རྡོ་རྗེ་གདན་བཞི། དེའི་བཤད་རྒྱུད་མནྟྲཱ་ཨཾ་ས། མ་ཧཱ་མཱ་ཡཱ། སངས་རྒྱས་ཐོད་པ། རྡོ་རྗེ་བདུད་རྩི། འཁོར་ལོ་བདེ་མཆོག་རྩ་བའི་རྒྱུད། བཤད་པའི་རྒྱུད་ལ་ཨ་བྷི་དྷ་ན། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། ཀུན་ཏུ་སྤྱོད་པ། ཁྲག་འཐུང་མངོན་འབྱུང་ ༑ ཕག་མོ་མངོན་འབྱུང༌། རྣལ་འབྱོར་མ་བཞི་ཁ་སྦྱོར་གྱི་རྒྱུད། འབུམ་ཕྲག་གསུམ་ལས་རལ་པ་གྱེན་དུ་བརྫེས་པའི་ནང་ནས་ལེའུ་གཅིག བདེ་མཆོག་སྡོམ་པ་འབྱུང་བའོ། །གཉིས་སུ་མེད་པའི་རྒྱུད་ལ། རྩ་བའི་རྒྱུད་ཀྱེའི་རྡོ་རྗེ། རྒྱུད་ཕྱི་མ་ཕྱག་རྒྱ་ཆེན་པོའི་ཐིག་ལེ། བཤད་པའི་རྒྱུད་རྡོ་རྗེ་གུར། ཡེ་ཤེས་ཐིག་ལེ། དེ་ཁོ་ན་སྒྲོན་མ། གསང་བའི་སྒྲོན་མ། དེ་ཁོ་ན་ཉིད་མན་ངག རྙོག་པ་མེད་པ། རྡོ་རྗེ་ཨ་རལླི ༑ རྀ་གི་ཨ་རལླི། དཔལ་མགོན་པོ་མངོན་པར་འབྱུང་བ། གསང་སྔགས་ཀྱི་སྤྱོད་པ་རྒྱ་མཚོ་མཆོག་ཏུ་གསལ་བ་ལས་ཐོད་པ་བརྟག་པའི་ལེའུ་ ¡Ã གསུམ་པ ( ¡¶ ཞ ¡·¡¶ ལུ ¡· སུམ་ཅུ་གཅིག་པ ) ། མཚན་ཡང་དག་པར་བརྗོད་པ། དམ་པ་དང་པོ་རྩ་བའི་རྒྱུད ༑ དུས་ཀྱི་འཁོར་ལོའི་རྒྱུད་བསྡུས་པ། དབང་གི་དོན་རྒྱུད་ཀྱི་དུམ་བུ། མི་གཡོ་བའི་རྒྱུད་ལེའུ་བཞི་པ། གོང་མ་ཐམས་ཅད་ཀྱི་བཤད་པའི་རྒྱུད་སཾ་པུ་ཊའི་བརྟག་པ་བཅུ་པ་རྒྱུད་ཕྱི་མ་དང་བཅས་པའོ། །དགེས་པ་རྡོ་རྗེའི་རྒྱུད་ཕྲ་མོ་འགའ་དང་ ༑ ར་ལི་ཉེར་བཞི་སྣང་སྟེ་དྲི་མ་མེད་པ་དེ་ཁོ་ན་ཡིན་ནམ་གཞན་ཡིན་ཐེ་ཚོམ་ཟའོ ༑༑ ༑༑ གསང་སྔགས་རྣལ་འབྱོར་གྱི་རྒྱུད་ལ། དེ་ཉིད་བསྡུས་པ། རྡོ་རྗེ་རྩེ་མོ། དཔལ་མཆོག་དང་པོ། ཁམས་གསུམ་རྣམ་རྒྱལ། མགོན་པོ་ཀུན་སྣང༌། ངན་སོང་སྦྱོང་རྒྱུད།

ཐམས་ཅད་གསང་བའོ།། །།གསང་སྔགས་སྤྱོད་པའི་རྒྱུད་ལ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད། འཕགས་པ་འཇམ་དཔལ་རྩ་བའི་རྒྱུད། འཇམ་དཔལ་གཤིན་རྗེ་གཤེད ༑ ཁྲོ་བོ་རྣམ་པར་རྒྱལ་བའི་རྒྱུད། པྲ་ཁོག་སྣང་ཞེས་བྱ་བ་རྩ་བའི་རྒྱུད་དང༌། རྒྱུད་ཕྱི་མ་དང༌། རྒྱུད་ཕྱི་མའི་ཕྱི་མ་གསུམ་བཞུགས་སོ།། །།བྱ་བའི་རྒྱུད་དང་དེའི་ནང་ཚན་ལ་རྟོག་པའི་རྒྱུད་ཅེས་ཀྱང་བརྗོད་མོད་ཀྱི། དབྱེ་བ་དཀའ་བས་ཕྱོགས་གཅིག་ཏུ་བརྗོད་ན་དེ་ཡང་མཐའ་ཡས་མོད་ཀྱི། མི་གཡོ་བའི་རྒྱུད་ལེའུ་བརྒྱད་མ། མི་གཡོ་བའི་རྒྱུད་ལེའུ་དགུ་མ། ཡང་དག་པ་ཡིན་མིན་དཔྱད། མི་གཡོ་བའི་རྟོག་པ་ཆེན་པོ། རིགས་གསུམ་སོ་སོའི་རྒྱུད། རིག་པ་ལྷ་མོའི་རྒྱུད་དོ།། །།དང་པོ་ལ། འཕགས་པ་འཇམ་དཔལ་རྩ་བའི་རྒྱུད་ཀྱི་དབང་དུ་བྱས་ན་དཔའ་བོ་དྲུག་པ་ཚང་བར་བཞུགས། རྒྱུད་རྒྱས་པ་ཀུན་ནས་ཕྱུང་ནས་དུམ་བུ་ཀུན་ལ ༑ འཇམ་དཔལ་གྱིས་ཞལ་ནས་གསུངས་པ། འཇམ་དཔལ་གྱིས་དམོད་བཙུགས་པ། ཤེས་རབ་བློ་འཕེལ། ཤེས་རབ་བསྐྱེད་པ། འཇམ་དཔལ་གྷོ་ཥ་ངག་གི་དབང་ཕྱུག འཇམ་དཔལ་གྱི་བསྟོད་པ། འཇམ་དཔལ་གྱི་ཡིག་འབྲུ་གཅིག་པའོ ༑༑ ༑༑ སྤྱན་རས་གཟིགས་ཀྱི་དབང་དུ་བྱས་ན་དོན་ཡོད་ཞགས་པ་རྩ་བའི་རྒྱུད། ཨ་མོ་གྷ་པཱ་ཤའི་རྟོག་པ་ཆེན་པོ། ཕྱག་སྟོང་སྤྱན་སྟོང་གི་རྟོག་པ་རྒྱས་པ། ཞལ་བཅུ་གཅིག་པའི་གཟུངས། འཕགས་པ་ཟ་མ་ཏོག་བཀོད་པའི་རྟོག་པ་རྒྱས་པ། སྤྱན་རས་གཟིགས་ཧ་ལ་ཧ་ལའི་རྟོག་པ་རྒྱས་པ། འཕགས་པ་མེ་ཁ་ལའི་སྙིང་རྗེ་མི་བཤཽལ་བའི་གཟུངས། སྤྱན་རས་གཟིགས་ཀྱི་ཡུམ། སྤྱན་རས་གཟིགས་ཀྱི་ཡོན་ཏན་བསམ་གྱིས་མི་ཁྱབ་པ། ཡིད་བཞིན་ནོར་བུ་འཁོར་ལོས་སྒྱུར་བའི་རྟོག་པ་རྒྱས་པ། ཧ་ཡ་གྲྀ་བའི་གཟུངས་དུམ་བུ། སེང་གེ་སྒྲས་དམ་བཅས་པའི་གཟུངས་དུམ་བུ། པདྨ་ཅོད་པན་ཡང་དག་པ་ཡིན་མིན་དཔྱད།། །།ཕྱག་ན་རྡོ་རྗེའི་རྒྱུད་ལ། ཕྱག་ན་རྡོ་རྗེ་དབང་བསྐུར་བའི་རྒྱུད། འཕགས་པ་རིག་པ་མཆོག དཔུང་པ་བཟང་པོ།

རྡོ་རྗེ་ས་འོག་གཅིག འཕགས་པ་རྡོ་རྗེ་ས་འོག་དང༌། འཇིག་རྟེན་གསུམ་འདུལ་བ་ལ་སོགས་པ་མང་དུ་སྣང་སྟེ་བཽད་མ་ཡིན་ནོ ༑ ༑ རྡོ་རྗེ་རྣམ་འཇོམས། དེའི་བཤད་རྒྱུད་རི་རབ་ཆེན་པོའི་ཁང་བུ་བརྩེགས་པ་དང་ ༑ རྡོ་རྗེ་མི་ཕམ་པ་མེ་ལྟར་འབར་བ་རྨོངས་བྱེད། རྡོ་རྗེ་སྙིང་པོའི་གཟུངས། རྡོ་རྗེ་ཕྲ་མོ་ཐོགས་པ་མེད་པའི་གཟུངས། འཕགས་པ་སྟོབས་པོ་ཆེའི་གཟུངས། ལག་ན་རྡོ་རྗེའི་བཅུའི་སྙྀང་པོའི་གཟུངས། རྡོ་རྗེ་འཇིགས་བྱེད་ཀྱི་གཟུངས་དུམ་བུ། འཕགས་པ་རྡོ་རྗེའི་མཆུ། གནམ་ལྕགས་མཆུའི་དུམ་བུ། འཕགས་པ་ལྕགས་ཀྱི་མཆུ ༑ འཕགས་པ་ལྕགས་ཀྱི་མཆུ་ནག་པོ། ཀླུའི་རྒྱལ་པོ་བྱ་ཁྱུང་བྱ་བ་དེ་བོད་མ་ཡིན ༑ དྲང་སྲོང་ཀླུ་ལ་དམོད་པ་བོར་བའི་གཟུངས། སོག་མ་མེད་པའི་རྟོག་པ་རྒྱས་པའོ།། །།རིག་པའི་ལྷ་མོ་རྣམས་ཀྱི་གཟུངས་ལ། གཙུག་ཏོར་རྣམ་རྒྱལ། གཙུག་ཏོར་དྲི་མེད། གཙུག་ཏོར་གདུགས་དཀར་རྒྱས་འབྲིང་ལྔ་ཡོད་པ་ལས་གསུམ་བོད་དུ་འགྱུར། ཀུ་རུ་ཀུ་ལླེ་རྟོག་པ། འོད་ཟེར་ཅན་གྱི་རྩ་བའི་རྒྱུད། དེའི་རྟོག་པ་ཆེན་པོ ༑ འཕགས་པ་རྡོ་རྗེ་ལྕགས་སྒྲོགས། འཕགས་པ་སྐུལ་བྱེད་མའི་གཟུངས། གཟའ་རྣམས་ཀྱི་ཡུམ། གཟུངས་གྲ་ལྔ། འཕགས་པ་བེ་ཅོན་ཆེན་མོ། འཕགས་པ་ཡངས་པ་ཅན་གྱི་གྲོང་ཁྱེར་དུ་འཇུག་པ། འཕགས་པ་རྒྱལ་མཚན་རྩེ་མོའི་དཔུང་རྒྱན ༑ འཕགས་པ་རྣམ་པར་རྒྱལ་བ། འཕགས་པ་ཕྱིར་ཟློག་མ་རྣམཔར་རྒྱལ་བ་ཅན་མ། གཙུག་ཏོར་ནག་མོ་བོད་མ་ཡིན། ཐམས་ཅད་ལ་མི་འཇིགས་པ་སྦྱིན་མ། གཞན་གྱིས་མི་ཐུབ་པ། མི་འཇིགས་མ་སྦྱིན་མ་ཕྱིར་ཟློག་མ་སྟོབས་ཅན ( ¡¶ ཞ ¡· + མ ) ༑ བར་དུ་གཅོད་པ་ཐམས་ཅད་རྣམ་པར་སྦྱོང་མ། འཕགས་པ་དུག་སེལ། མདངས་ཕྱྀར་འཕྲོག་མ། རིན་པོ་ཆེ་ཕྲེང་བའི་དུམ་བུ། འཕགས་པ་རྒྱལ་བ་ཅན། འཕགས་པ་རི་ཁྲོད་ལོ་མ་ཅན། མེ་ལྟར་འབར་བའི་གཟུངས། རིགས་སྔགས་རྒྱལ་མོ་སྒྲོལ་མ་མཆོག དབྱིག་དང་ལྡན་མ། ཡི་གེ་དྲུག་པའི་གཟུངས། འགྲོ་ལྡིང་བའི་རིགས་སྔགས་ཀྱི་རྒྱལ་མོ། དཔལ་ཆེན་མོའི་མདོ།

ནད་ཐམས་ཅད་རབ་ཏུ་ཞི་བར་བྱེད་པ། རིམས་ནད་རབ་ཏུ་ཞི་བར་བྱེད་པ། མིག་ནད་རབ་ཏུ་ཞི་བར་བྱེད་པ། མིག་ནད་རྣམ་པར་སྦྱོང་བ། གཞང་འབྲུམ་རབ་ཏུ་ཞི་བར་བྱེད་པ། རིགས་སྔགས་ཀྱི་རྒྱལ་མོ་དབུགས་ཆེན་མོ། མི་རྒོད་རྣམ་པར་འཇོམས་པ། ལྷ་མོ་དབྱངས་ཅན་མ་ལ་བསྟོད་པ། སངས་རྒྱས་ཐམས་ཅད་ཀྱི་ཡུམ། གཙུག་གི་ནོར་བུ། ཙནྡན་གྱི་ཡན་ལག དྲི་མ་མེད་པ། སྟོང་འཁྱིལ་བ། ལྷ་མོ་བརྒྱད་ཀྱི་གཟུངས། དེ་བཞིན་གཤེགས་པའི་ཡུམ། ཐུན་མོང་གི་མདོ་ལ། གསང་བ་སྤྱི་རྒྱུད། བསམ་གཏན་ཕྱྀ་མ ༑ གསེར་འོད་དམ་པའི་མདོ། འོག་མིན་གྱི་ཚེ་དཔག་མེད། བདེ་བ་ཅན་གྱི་ཚེ་དཔག་མེད། ཆོས་ཀྱི་རྒྱ་མཚོའི་དཀྱིལ་འཁོར་བརྒྱད་པ། ནོར་བུ་རྒྱས་པའི་གཞལ་མེད་ཁང༌། འཇིགས་པ་ཆཻན་པོ་བརྒྱད་ལས་སྒྲོལ་བའི་གཟུངས་ཆེན་མོ། གསང་བ་རིང་བསྲེལ་གྱི་ཟ་མ་ཏོག སྒོ་མཐའ་ཡས་པ་བསྒྲུབ་པ། མཚན་མོ་བཟང་པོ། འཕགས་པ་དཀོན་མཆོག་ཏ་ལ་ལ། ཡེ་ཤེས་ཏ་ལ་ལ། ཡེ་ཤེས་སྐར་མདའ་དང་དེ་གཉིས་དུམ་བུར་བཞུགས། མེ་ཏོག་བརྩེགས་པའི་གཟུངས། རིགས་སྔགས་ལྷ་མོ་ཀུན་ནས་འོད། དེའི་མིང་གཞན་པའི་དབང་པོ་ཡང་ཟེར། ཀུན་ཏུ་བཟང་པོ། གསེར་ཅན། འདུས་པ་ཆེན་པོ། མདོ་ཆེན་པོ་ཀུན་ཏུ་རྒྱུ་བ། མིང་མཐུན་པ་སངས་རྒྱས་བདུན་པ། སངས་རྒྱས་བཅུ་གཉིས་པ། བུ་མང་པོ་སྟོན་པ། སངས་རྒྱས་ཀྱི་སྙྀང་པོ་ཞེས་བྱ་བའི་ཆོས་ཀྱི་རྣམ་གྲངས། སངས་རྒྱས་ཀྱི་སྙྀང་པོ་ཞེས་བྱ་བའི་གཟུངས ༑ སངས་རྒྱས་ཀྱི་ཡན་ལག་དང་ལྡན་པ་ཞེས་བྱ་བའོ།། །།སོར་མོ་ཅན། ལུས་ཀྱི་དབྱིབས་མཛེས། བདེ་བ་བསྒྲགས་པ། མཆོད་པའི་སྤྲིན ༑ སྟོང་འགྱུར། ཀ་ཀ་ནི། དྲུག་པོ་དེ་གཟུངས་སྔགས་ཀྱི་དུམ་བུར་བཞུགས། ཆོས་ཐམས་ཅད་ཡོན་ཏན་བཀོད་པའི་རྒྱལ་པོ། སྒོ་དྲུག་པ། རྟེན་ཅིང་འབྲེལ་བར་འབྱུང་བའི་སྙིང་པོ། བདུད་རྩི་སྨན་གྱི་གཟུངས། ཀླུའི་རྒྱལ་པོ་གཟི་ཅན་གྱིས་ཞུས་པ ༑ སྤྲིན་ཆེན་པོ་ལས་ཆར་དབབ་པ་རླུང་གི་དཀྱིལ་འཁོར་ཞེས་བྱ་བའི་ལེའུ་དྲུག་པ་གཅིག་པུ། ཡང་སྤྲིན་ཆེན་པོ་རླུང་གི་དཀྱིལ་འཁོར་གྱི་ལེའུ་ཐམས་ཅད་ཀྱི་སྙིང་པོ

༑ དེ་གཉིས་ཀ་དབུ་ཡོད་གཞུག་མེད། འདུས་པ་ཆེན་པོ་རིན་པོ་ཆེའི་ཏོགའདུས་པ་ཆེན་པོ་ཉི་མའི་སྙིང་པོ། སངས་རྒྱས་ཀྱི་ཞིང་བཀོད་པ་ཀུན་ཏུ་སྟོན་པ། སངས་རྒྱས་བཅོམ་ལྡན་འདས་དང་ཉེ་བའི་སྲས་བརྒྱད་ཀྱི་མཚན་བརྒྱད་རྩ་བརྒྱད་པ་གཟུངས་སྔགས་དང་བཅས་པ་རྒྱུད་རྒྱས་པ་ནས་ཕྱུང་བའོ།། །།འཇིག་རྟེན་པའི་རྒྱུད་ལ། ( ¡¶ ལུ ¡· + ཚོགས་ཀྱི་བདག་པོའི་གཟུངས། ) ནོར་བུ་བཟང་པོའི་གཟུངས། ནོར་རྒྱུན་མའི་གཟུངས། གར་མཁན་མཆོག་གི་རྟོག་པ་ཆེན་པོ། མགོན་པོ་དང་ལྷ་མོའི་གཟུངས་གཉིས་སྣང་སྟེ་ཡང་དག་པ་མི་འདྲ། གསང་སྔགས་སྔ་འགྱུར་ལ། གསང་བའི་སྙིང་པོ་སྒྱུ་འཕྲུལ་བརྒྱད་ཅུ་པ། སྒྱུ་འཕྲུལ་བླ་མ། ལྷ་མོ་སྒྱུ་འཕྲུལ། ཐབས་ཀྱི་ཞགས་པ། དེ་རྣམས་ཡང་དག་པ་འདྲ། ལྷག་མ་ལེགས་པར་རྟོགས་པར་གྱིས། རྒྱུད་སྡེ་བཞིའི་དཀར་ཆག་ཆེ་རགས་ལགས་སོ།། །། ༄༅། །བླ་མ་གོང་མའི་ཆོས་སྐོར་གྱི་དཀར་ཆག་བཞུགས། ། ༄༅། །མལ་གྱོ་དག་ལས་འོངས་པའི། །གཤིན་རྗེ་རྣམས་ནི་འདི་ཡིན་གསུང་ ༑ ༑ ཞལ་གསུམ་པ་དང་ཕྱག་དྲུག་པ། །ཞལ་དགུ་ཡན་ལག་བཅས་པའོ། ། བདེ་མཆོག་རྩ་བའི་རྒྱུད་དང༌། དེའི་བཤད་རྒྱུད་ནི་ངེས་བརྗོད་བླ་མ། རྡོ་རྗེ་མཁའ་འགྲོ ༑ ཁྲག་འཐུང་མངོན་འབྱུང༌། ཀུན་ཏུ་སྤྱོད་པ། དེ་རྣམས་སྐོར་ལྔར་གསུངས་པ་ལས་རྩ་རྒྱུད་ཀྱི་སྐོར་ནག་པོ་ཆོས་དྲུག་ནི། དཀྱིལ་འཁོར་ཆོ་ག སྒྲུབ་ཐབས། སྦྱིན་སྲེག གསང་བའི་དེ་ཉིད། ཨོ་ལ་པ་ཏི། དཔྱིད་ཀྱི་ཐིག་ལེའོ། །ཀུན་ཏུ་སྤྱོད་པ་ཡན་ལག་དང་བཅས་པ་ཡིན། ལཱུ་ཧི་པ། རིན་ཆེན་རྡོ་རྗེ་མ། ཕྱི་མཆོད། ལག་མཆོད ༑ གཏོར་མ། ཚོགས་ཀྱི་གཞུང་གཉིས། རྡོ་རྗེ་ཆུ་སྦྱིན་པ་བསྟོད་པ་དང་བཅས་པ། རྒྱུན་བཤགས། ཕྲིན་ལས་བཅོལ་བའི་གཞུང༌། བཀྲ་ཤིས། རིག་མ་བཅུ་དྲུག རིན་ཆེན་བདུན། འདོད་ཡོན་ལྔའི་ ( ¡¶ ལུ ¡· + ཡིད་ ) མཆོད་ཡོན ( ¡¶ ལུ ¡· - ཡོན ) ༑ བསྟོད་པ་བཞི་སོ་སོར་བྱས་ན་ཉི་ཤུའོ། །བཤད་རྒྱུད་གསུམ་སྐོར་ཅིགརྡོ་རྗེ་དྲིལ་བུའི་སྐོར་ལ། དཀྱིལ་འཁོར་ཆོ་ག རིམ་ལྔ། བསྐྱེད་རིམ་མོ།

ཀེ་ཀ་ནའི་བསྐོར་དང་ལྔའོ། །འགྲེལ་པ་གསུངས་པ་ནི། རྩ་རྒྱུད་ལ། སྒྲུབ་ཐབས་ཀྱི་གླེང་གཞི། མཁའ་འགྲོ་མ་བྷ་བ་མ། ཁྲག་འཐུང་འབྱུང་བའི་འགྲེལ་པའོ། །ཨི་ཐི ༑༑ ༑༑ ཀུན་སྤྱོད་དང་ལཱུ་ཧི་པའི་འགྲེལ་པ་རེ་ཡོད་དེ་ཚོགས་པ་ལ་བཤད་པ་ཡིན་པས་མ་དག དེ་རྣམས་མལ་གྱོ་ལོ་ཙཱ་བའི་བདེ་མཆོག་སྐོར་ལྔའོ། །བདེ་མཆོག་སྡོམ་འབྱུང༌། ཕྱག་ན་རྡོ་རྗེའི་བསྟོད་འགྲེལ་དང༌། ཕྲན་ཚེགས་གཞན་གསུངས་པ་རྣམས་མལ་གྱོའི་མ་ཡིན་ནོ། །ནཱ་རོའི་རྗེས་འབྲང་བདེ་མཆོག་གཞུང༌། །སྐོར་ལྔ་བླ་མ་ལས་བཤད་པའི། །མལ་གྱོ་དག་ལས་རིམ་འོངས་པ། །དབུ་མ་མཁའ་སྤྱོད་དག་དང་ནི། །ཕག་མོ་ལ་སོགས་སྒྲུབ་པའི་ཐབས། །ཕྲན་ཚེགས་འདིར་ནི་མ་བྲིས་སོ ༑ ༑ གཞན་གྱི་ཕྱི་རོལ་འཁོར་ཡིན་པས། །རྣམ་པ་ཀུན་ཏུ་སྤངས་པའི་རིགས། ། རྗེ་བ་རི་སྙྀང་རྗེ་ཆེན་པོ་དང་ལྡན་པའི་ཆོས་བསམ་གྱིས་མི་ཁྱབ་ཀྱང་གཙོ་ཆེ་བར་གསུངས་པ་ནི། དོན་ཡོད་ཞགས་པ་ཡན་ལག་བཅས། །རྣམ་རྒྱལ་ཡན་ལག་བཅས་པ་དང༌། །སྒྲུབ་ཐབས་བསྡུས་པ་དག་དང་ནི། །རྡོ་རྗེ་གདན་པའི་ཆོས་དྲུག་དང་ ༑ ༑ དང་པོའི་ལས་པའི་བྱ་བར་བཅས། །ལྷ་དགུ་ལ་སོགས་བསམ་མི་ཁྱབ། ། བ་རི་རིན་ཆེན་གྲགས་པ་ཡིས། །བོད་ལ་ཕན་པའི་དོན་དུ་བསྒྱུར། །ཀྱེ་རྡོར་བདེ་མཆོག་ནག་འཇིགས་དང༌། །བ་རིའི་མན་ངག་སྣ་ཚོགས་དང༌། །གདམས་ངག་ཕྲན་ཚེགས་སྣ་ཚོགས་ཀྱི། །དཀར་ཆག་རྣམས་ནི་མ་བྲིས་ཏེ། །གཞུང་གི་དཀར་ཆག་ཆེ་ལོང་ཙམ། །གྲགས་པ་རྒྱལ་མཚན་བདག་གིས་བསྡེབས། །དེས་ནི་འགྲོ་བ་མ་ལུས་པ། །རྡོ་རྗེ་འཛིན་པའི་སར་འགྲོ་ཤོག། །། ༄༅། །ཀྱེ་རྡོ་རྗེའི་ཆོས་སྐོར་གྱི་དཀར་ཆག་བཞུགས། ། ༄༅། །ཨོཾ་སྭ་སྟི་སིདྡྷཾ། བླ་མ་དམ་པ་རྣམས་ལ་ཕྱག་འཚལ་ལོ། །བརྟག་པ་གཉིས་པ། གུར། སཾ་པུ་ཊ། བརྟག་པ་གཉིས་ལ་འགྲེལ་པ་ཀུ་མུ་ཏི། དཀྱིལ་འཁོར་ཆོ་ག་བཟང་པོ་ཡོངས་སུ་བཟུང༌། སྒྲུབ་ཐབས་ཡན་ལག་དྲུག་པ། བདག་མེད་མའི་སྒྲུབ་ཐབས། ( ¡¶ ལུ ¡· + རྡོ་རྗེ་གུར་གྱི་སྒྲུབ་ཐབས། ) གཏུམ་མོའི་འགྲེལ་ཆུང༌། སྦྱིན་སྲེག

ཕྱག་མཚན་གྱི་དག་པ། གཏོར་མ། སྔགས་དོན། ཡང་སྔགས་དོན་གཅིགབདུད་རྩི་འོད། ལྷན་ཅིག་སྐྱེས་གྲུབ། ལམ་གྱི་ཡན་ལག་ལ། དེ་ཉིད་བཅུ་པ། ཚོགས་ཀྱི་འཁོར་ལོ་དྲན་པ་གཅིག་པ། དཔའ་མོ་གཅིག ཡང་དཔའ་མོ་གཅིག་མ། རིན་ཆེན་འབར་བའི་སྒྲུབ་ཐབས། མན་ངག་གི་རོ་སྲེག་ཀྱང་ཡིན། དེ་རྣམས་ཌོཾ་བི་བའི་སྐོར་རོ། །བརྟག་པ་གཉིས་པ་འགྲེལ་པ་པདྨོ་ཅན། དཀྱིལ་ཆོག་ནས་གླིང་མ། སྒྲུབ་ཐབས་མཚོ་སྐྱེས་རྡོ་རྗེ། ཚོགས་འཁོར། དམ་ཚིག་ལྔ་པ། བསྟོད་པ། གུར་གྱི་བཤད་སྦྱར། ཕྱག་བཅུ་དྲུག་པ་དཀར་པོ། སྐབས་ཀྱི་འགྲེལ་པ་བརྒྱད་དེ་དེ་ནི་གླེང་གཞིའི་འགྲེལ་པ་རྩའི་མངོན་རྟོགས་ཆེན་པོ། ཆུང་བ། དུར་ཁྲོད་ཀྱི་འགྲེལ་པ་ཆེན་པོ། ཆུང་བ་བརྡའི་འགྲེལ་པ། རྡོ་རྗེ་གླུའི་འགྲེལ་པ་ཆེ་ཆུང་གཉིས་དེ་རྣམས་པདྨའི་སྐོར་རོ། །རོ་སྲེག་ཆོ་ག གཏོར་མའི་ཆོ་ག ཚོགས་ཀྱི་འཁོར་ལོ། དེ་རྣམས་ལོ་ཙཱ་བ་ཉིད་ཀྱིས་མཛད་དེ་དེའི་སློབ་མས་ཕྱག་མཚན་གྱི་དག་པ་བྱས། དེ་རྣམས་རྗེ་བཙུན་རིན་པོ་ཆེ་འབྲོག་མི་ཤཱཀྱ་ཡེ་ཤེས་ཀྱིའོ།། །།བརྟག་པ་གཉིས་ལ་འགྲེལ་པ་རྣལ་འབྱོར་རིན་པོ་ཆེ་སྦྱོར་བའི་ཕྲེང་བ། དཀྱིལ་འཁོར་ཆོ་ག་གཞུང་འགྲེལ། སྒྲུབ་ཐབས་དེ་ཉིད་གསལ་བ། ཕྱག་བཅུ་དྲུག་པ་དཔའ་བོ་གཅིག ཕྱག་གཉིས་པ་དཔའ་བོ་གཅིག ལམ་གྱི་ཡན་ལག་ལ། རབ་གནས་ཚུལ་ཟབ་མོ། སྦྱིན་སྲེག རོ་སྲེག ཚོགས་འཁོར། བསྟོད་པ། བདག་མེད་མའི་སྒྲུབ་ཐབས་ཆེ་ཆུང་གཉིས། རྫོགས་རིམ་གྱི་གཞུང༌། དེ་རྣམས་ནག་ཆུང་གིས་འགོས་ཁུག་པ་ལས་བརྒྱུད་པའོ། །ཀྱེ་རྡོ་རྗེའི་ཆོས་སྐོར་གཙོ་ཆེ་བར་གསུངས་པ་རྣམས་སོ།། །།ཀྱེའི་རྡོ་རྗེའི་ཆོས་སྐོར་སྐབས་སུ་གསུངས་པའི་འགྲེལ་པ་ནི། རྡོ་རྗེ་སྙྀང་པོ་མ ༑ བྷ་བ་མ། དྲན་པའི་འབྱུང་གནས་མ། མུ་ཏིག་ཕྲཻང་བ། པདྨོ་ཅན། ཀུ་མུ་ཏི། དམ་ཚིག་རྡོ་རྗེ་མའོ། །གུར་གྱི་འགྲེལ་པ། ལྷའི་རིགས་ཀྱི་བློ་གྲོས་ཀྱིས་མཛད་པའི་ཆེ་ཆུང་གཉིས། ཨིནྡྲ་བྷཱུ་ཏིས་མཛད་པའི་སཾ་པུ་ཊའི་འགྲེལ་པ་ཆེན་པོ། ཤཱནྟི་པའི་ཆོས་སྐོར་རྣམས་ལས་

¡Ã མུ་ཏིག་ཕྲེང་བ་འཁྲུལ་སྤོང༌། ལྷན་ཅིག་སྐྱེས་པ། ཧེ་རུ་ཀ་འབྱུང་བའོ། ། ( ¡¶ ལུ ¡· - མུ་ཏིག་་་་་་་འབྱུང་བའོ། ། ) ཡན་ལག་མེད་པའི་རྡོ་རྗེས་མཛད་པའི་སྒྲུབ་ཐབས། ཌོཾ་བི་བའི་སྒྲུབ་ཐབས། དཔལ་གྱི་ཞབས་ཀྱིས་མཛད་པའི་སྦྱིན་སྲེག མེ་ཏྲཱི་པས་མཛད་པའི་རྣམ་པར་དག་པའི་གཏེར་དང༌། བདག་མེད་ ¡Ã མ་ ( ¡¶ ལུ ¡· མའི་དེ་ཉིད་ ) གསལ་བ་རྣམས་སོ། །དབང་རབ་བྱེད། ལྟ་བ་ངན་སེལ་རྩ་འགྲེལ་གཉིས། རྣམ་དག་གཏེར། བདག་མེད་གསལ་བ། རིན་ཆེན་ཕྲེང་བ། དབང་གི་དགོངས་པ། དབང་རྣམ་པར་ངེས་པ། དེ་བཞིན་གཤེགས་པ་ལྔའི་ཕྱག་རྒྱ་རྣམ་པར་བཤད་པ། ཨ་མ་ན་སི། ཐེག་པ་ཆེན་པོ་ཉི་ཤུ་པ། དེ་ཁོ་ན་ཉིད་བཅུ་པ ༑ རབ་ཏུ་མི་གནས་པ་གསལ་བར་བསྟན་པ། རྨི་ལམ་བསྟན་པ། སྒྱུ་མ་ངེས་བསྟན། ཕྱག་རྒྱ་བཞིའི་རྗེས་སུ་བསྟན་པ། མི་ཕྱེད་ལྔ་པ། བརྩེ་བ་ལྔ་པ། དགའ་གཅུགས་ལྔ་པ། བདེ་ཆེན་གསལ་མེད། ལྷན་ཅིག་སྐྱེས་པའི་དྲུག་པ། གནས་ཐབས་བསྡུས་པ། དབང་ངེས་བསྟན་གྱི་འགྲེལ་པ། ཤེས་རབ་ཡེ་ཤེས་གསལ་བ། རྡོ་རྗེའི་ཚིག བླ་མ་བརྒྱུད་པའི་རིམ་པ། སྒྲུབ་པ་བརྒྱུད་པའི་རིམ་པའོ། །ཀྱེའི་རྡོ་རྗེའི་ཆོས་སྐོར་རྣམས་རྫོགས་སོ།། །། སྙིང་པོའི་དོན་གྱི་ཀྱེ་ཡི་རྡོ་རྗེ་ནི། །བིརྺའི་རྗེས་འབྲང་ཌོཾ་བིའི་སྐོར། ། ཡན་ལག་མེད་རྗེས་པདྨའི་སྐོར། །དམ་ཚིག་རྡོ་རྗེ་ནག་པོའི་སྐོར། །གཙོ་ཆེའི་ཆོས་སྣ་སུམ་ཅུ་དགུ། །ལམ་སྐོར་དགུ་ནི་ཁྱད་པར་རོ། །དགེ་བསྙེན་གྲགས་པ་རྒྱལ་མཚན་གྱིས་ཀྱེའི་རྡོ་རྗེའི་དཀར་ཆག་བྲིས་པ་ཡིན་ནོ། ། ༄༅། །རྣལ་འབྱོར་བྱང་ཆུབ་སེང་གེའི་ཞུ་བ་བཞུགས། །༄༅། །ན་མོ་གུ་ར་ཝེ། ས་སྐྱའི་རྗེ་བཙུན་ཆེན་པོའི་དྲུང་དུ། འཕན་ཡུལ་གྲོང་པའི་རྣལ་འབྱོར་བྱང་སེང་གིས་དྲི་བ་བཞི་ཞུ་བ་ནི། དབང་བསྐུར་མ་ཐོབ་པར་གསང་སྔགས་སྤྱོད་པའི་བཤད་པ་ཨེ་ཡོད། རྡོ་རྗེ་རྣལ་འབྱོར་མའི་བྱིན་རླབས་ཀྱིས་དབང་བསྐུར་གྱི་གོ་ཨེ་ཆོད། ཁྱེད་གསང་སྔགས་ཀྱི་བདག་པོ་ཡིན་པས་གསང་སྔགས་ཀྱི་ལམ་གྱི་འགྲོ་ཚུལ་ཅི་འདྲ་ཞིག་ཡིན།

ནཱ་རོ་པ་དང་མར་པ་ལ་ལས་མཇལ་བར་འདོད། ལ་ལས་མ་མཇལ་བར་འདོད་པ་ལ་ཁྱེད་ལ་དེའི་རྒྱུས་མངའ་འམ་ཟེར་ནས་ཇི་ལྟར་ཡིན་གྱི་རྒྱུ་མཚན་ཐུགས་ལ་འདོགས་པར་ཞུ།།

།། ༄༅། །རྣལ་འབྱོར་བྱང་ཆུབ་སེང་གེའི་དྲིས་ལན་བཞུགས། །༄༅། །ཨོཾ་སྭ་སྟི་སིདྡྷཾ། ( ¡¶ ཞ ¡·¡¶ ལུ ¡· + ཡོངས་ཀྱི་དགེ་བའི་བཤེས་གཉེན་ཆེན་པོ་སྡེ་སྣོད་དུ་མ་ལ་ཐུགས་བྱང་བ། སངས་རྒྱས་ཀྱི་བསྟན་པའི་རྩ་བ་འདུལ་བ་འཛིན་པ་དོན་གྱི་སླད་དུ་མཚན་ནས་བརྗོད་ན། ཤཱཀྱའི་དགེ་སློང་བྱང་ཆུབ་སེང་གེའི་ཕྱག་ཏུ་ ) གཙང་ལ་སྟོད་ཀྱི་གྲོམ་པ་ས་སྐྱའི་དགོན་པ་ནས་ཤཱཀྱའི་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་གྱིས་ ¡Ã ཤཱཀྱའི་དགེ་སློང་བྱང་ཆུབ་སེང་གེའི་ ( ¡¶ ཞ ¡· - ཤཱཀྱའི་་་་་་་སེང་གེའི་ ) ཆབ་ཤོག་གི་ལན་ཡི་གེ་ཕྱག་ཏུ་ཕུལ་བ། སྔར་བཞིན་སྐུ་ཁམས་བདེ་ཞིང་ཆོས་དང་མཐུན་པར་སངས་རྒྱས་ཀྱི་བསྟན་པ་ལ་བྱ་བ་བྱེད་པར་ཞུ། གློ་བ་སྤྲོ་སླད་ཀྱི་བསྙུན་ཤོག་བུ་ལ་སྨོན། དོན་ལ་ཁྱེད་ཀྱི་ཡི་གེ་བར་ཆད་མེད་པར་ཁོ་བོའི་སུག་པར་ཕྱིན། དེའི་ལན་དུ་གྱུར་པ་ལ་སྤྱིར་མ་སྨིན་པ་ལ་གསང་སྔགས་བཤད་པར་བྱ་བའི་རྒྱུད་ཀྱི་བྱེ་བྲག་རྟོག་པའི་རྒྱུད་ཅེས་བྱ་བ། འཕགས་པ་དོན་ཡོད་ཞགས་པ་ལ་སོགས་པ་འགའ་མ་གཏོགས་པ་རྒྱུད་སྡེ་བཞི་པོ་ཐམས་ཅད་ལས་རང་རང་གི་ཆོ་གས་སྨིན་པར་བྱས་པ་ལས་མ་སྨིན་པར་གཞན་ལ་བཤད་པར་བྱ་བ་གནང་བ་མ་མཐོང་སྟེ། དེ་ཡང་བྱ་བའི་རྒྱུད་ཀྱི་རྩ་བ་ལྟ་བུ་དཔུང་པ་བཟང་པོ་ལས། རིགས་དང་དམ་ཚིག་མ་ཐོབ་སྙྀང་རྗེ་མེད། །དེ་བཞིན་བྱང་ཆུབ་སེམས་ནི་མ་བསྐྱེད་ཅིང༌། །སངས་རྒྱས་མ་དད་ལྷ་གཞན་ལ་བརྟེན་པས། །ང་ཡི་གསང་སྔགས་བཟླས་ན་ཕུང་བར་གྱུར། །ཞེས་བཤད ༑ བྱ་བའི་རྒྱུད་ཀྱི་དཀྱིལ་འཁོར་ཀུན་ཏུ་འཇུག་པར་མ་ནུས་ན་ཡང་དཀྱིལ་འཁོར་གཅིག་ཙམ་དུ་འཇུག་དགོས་ཏེ། དེ་ཉྀད་ལས། བསམ་པ་ཞན་ཅིང་ཉམས་ཀྱིས་མི་ལྕོགས་པས། །དཀྱིལ་འཁོར་ཐམས་ཅད་བལྟ་བར་མི་ནུས་ནའང༌། །དེ་ལས་གང་ཡང་རུང་བའི་དཀྱིལ་འཁོར་ནི། །གཅིག་ཙམ་ཞིག་ཀྱང་དད་པས་མཐོང་གྱུར་ན། །གནོད་སྦྱིན་ཚོགས་དང་མཚན་མོ་རྒྱུ་བ་དང༌། །ས་བླའི་གདོན་རྣམས་ཀུན་དང་ཀླུ་བདག་དང༌། །ལྷ་ལ་སོགས་དང་བགེགས་དང་ལོག་འདྲེན་དང༌།

། བརྟུལ་ཞུགས་གནས་པ་དེ་ལ་གླགས་མི་ལྟ། །ཞེས་བྱ་བ་ལ་སོགས་པར་གསུངས་སོ ༑ ༑ སྤྱོད་པའི་རྒྱུད། འཇམ་དཔལ་རྩ་རྒྱུད་ལས་ཀྱང༌། ཇི་ལྟར་ཡང་དག་པའི་ལྟ་བ་མེད་པ་ལ་སྡོམ་བརྩོན་མེད་པ་དང༌། སྐྱབས་སུ་མ་སོང་བ་ལ་ཆོས་ ( ¡¶ ལུ ¡· + འདི་ ) པར་གཏོགས་པ་མེད་པ་དང༌། བྱང་ཆུབ་ཏུ་སེམས་མ་བསྐྱེད་པ་ལ་བྱང་ཆུབ་སེམས་དཔའ་མེད་པ་ལྟར་མངོན་པར་དབང་བསྐུར་བ་མ་བྱས་པ་ལ་ཡང་སྔགས་པའི་ཐ་སྙད་མེད་པར་རིགས་པར་བྱའོ་ཞེས་པ་དང༌། དེའི་རྒྱུད་ཕྱྀ་མ་ཁྲོ་བོ་རྣམ་པར་རྒྱལ་བ་ལས་ཀྱང༌། ཁྱོད་ཀྱིས་དབང་མ་བསྐུར་བ་རྣམས་ལ་མིང་ཙམ་ཡང་བསྟན་པར་མི་བྱའོ་ཞེས་བཤད་དོ། །རྣལ་འབྱོར་གྱི་རྒྱུད་ཀྱི་འཕགས་པ་དེ་ཁོ་ན་ཉྀད་འདུས་པ་ལས་ཀྱང༌། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་སྨྲ་བར་མི་བྱ་སྟེ། ཁྱོད་དམ་ཚིག་ཉམས་པར་འགྱུར་ཏ་རེ། ཞེས་འབྱུང་ངོ༌། །དེ་དག་ཐམས་ཅད་པས་ཀྱང་རྣལ་འབྱོར་ཆེན་པོའི་རྒྱུད་འདི་ནི་ཤིན་ཏུ་གསང་ཞིང་སྦ་བར་བྱ་བ་སྟེ། དབང་གི་སྔོན་དུ་ཡང་དམ་ལ་བཞག་པ་བཞི་ལ་སོགས་པ་རྒྱས་པར་གསུངས་ལ། དཔལ་ཕྱག་རྒྱ་ཆེན་པོ་ཐིག་ལེ་ལས་ཀྱང༌། དབང་མེད་ན་ནི་དངོས་གྲུབ་མེད། །བྱེ་མ་བཙིར་ཡང་མར་མེད་བཞིན། །གང་ཞིག་རྒྱུད་ལུང་ང་རྒྱལ་གྱིས། །དབང་བསྐུར་མེད་པར་འཆད་བྱེད་པ། །སློབ་དཔོན་སློབ་མ་ཤི་མ་ཐག ༑ དངོས་གྲུབ་ཐོབ་ཀྱང་དམྱལ་བར་སྐྱེ། །ཞེས་གསུངས་ཏེ། དངོས་གྲུབ་ཐོབ་ཀྱང་ཞེས་བྱ་བ་ནི་ཐུན་མོང་གི་དངོས་གྲུབ་ནམ་མཁའ་ལ་འགྲོ་བའི་བར་ཐོབ་ཀྱང་ངན་འགྲོར་འགྲོ་སྟེ། དབང་མ་ཐོབ་པར་ལམ་ཟབ་མོ་ཉམས་སུ་བླང་བའི་ཕྱྀར་རོ།། ངེས་བརྗོད་བླ་མ་ལས་ཀྱང༌། གང་ཞིག་དབང་བསྐུར་མེད་པ་ལ། །གཞན་དུ་དེ་ཉིད་མ་བསྟན་ཅིག །ཅེས་བྱ་བ་ལ་སོགས་པ་གསུངས་སོ། །ལུང་གཞན་ཡང་བསམ་གྱིས་མི་ཁྱབ་པ་ཡོད་མོད་ཀྱི། གཞུང་མངས་ཀྱིས་དྭཽགས་པས་མ་བྲིས་སོ།། རྣལ་འབྱོར་མའི་གཞུང་རྣམས་ལས་བྱིན་རླབས་ཕྲ་མོ་བཤད་པ་དེ་དག་གང་ཡིན་ཞེ་ན། དབང་ཐོབ་པའི་གང་ཟག་ལ་ཏིང་ངེ་འཛིན་གྱི་ཁྱད་པར་འགའ་ཞིག་རྒྱུད་ལ་བསྐྱེད་པར་བྱ་བའི་ཕྱིར་བྱིན་རླབས་ཀྱི་རྒྱུན་བསྒོམ་དུ་གཞུག་པ་ཞེས་བྱ་བའི་གདམས་ངག་ཡིན་གྱི།

དབང་མ་ཐོབ་པ་རྣམས་ལ་རྡོ་རྗེ་རྣལ་འབྱོར་མ་ལ་སོགས་པའི་གསང་བ་བསྟན་དུ་ག་ལ་རུང༌། དེའང་རྡོ་རྗེ་རྣལ་འབྱོར་མ་རྣམས་ཀྱི་རྩ་བ་ལྟ་བུ ༑ སློབ་དཔོན་རྒྱལ་པོ་ཨིནྡྲ་བྷཱུ་ཏིས་མཛད་པ་ཞལ་གཉིས་མ་ཆུང་ངུ་ཞེས་བྱ་བ་ལས ༑ སྔགས་པས་ཐོག་མར་བླ་མ་དང་སངས་རྒྱས་ལ་མངོན་པར་གུས་པའི་ཡིད་ཅན་གྱིས་བྱང་ཆུབ་ཀྱི་སེམས་བརྟན་པར་བཟུང་སྟེ། དབང་བསྐུར་བ་ཡང་དག་པར་ཐོབ་ནས་ཞེས་འབྱུང་བ་ཡིན་ནོ། །རྡོ་རྗེ་རྣལ་འབྱོར་མ་ལ་ཡང་སྔོན་དུ་བསྙེན་པ་དང་སྟ་གོན་ཡང་བྱས། ལྷ་ལྔ་ལ་སོགས་པའི་དཀྱིལ་འཁོར་ཡང་བྲིས་ཏེ། སྒྲུབ་མཆོད་དང་བདག་འཇུག་མང་བར་བྱས། སློབ་མའི་ཕྱྀ་ནང་གི་འཇུག་པ་དང་དབང་བསྐུར་བ་ཡང་ཡོངས་སུ་རྫོགས་པར་བྱས་ན། སྦྱང་གཞི་དང་སྦྱོང་བྱེད་ངོ་འཕྲོད་པ་ཡོད་པའི་ཕྱྀར་འདིས་སྨིན་པར་བྱེད་པ་ཡོངས་སུ་རྫོགས་པ་ཡིན་ཏེ། འདི་ལྟ་བུའི་སྒོ་ནས་རྡོ་རྗེ་རྣལ་འབྱོར་མའི་ཆོ་ག་ཡོངས་སུ་རྫོགས་པར་བྱེད་པ་ནི་གཅིག་ཙམ་ཡང་མ་མཐོང་ངོ༌། །ཡང་གསང་སྔགས་སྔ་འགྱུར་རྙིང་མ་བ་འགའ་ཞིག་གིས་སྤྱོད་པས་གསང་བ་ཕྱོགས་ཐམས་ཅད་དུ་སྒྲོགས་པ་ལ་ཉེས་པ་མེད་པར་བྱེད་པ་འདི་ཡང་རང་གི་གཞུང་དང་ཡང་འགལ་བས་འདི་ཡང་དག་པ་མ་ཡིན་ཏེ། གསང་བའི་སྙྀང་པོ་ལས། དབང་རྣམས་བསྐུར་བར་མ་བྱས་ཞིང༌། །བླ་མ་མཉེས་པར་མ་བྱས་པར། །མཉན་པ་ལ་སོགས་བརྩོན་པ་ནི། །འབྲས་བུ་མེད་ཅིང་བརླག་པར་འགྱུར། །ཞེས་གསུངས་ལ། དེ་ལ་སོགས་པ་སྔ་འགྱུར་གྱི་བཀའ་དང་བསྟན་བཅོས་དུ་མ་ལས་མ་སྨིན་པ་ལ་གསང་བ་མི་བསྒྲགས་པར་གསུངས་སོ། ཁྱེད་ཀྱི་ལུགས་ཀྱི་གསང་སྔགས་ཀྱི་སྤྱིའི་གོ་བ་ཇི་ལྟར་ལགས་ཞེས་གསུངས་པའི་ལན་ལ་སྤྱིར ༑ རྡོ་རྗེ་ཐེག་པའི་ལུགས་ཀྱི་ཐོག་མར་དབང་ཡོངས་སུ་རྫོགས་པར་བསྐུར་བས་སྦྱང་གཞི་དང་སྦྱོང་བྱེད་ངོ་འཕྲཽད་པར་བྱས་ནས། དམ་ཚིག་དང་སྡོམ་པ་ལ་ཉེས་པ་མེད་པར་བྱས་ནས་བསྲུངས་ན་ལམ་ཟབ་མོ་མ་བསྒོམ་ཀྱང་སངས་རྒྱས་འགྲུབ་པར་གསུངས་ཏེ། དམ་ཚིག་ལྔ་པ་ལས།

གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་སོ། །དེའི་སྟེང་དུ་དབང་ཡང་དང་ཡང་དུ་བླངས་ན་སྐྱེ་བ་བདུན་ནས་འགྲུབ་པར་འགྱུར་ཏེ། དེ་ཁོ་ན་ཉིད་ཀྱི་རྒྱུད་ལས། དབང་བསྐུར་ཡང་དག་སྦྱིན་ལྡན་ན། །སྐྱེ་ཞིང་སྐྱེ་བར་དབང་བསྐུར་འགྱུར། །དེ་ཡིས་སྐྱེ་བ་བདུན་ལ་ནི། །མ་བསྒོམས་པར་ཡང་དངོས་གྲུབ་ཐོབ། །ཅེས་གསུངས་སོ ༑ ༑ དེས་ན་ཐོག་མར་དབང་ཡང་དག་པར་བླང་བ་གལ་ཆེ་ལ། དབང་ཐོབ་ནས་ཀྱང་ལམ་ཟབ་མོ་བསྒོམ་པ་བས་སྲུང་སྡོམ་གལ་ཆེ་སྟེ། མ་ཐོབ་ན་བསྲུང་རྒྱུ་མེད་ཅིང་ ༑ མ་བསྲུངས་ན་བསྒོམས་ཀྱང་མི་ཕན་ལ། དབང་ཐོབ་ཅིང་དམ་ཚིག་བསྲུངས་ན་མ་བསྒོམས་ཀྱང་འགྲུབ་པར་བཤད་པའི་ཕྱྀར་རོ། །ཐོབ་ཅིང་བསྲུངས་པའི་སྟེང་དུ་བསྒོམ་པར་བྱ་བ་ལ་བྱང་ཆུབ་ཀྱི་སེམས་དང་ལྟ་བ་མ་འཁྲུལ་བ་ལ་སོགས་པ་གོམས་པར་བྱས་ནས། གདོད་བསྐྱེད་པའི་རིམ་པ་སྔོན་དུ་སོང་བས་རྫོགས་པའི་རིམ་པ་བསྒོམ་པ་ཟུང་དུ་འབྲེལ་བ་ནི་ལམ་མ་འཁྲུལ་བ་ཞེས་བྱ་བ་གནད་དུ་ཆེ་བ་ཡིན་ཏེ། བརྟག་པ་གཉིས་པ་ལས། བསྐྱཻད་པའི་རིམ་པ་ཉིད་དང་ནི ༑ ༑ རྫོགས་པ་ཡི་ཡང་རིམ་པ་ཉིད། །རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། །ཞེས་གསུངས་ལ། དེ་བཞིན་དུ་གསང་བ་འདུས་པ་ལ་སོགས་པའི་རྒྱུད་དུ་མ་ནས་ཀྱང་གསུངས་ཤིང༌། སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང༌། རིམ་པ་ལྔ་པ་ལས། བསྐྱེད་པའི་རིམ་པར་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས།། སྐས་ཀྱི་གདང་བུ་ལྟ་བུར་བསྟན། །ཞེས་གསུངས་སོ། །དེ་ལ་སོགས་པ་ཡང་དག་པའི་བསྟན་བཅོས་དུ་མ་ནས་ཀྱང་བཤད་དོ། །དེ་ལྟར་རིམ་པ་གཉྀས་ལ་གནས་པ་དེས་ཚར་གཅད་པ་དང་རྗེས་སུ་གཟུང་བའི་ལས་གང་ཡང་རུང་བ་གཅིག་ནུས་ན་རྟོགས་པ་བརྟན་པར་བྱ་བའི་ཕྱིར་གསང་བའི་སྤྱོད་པ་བྱེད་པ་ཡིན་པས་དེ་ནས་མཐོང་བའི་ལམ་གྱིས་ཡེ་ཤེས་སྐྱེས་ནས་སངས་རྒྱས་བརྒྱའི་ཞལ་མཐོང་ཞིང༌།

ཞིངཁམས་བརྒྱ་བསྒུལ་བ་ལ་སོགས་པ་ཡོན་ཏན་བརྒྱ་ཕྲག་བཅུ་གསུམ་ཐོབ་ནས། གྲུབ་པ་ཐོབ་པ་ཞེས་བྱ་བའི་མིང་དུ་ཐོབ་པ་ཡིན་ལ། དེས་ས་བཅུ་ཐོབ་ནས་གསང་སྔགས་ཀྱི་ཉེ་བའི་རྒྱུ་ཞེས་བྱ་བ་ལ་བརྟེན་ནས་ས་ལྷག་མ་རྣམས་བསྒྲུབས་ཏེ། ས་བཅུ་གསུམ་པ་རྡོ་རྗེ་འཛིན་པ་ཞེས་བྱ་བ་མངོན་དུ་བྱེད་པ་རྣལ་འབྱོར་ཆེན་པོའི་རྒྱུད་དུ་མ་དང༌། སྐྱོན་མེད་པའི་བསྟན་བཅོས་དུ་མ་ནས་ཀྱང་གསུངས་སོ། །ཇོ་བོ་ནཱ་རོ་ཏ་པ་དང་མར་པ་མཇལ་ལམ་མ་མཇལ་གསུངས་པའི་ལན་ནི། སྤྱིར་འདི་དག་ལ་ལུང་མེད་པའི་ཕྱིར་ལོ་རྒྱུས་ཙམ་ལ་བརྟེན་ཏེ་བརྗོད་པ་ལས་གཞན་ཤེས་པར་དཀའ་སྟེ། ནག་ཚོ་ལོ་ཙཱ་བའི་ཞལ་ནས། ¡Ã ང་བཙུན་ཆུང་གཅིག་གིས་ཇོ་བོ་སྤྱན་འདྲེན་དུ་ཕྱྀན་ཙ་ན། ཇོ་བོ་མ་ག་དྷཱར་སྟབས་ཀས་ལོ་གཅིག་འགོར་བར་བྱུང་ནས ༑ ཇོ་བོ་ནཱ་རོ་པ་སྙན་པ་ཆེ་བས་ཞལ་བལྟ་བ་ལ་འགྲོ་སྙམ་སྟེ། མ་ག་དྷཱ་ནས་ཟླ་བ་གཅིག་ཤར་ལྷོར་ཕྱྀན་པ་ན། ཕུལླ་ཧ་རི་ཞེས་བྱ་བའི་གཙུག་ལག་ཁང་ན་ཇོ་བོ་བཞུགས་ཞེས་ཐོས་ཏེ་དེ་ལྟ་བར་ཕྱིན་པས་ང་བསོད་ནམས་ཆེ་བར་བྱུང་སྟེ། སླེབ་པའི་ཉིན་པར་ཇོ་བོ་ལ་རྒྱལ་ཕྲན་ཞིག་ཕྱག་འཚལ་བ་ཡིན་ཟེར་ནས་ཕྱིན་པས་ཁྲི་ཆེན་པོ་ཞིག་བརྩིགས་ནས་འདུག་པའི་རྩར་བསྡད། དེ་ནས་ཁྲོམ་ཐམས་ཅད་འུར་ལངས་ནས། ཇོ་བོ་བྱོན་ཀྱིན་འདུག་ཟེར་ཏེ་བལྟས་པས། ཇོ་བོ་སྐུ་བོངས་ཆེ་བ ༑ དབུ་སྐྲ་དཀར་བ་ལས་ཐལ་ནས། དམར་སང་ངེ་བ་སིནྡྷུ་རའི་ཐོད་བཅིངས་པ ༑ མི་བཞི་ཙམ་གྱིས་བཏེགས་ནས་གོ་ལ་མུར་གིན་བྱོན་པ་མཐོང༌། ཞབས་ལ་འཇུ ༑ གསུང་ཐོས་པ་བྱ་སྙམ་ཙ་ན། དབང་ཆེ་ཆེས་ཕར་ཕར་ཕུལ་ནས་ཐ་མར་བཏོན ༑ དེར་ཇོ་བོའི་ཞལ་ནི་མཐོང༌། གསུང་ནི་མ་ཐོས། དེ་ནས་ཚུར་ལོག་ནས་ཇོ་བོ་རྗེ་དང་ངེད་དཔོན་སློབ་ལོ་གཅིག་བལ་པོར་བསྡད་པའི་དུས་ན་ཇོ་བོ་ནཱ་རོ་པ་སྐུ་ནི་བོར། ཐུགས་ནི་མཁའ་སྤྱོད་དུ་གཤེགས་ཏེ། ལྷའི་རོལ་མོ་དུ་མས་བསུས་ནས ༑ པུར་སྦྱོང་བའི་སར་ཡང་ལྷའི་རོལ་མོ་དང༌། མེ་ཏོག་ལ་སོགས་པའི་མཆོད་པ་མང་པོ་བྱུང་ཞེས་ཐོས།

དེ་ནས་ངེད་ཀྱིས་མངའ་རིས་སྟོད་དུ་ལོ་གསུམ་བསྡད། མར་འོང་ནས་གུང་ཐང་དུ་ལོ་གཅིག་བསྡད། དེ་ནས་མར་འོང་ནས་སྙེ་ཐང་འོར་དུ་ཇོ་བོ་ཆོས་གསུང་གིན་བཞུགས་ཙ་ན། མར་པ་བློ་གྲོས་ཀྱིས་ཆོས་ཐུན་འགའ་མཉན་ནས་སོང་བ་ཡིན་ཏེ། ཁོང་དང་ཇོ་བོ་མཇལ་ནས་ཆོས་ཡུན་རིང་དུ་ཉན་ཟེར ༑ མར་པ་མི་ཟེར་བྱ་བའི་ལོ་རྒྱུས་རྫུན་མེད་པ་གཅིག་ནས་གཅིག་ཏུ་བརྒྱུད་པའི་གཏམ་ལས་ཐོས་སོ། །བླ་མ་མར་པ་རང་གི་སློབ་མ་འཕན་ཡུལ་ན། གཙང་དར་དད་པ་ཡེ་ཤེས་བྱ་བ་ཞིག་ན་རེ། གཞན་ཅི་ཟེར་ཡང་ངའི་བླ་མ་དང་ཇོ་བོ་ནཱ་རོ་པ་དེ་དང་མཇལ་བ་ལ་མ་སླེབ་གསུང༌། ཇོ་བོའི་སློབ་མ་གངྒཱ་མེ་ཏྲཱི་བ་བྱ་བ་ལ་གདམས་ངག་ཐམས་ཅད་ཐོས་སོ་གསུང་ངོ༌། །ཞེས་དད་པ་ཡེ་ཤེས་ཀྱི་ཉིང་སློབ་གཅིག་ལས་ཁོ་བོས་ཐོས་སོ། །དེས་ན་མར་པ་རང་ཡང་གསུང་ངེས་མེད། མར་པའི་གླུ་ཡིན་ཟེར་བ་ཕལ་ཆེར་ཡང༌། རྔོག་དང༌། མེས་ཚོན་པོ་ལ་སོགས་པ་རྣམས་ལ་ནི་མ་བྱུང༌། ཕྱིས་ངོམ་ཤོད་པའི་རྣལ་འབྱོར་བ་ཞིག་ལ་བྱུང་ནས་འཕེལ་བ་ལས ༑ མར་པ་རང་གིས་མ་བྱས་པར་ཤེས་པ་མང་པོ་འདུག མི་ལས་བླངས་པ་ཕལ་ཆེར་ངན་རྫོང་རས་པས་བྱས་པ་ལས། མི་ལ་རང་གིས་བྱས་པ་ཙམ་མི་སྣང་ངོ་ ༑ ༑ མར་པའི་མིན་པར་གང་གིས་ཤེས་ན། མར་པའི་གླུ་ཡིན་ཟེར་བ་ཀུན་ལ་ནང་འགལ་དང༌། རྒྱ་གར་གྱི་ཡུལ་གྱི་རྒྱུས་མེད་པ་ཞིག་གིས་ཡུལ་ནོར་བ་མང་པོ་བྲིས་ནས་འདུག་པས། མར་པའི་ཚིག་མ་ཡིན་པར་མངོན་ནོ། ། ( ¡¶ ལུ ¡· ང་བཙུན་ཆུང་གཅིག་གིས་ཇོ་བོ་སྤྱན་འདྲེན་དུ་ཕྱྀན་ཙ་ན། ཇོ་བོ་མ་ག་དྷཱར་སྟབས་ཀས་ལོ་གཅིག་འགོར་བར་བྱུང་ནས། ཇོ་བོ་ནཱ་རོ་པ་སྙན་པ་ཆེ་བས་ཞལ་བལྟ་བ་ལ་འགྲོ་སྙམ་སྟེ། མ་ག་དྷཱ་ནས་ཟླ་བ་གཅིག་ཤར་ལྷོར་ཕྱྀན་པ་ན། ཕུལླ་ཧ་རི་ཞེས་བྱ་བའི་གཙུག་ལག་ཁང་ན་ཇོ་བོ་བཞུགས་ཞེས་ཐོས་ཏེ་དེ་ལྟ་བར་ཕྱིན་པས་ང་བསོད་ནམས་ཆེ་བར་བྱུང་སྟ། སླེབ་པའི་ཉིན་པར་ཇོ་བོ་ལ་རྒྱལ་ཕྲན་ཞིག་ཕྱག་འཚལ་བ་ཡིན་ཟེར་ནས་ཕྱིན་པས་ཁྲི་ཆེན་པོ་ཞིག་བརྩིགས་ནས་འདུག་པའི་རྩར་བསྡད།

དེ་ནས་ཁྲོམ་ཐམས་ཅད་འུར་ལངས་ནས། ཇོ་བོ་བྱོན་ཀྱིན་འདུག་ཟེར་ཏེ་བལྟས་པས། ཇོ་བོ་སྐུ་བོངས་ཆེ་བ། དབུ་སྐྲ་དཀར་བ་ལས་ཐལ་ནས། དམར་སང་ངེ་བ་སིནྡྷུ་རའི་ཐོད་བཅིངས་པ། མི་བཞི་ཙམ་གྱིས་བཏེགས་ནས་གོ་ལ་མུར་གིན་བྱོན་པ་མཐོང༌། ཞབས་ལ་འཇུ། གསུང་ཐོས་པ་བྱ་སྙམ་ཙ་ན། དབང་ཆེ་ཆེས་ཕར་ཕར་ཕུལ་ནས་ཐ་མར་བཏོན། དེར་ཇོ་བོའི་ཞལ་ནི་མཐོང༌། གསུང་ནི་མ་ཐོས༑ དེ་ནས་ཚུར་ལོག་ནས་ཇོ་བོ་རྗེ་དང་ངེད་དཔོན་སློབ་ལོ་གཅིག་བལ་པོར་བསྡད་པའི་དུས་ན་ཇོ་བོ་ནཱ་རོ་པ་སྐུ་ནི་བོར། ཐུགས་ནི་མཁའ་སྤྱོད་དུ་གཤེགས་ཏེ། ལྷའི་རོལ་མོ་དུ་མས་བསུས་ནས། པུར་སྦྱོང་བའི་སར་ཡང་ལྷའི་རོལ་མོ་དང༌། མེ་ཏོག་ལ་སོགས་པའི་མཆོད་པ་མང་པོ་བྱུང་ཞེས་ཐོས། དེ་ནས་ངེད་ཀྱིས་མངའ་རིས་སྟོད་དུ་ལོ་གསུམ་བསྡད། མར་འོང་ནས་གུང་ཐང་དུ་ལོ་གཅིག་བསྡད། དེ་ནས་མར་འོང་ནས་སྙེ་ཐང་འོར་དུ་ཇོ་བོ་ཆོས་གསུང་གིན་བཞུགས་ཙ་ན། མར་པ་བློ་གྲོས་ཀྱིས་ཆོས་ཐུན་འགའ་མཉན་ནས་སོང་བ་ཡིན་ཏེ༑ ཁོང་དང་ཇོ་བོ་མཇལ་ནས་ཆོས་ཡུན་རིང་དུ་ཉན་ཟེར། མར་པ་མི་ཟེར་ཁོ་བོ་དང་ཇོ་བོ་མཇལ་ནས་ཆོས་ཡུན་རིང་དུ་མཉན་ཟེར་ཏེ་ཁོ་རང་ཟེར་རམ་གསུང་བྱ་བའི་ལོ་རྒྱུས་རྫུན་མེད་པ་གཅིག་ནས་གཅིག་ཏུ་བརྒྱུད་པའི་གཏམ་ལས་ཐོས་སོ། །བླ་མ་མར་པ་རང་གི་སློབ་མ་འཕན་ཡུལ་ན། གཙང་དར་དད་པ་ཆེ་ཡེ་ཤེས་བྱ་བ་ཞིག་ན་རེ། གཞན་ཅི་ཟེར་ཡང་ངའི་བླ་མ་དང་ཇོ་བོ་ནཱ་རོ་པ་དེ་དང་མཇལ་བ་ལ་མ་སླེབ་གསུང༌། ཇོ་བོའི་སློབ་མ་གངྒཱ་མེ་ཏྲཱི་བ་བྱ་བ་ལ་གདམས་ངག་ཐམས་ཅད་ཐོས་སོ་གསུང་ངོ༌། །ཞེས་དད་པ་ཡེ་ཤེས་ཀྱི་ཉིང་སློབ་གཅིག་ལས་ཁོ་བོས་ཐོས་སོ། །དེས་ན་མར་པ་རང་ཡང་གསུང་ངེས་མེད། མར་པའི་གླུ་ཡིན་ཟེར་བ་ཕལ་ཆེར་ཡང༌༑ རྔོག་དང༌། མེས་ཚོན་པོ་ལ་སོགས་པ་རྣམས་ལ་ནི་མ་བྱུང༌། ཕྱིས་ངོམ་ཤོད་པའི་རྣལ་འབྱོར་བ་ཞིག་ལ་བྱུང་ནས་འཕེལ་བ་ལས། མར་པ་རང་གིས་མ་བྱས་པར་ཤེས་པ་མང་པོ་འདུག མི་ལས་བླངས་པ་ཕལ་ཆེར་ངན་རྫོང་རས་པས་བྱས་པ་ལས།

མི་ལ་རང་གིས་བྱས་པ་ཙམ་མི་སྣང་ངོ༌། མར་པའི་མིན་པར་གང་གིས་ཤེས་ན༑ མར་པའི་གླུ་ཡིན་ཟེར་བ་ཀུན་ལ་ནང་འགལ་དང༌། རྒྱ་གར་གྱི་ཡུལ་གྱི་རྒྱུས་མེད་པ་ཞིག་གིས་ཡུལ་ནོར་བ་མང་པོ་བྲིས་ནས་འདུག་པས། མར་པའི་ཚིག་མ་ཡིན་པར་མངོན་ནོ། ། ¡¶ ཞ ¡· ཡུལ་དབུས་ཀྱི་རྣལ་འབྱོར་བྱང་སེང་དྲི་ལན་ནོ། ། ) ¡Ã ཕལ་ཆེར་ ( ¡¶ ཞ ¡· གང་ཞིག་ ) བརྫུན་དང་རང་བཟོ་བྱེད། །ལུང་དང་རིགས་པ་རྣམ་པར་སྤངས། །རྙེད་གྲགས་འགྲུབ་ན་ཅི་ཡང་སྨྲ། །ལེགས་པར་སྨྲ་ལ་ཉན་པ་ཉུང༌། །སྙྀགས་མའི་དུས་སུ་གྱུར་པས་ན། །དབུས་གྱུར་ཀླ་ཀློས་རྒྱལ་པོ་བཅོམ། །ཆོས་ལྟར་བཅོས་པས་ས་སྟེངས་གང༌། །ཆོས་བཞིན་བྱེད་ལ་སྐུར་པ་འདེབས ༑ ༑ གང་ཟག་མཆོག་དང་འཕྲད་འདོད་དེ། །གནས་ཀྱིས་བསྐལ་ནས་མ་འཕྲད་ཀྱང༌། །ཚུལ་བཞིན་དམ་ཆོས་སྤྱད་པས་ན། །ཐུབ་དབང་ཞབས་དྲུང་མཇལ་བར་ངེས། །ཆབ་ཤོག་གི་ཡི་གེ་འདི་དང་མཇལ་ནས་བཀྲ་ཤིས་ཤིང༌། ཐུགས་དགོངས་ཐམས་ཅད་ཆོས་བཞིན་དུ་འགྲུབ་པར་སྨོན། གཙང་གྲོམ་པ་ས་སྐྱའི་དགེ་བསྙེན་གྲགས་པ་རྒྱལ་མཚན་གྱིས་དགེ་སློང་རྣལ་འབྱོར་བྱང་སེང་ལ་བསྐུར་བ་དགེའོ།། །།འདིས་བསྟན་པ་དང་སེམས་ཅན་རྣམས་ལ་ཕན་ཐོགས་པརགྱུར་ཅིག

༑ ༑༑ ༄༅། །སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་བཞུགས། ། ༄༅། །རྗེ་བཙུན་ས་སྐྱ་པ་ལ་ཕྱག་འཚལ་ལོ། །སྐྱབས་འགྲོ་ཐུན་མོང་བ་ཙམ་དབོག་པར་འདོད་པས་སློབ་དཔོན་གྱི་རྗེས་སུ་བཟླས་པ་འདི་སྐད་བྱ་སྟེ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ ༑ ༑ ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་ཞེས་ལན་གསུམ་བྱ། དེའི་རྗེས་ལ་འདི་སྐད་ཅེས་བརྗོད་པར་བྱ་སྟེ། བདག་ཇི་སྲིད་འཚོའི་བར་དུ་སྐྱབས་གསུམ་འཛིན་པའི་དགེ་བསྙེན་དུ་སློབ་དཔོན་གྱིས་གཟུང་དུ་གསོལ ༑ དེའི་རྗེས་སུ་ཐུན་མོང་མ་ཡིན་པའི་སྐྱབས་འགྲོ་དབོག་པར་འདོད་ན་ཡང་སློབ་དཔོན་གྱི་རྗེས་སུ་བཟླས་པ་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ ༑ སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་ནས་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ་ཞེས་ལན་གསུམ་དུ་བརྗོད་པར་བྱའོ། །ཐུན་མོང་དང་ཐུན་མོང་མ་ཡིན་པའི་སྐྱབས་སུ་འགྲོ་བའི་ཆོ་གའོ། །སྐྱབས་སུ་འགྲོ་བ་ལ་བདུན་ཏེ། རྒྱུ་དང༌། ཡུལ་དང་ ༑ ཚུལ་ཇི་ལྟར་སྐྱབས་སུ་འགྲོ་བ་དང༌། དེའི་ཕན་ཡོན་དང༌། བསླབ་བྱ་དང༌། སྒྲའི་དོན་དང༌། དབྱེ་བ་དང་ཁྱད་པར་བསྟན་པའོ། །དང་པོ་ལ་གཉིས། རང་འཇིགས་པས་སྐྱབས་སུ་འགྲོ་བ་དང༌། དད་པས་སྐྱབས་སུ་འགྲོ་བའོ། །དང་པོ་ནི་ཚེ་འདིའི་དགྲ་དང་གདོན་དང་འབྱུང་པོའི་གནོད་པས་སྐྱབས་སུ་འགྲོ་བའང་ཡོད།

ཚེ་ཕྱི་མའི་ངན་སོང་དང་འཁོར་བས་འཇིགས་ནས་སྐྱབས་སུ་འགྲོ་བའང་ཡོད་དོ།། གཉིས་པ་ཡུལ་གང་ལ་སྐྱབས་སུ་འགྲོ་ཞེ་ན། དཀོན་མཆོག་གསུམ་སྟེ། དེའང་སངས་རྒྱས་ནི་སྐྱོན་ཐམས་ཅད་སྤངས་ཤིང་ཡོན་ཏན་ཐམས་ཅད་རྒྱས་པ་ལ་བྱ། ཆོས་ནི་དེས་གསུངས་པའི་ལམ་ཡིན་ལ། དེ་སྒྲུབ་པ་ཉམས་སུ་ལེན་པ་ལ་ནི་དགེ་འདུན་ཏེ། ཉན་རང་དང་བྱང་ཆུབ་སེམས་དཔའི་དགེ་འདུན་ནོ། །དེ་དག་ལ་སྐྱབས་སུ་འགྲོ་བར་བྱའོ། །གསུམ་པ་ཚུལ་ཇི་ལྟར་སྐྱབས་སུ་འགྲོ་ན་ཐུན་མོང་དུ་སངས་རྒྱས་ལ་སྟོན་པར་འཛིན། ཆོས་ལ་ལམ་དུ་འཛིན། དགེ་འདུན་ལ་གྲོགས་སུ་འཛིན་པ་ཡིན་ལ། ཁྱད་པར་ནི་འོག་ཏུ་བརྗོད་པར་བྱའོ། །ཕན་ཡོན་ནི་ལྔ། སྡོམ་པ་ཐམས་ཅད་སྐྱེ་བའི་རྒྱུ་ཡིན་པ་དང༌། བསྲུང་བ་ཆེན་པོར་འགྱུར་བ་དང༌། ལོག་པར་མོས་པའི་ལས་ཀྱི་སྒྲིབ་པ་བསྲབ་པ་དང༌། དམ་པ་དམ་པ་ཞེས་བྱ་བའི་གྲངས་སུ་འགྲོ་བ་དང༌། བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བའོ། ། དང་པོ་ནི་སྐྱབས་སུ་མ་སོང་ན་སྡོམ་པ་ཐམས་ཅད་མི་སྐྱེ་སྟེ། མཛོད་ལས། ཀུན་ལ་བསྙེན་གནས་ཡོད་མོད་ཀྱི། །སྐྱབས་སུ་མ་སོང་བ་ལ་མེད། །ཅེས་སོ། །སྐྱབས་གསུམ་བདུན་ཅུ་པ་ལས། གསུམ་ལ་སྐྱབས་འགྲོའི་དགེ་བསྙེན་ཏེ། །དེ་ནི་སྡོམ་བརྒྱད་རྩ་བ་ཡིན། །ཞེས་འབྱུང་ངོ༌། །གཉིས་པ་སྐྱབས་སུ་སོང་བ་ལ་མི་དང་མི་མ་ཡིན་པའི་བར་དུ་གཅོད་པ་གང་གིས་ཀྱང་མི་ཚུགས་པས་བསྲུང་བ་ཆེན་པོར་འགྱུར་བ་ཡིན་ནོ། །གསུམ་པ་ནི་འཁོར་བ་ཐོག་མ་མེད་པ་ནས་དབང་ཕྱུག་དང་ཚངས་པ་ལ་སོགས་པ་ལ་སྐྱབས་སུ་སོང་བས་ལས་ཀྱི་སྒྲིབ་པ་འདག་པར་འགྱུར་བ་ཡིན་ཏེ། ལོག་པར་མོས་པའི་ལས་ཀྱི་སྒྲིབ་པ་བསྲབས་པ་ཞེས་བྱའོ། །བཞི་པ་ནི་སྐྱབས་གསུམ་འཛིན་པའི་དགེ་བསྙེན་ཡིན་པས་ན་དམ་པའི་ཁོངས་སུ་ཆུད་པའོ ༑ ༑ ལྔ་པ་སྐྱབས་སུ་སོང་བ་དེ་ལ་བསྟན་པ་ལ་དགའ་བའི་ལྷ་རྣམས་ཀྱིས་བསྲུང་བར་འགྱུར་བ་ཡང་ཡིན་ནོ། །སྤྱི་དོན་ལྔ་པ་བསླབ་པར་བྱ་བ་ལ་གཉིས། ཐུན་མོང་གི་བསླབ་བྱ་དང༌།

ཁྱད་པར་གྱི་བསླབ་བྱའོ། །དང་པོ་ནི་ཐོས་པ་ལས་བྱུང་བའི་ས་རྣམ་པར་གཏན་ལ་དབབ་པ་ལས་བྱུང་བ། སྐྱེས་བུ་དམ་པ་དང་འགྲོགས་པ་དང༌། དམ་པའི་ཆོས་ཉན་པ་དང༌། ཚུལ་བཞིན་དུ་ཡིད་ལ་བྱ་བ་དང༌། ཆོས་དང་རྗེས་སུ་མཐུན་པའི་ཆོས་སྒྲུབ་པ་ཞེས་བྱའོ། །ཡང་བཞི་སྟེ། དབང་པོ་མི་རྒོད་པར་བྱ་བ་དང༌། སེམས་ཅན་ལ་སྙིང་བརྩེ་བར་བྱ་བ་དང༌། དུས་དུས་སུ་དཀོན་མཆོག་མཆོད་པ་ལ་བརྩོན་པར་བྱ་བ་དང༌། སྡོམ་པ་ཅི་ནུས་པ་ཡང་དག་པར་བླང་བར་བྱའོ། །སོ་སོའི་བསླབ་བྱ་ནི། འཕགས་པ་མྱ་ངན་ལས་འདས་པ་ཆེན་པོའི་མདོ་ལས། གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །སྐྱབས་སུ་སོང་བ་མ་ཡིན་ནོ། ། དམ་པའི་ཆོས་ལ་སྐྱབས་ཚོལ་ན། །འཚེ་ཞིང་གནོད་པའི་སེམས་དང་བྲལ། །དགེ་འདུན་ལ་ཡང་སྐྱབས་སོང་ན། །མུ་སྟེགས་ཅན་ལ་ཕྱཽགས་ ( ¡¶ ལུ ¡· ཕྱག་ ) མི་བྱ། །ཞེས་གསུངས་པ་ལྟ་བུའོ། །གཞན་ཡང་བླ་མ་དམ་པའི་བརྗོད་པའི་མན་ངག་གིས་གསུང་བ་ནི་དུས་རྒྱུན་གྱི་མཆོད་པ་དང༌། ཁྱད་པར་གྱི་མཆོད་པ་དང༌། ཅི་ཟ་ཅི་འཐུང་གི་ཕུད་ཀྱིས་མཆོད་པ་བྱ་བ་དང༌། སྲོག་དང་བྱ་དགའི་ཕྱིར་ཡང་དཀོན་མཆོག་མི་སྤང་བ་དང༌། ཕྱོགས་གང་དུ་འགྲོ་ཡང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་ཞིང་ཕྱོགས་དེའི་དཀོན་མཆོག་ལ་སྐྱབས་འགྲོ་བྱ་བ་དང༌། ན་ཚ་སྡུག་བསྔལ་ཅི་བྱུང་ཡང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་བ་དང༌། སངས་རྒྱས་ལ་གུས་པར་བྱ་ཞིང་རྟེན་སྐུ་གཟུགས་དམན་པ་གཅིག་ལའང་གུས་པར་བྱ་བ་དང༌། ཆོས་ལ་གུས་པར་བྱ་ཞིང་ཡི་གེ་རྡཽག་པོ་གཅིག་ལ་ཡང་གུས་པར་བྱ་བ་དང༌། དགེ་འདུན་ལ་གུས་པར་བྱ་ཞིང་སེམས་བསྐྱེད་པའི་བྱང་ཆུབ་སེམས་དཔའི་ན་བཟའ་གཅིག་ཚུན་ཆོད་ལའང་གུས་པར་བྱ་བའོ། །དྲུག་པ་སྒྲའི་དོན་ནི་ཚེ་འདིའི་འཇིགས་པ་དང༌། ཕ་རོལ་གྱི་ངན་སོང་གི་འཇིགས་པ་ལས་སྐྱོབ་པ་དང་འཁོར་བའི་འཇིགས་པ་ལས་སྐྱོབ་པས་སྐྱབས་ཡིན་ལ། དེར་འགྲོ་བས་ན་སྐྱབས་སུ་འགྲོ་བ་ཡིན་ཏེ།

དཔེར་ན་ཆར་རམ་རླུང་གིས་འཇིགས་པ་ནི་བྲག་ལ་སྐྱབས་སུ་འགྲོ་བ་ལྟ་བུའོ། །ཐེག་པ་ཆེན་པོ་བ་ནི་དེའི་སྟེང་དུ་ཐེག་པ་དམན་པ་ལས་སྐྱོབ་པར་འདོད་དོ། །ཇི་སྐད་དུ། ¡Ã རྒྱུད་བླ་མ་ལས། ( ¡¶ ལུ ¡· མདོ་སྡེ་རྒྱན་ལས། ) འཚེ་བ་དག་ནི་ཐམས་ཅད་དང༌། །ཐབས་མ་ཡིན་དང་ངན་སོང་དང༌། །འཇིགས་ཚོགས་ཐེག་པ་དམན་པ་ལས། །སྐྱོབ་ཕྱིར་སྐྱབས་ཀྱི་དམ་པ་ཡིན། །ཞེས་གསུངས་སོ། ། བདུན་པ་རབ་ཏུ་དབྱེ་བ་ནི་བཞི་སྟེ། རྒྱུའི་ཁྱད་པར་དང༌། འབྲས་བུའི་སྐྱབས་གནས་ཀྱི་ཁྱད་པར་དང༌། དུས་ཀྱི་ཁྱད་པར་དང༌། ཆེད་དུ་བྱ་བའི་ཁྱད་པར་རོ། ། དང་པོ་ཉན་རང་ནི་དད་པས་སྐྱབས་སུ་འགྲོ་ལ། ཐེག་པ་ཆེན་པོ་པ་ནི་སྙིང་རྗེས་སྐྱབས་སུ་འགྲོའོ། །འབྲས་བུའི་སྐྱབས་གནས་ཀྱི་ཁྱད་པར་ནི་ཉན་ཐོས་དགྲ་བཅོམ་པ་ཐོབ་པར་འདོད་པས་དགེ་འདུན་ལ་སྐྱབས་སུ་འགྲོ་ལ། རང་རྒྱལ་རྟེན་འབྲེལ་རྟོགས་པར་འདོད་པས་ཆོས་ལ་སྐྱབས་སུ་འགྲོའོ། །ཐེག་པ་ཆེན་པོ་པ་སངས་རྒྱས་ཐོབ་པར་འདོད་པས་སངས་རྒྱས་ལ་སྐྱབས་སུ་འགྲོའོ། །རྒྱུད་བླ་མ་ལས ༑ སྤང་ཕྱིར་སླུ་བའི་ཆོན་ཅན་ཕྱིར། །མེད་ཕྱྀར་འཇིག་དང་བཅས་པའི་ཕྱིར།། ཆོས་རྣམས་གཉིས་དང་དགེ་འདུན་ནི། །གཏན་གྱི་སྐྱབས་མཆོག་མ་ཡིན་ནོ། ། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཕྱིར། །ཞེས་གསུངས་སོ། ། དུས་ཀྱི་ཁྱད་པར་ནི། ཐུན་མོང་བ་ཇི་སྲིད་འཚོའི་བར་དུ་སྐྱབས་སུ་འགྲོ་ལ། ཐུན་མོང་མ་ཡིན་པ་ནི་སངས་རྒྱས་ཐོབ་ཀྱི་བར་དུ་སྐྱབས་སུ་འགྲོའོ། །ཆེད་དུ་བྱ་བ་ནི་ཉན་རང་རང་གི་ཆེད་དུ་བྱ་བས་སྐྱབས་སུ་འགྲོ་ལ། བྱང་སེམས་ནི་གཞན་གྱི་ཆེད་དུ་བྱ་བས་སྐྱབས་སུ་འགྲོ་བའོ།། །།བླ་མ་རྗེ་བཙུན་ས་སྐྱ་པ་ལ་ཕྱག་འཚལ་ལོ། །བྱང་ཆུབ་ཀྱི་སེམས་བསྐྱེད་པར་འདོད་པའི་སློབ་མས་བླ་མ་ལ་གསོལ་བ་བཏབ་ནས་སེམས་བསྐྱེད་པར་འདོད་ན་སྦྱོར་བ་དང༌། དངོས་གཞི་དང༌། རྗེས་གསུམ་མོ།

།དང་པོ་ལ་བཞི་སྟེ། རྟེན་དང་མཆོད་པ་བཤམ་པ་དང༌། སེམས་བསྐྱེད་པའི་རྒྱུ་བཤད་ ( ¡¶ ལུ ¡· བསྟན་ ) པ་དང་ ༑ མཐུན་པའི་རྐྱེན་ཚོགས་བསག་པ་དང༌། འགལ་བའི་རྐྱེན་སྡིག་པ་སྦྱང་བའོ ༑ ༑ དང་པོ་ནི་རྟེན་དགྲམ། མཆོད་ཡོན་སྔོན་དུ་འགྲོ་བའི་མཆོད་པ་ལྔ་ཇི་ལྟར་འབྱོར་པ་བཤམ། གཏོར་མ་ཇི་ལྟར་འབྱོར་པ་བཤམ། བླ་མ་དང་དགེ་འདུན་ལ་མཆོད་པའི་ཡོ་བྱད་ཅི་འབྱོར་པ་ཤོམ་དུ་གཞུག གཉིས་པ་ནི་སློབ་མ་དུ་ཡོད་པ་ཁྲུས་བྱས་གྲལ་རིམ་དུ་འཁོད་དུ་བཅུག་ལ། བླ་མ་ལ་མཎྜལ་ཚོམ་བུ་བདུན་པ་ཕུལ་ལ་ལག་ཏུ་མེ་ཏོག་འཛིན་པ་དང་བཅས་པ་ལ་བླ་མས་སེམས་བསྐྱེད་ཀྱི་རྒྱུ་འདི་སྐད་བརྗོད་པར་བྱ་སྟེ། མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས ༑ ༑ ཐོས་སྟོབས་དགེ་བ་གོམས་ལས་སྐྱེས། །ཞེས་གསུངས་པས་སེམས་བསྐྱེད་སྐྱེ་བའི་རྒྱུ་ནི་ལྔ་སྟེ། ( ¡¶ ལུ ¡· + དང་པོ་ ) གྲོགས་ཀྱིས་བསྐུལ་ནས་སེམས་བསྐྱེད་ཀྱིས ༑ ༑ ཞེས་བརྗོད་པ་ལ་བརྟེན་ནས་སེམས་བསྐྱེད་སྐྱེ་ཡང་སྲིད། འདི་ནི་མི་བརྟན་པའི་སེམས་བསྐྱེད་ཅེས་བྱ། གཉིས་པ་རྒྱུ་སྙིང་རྗེ་གོམས་པ་ལས་སྐྱེ་བ་ནི་སྡུག་བསྔལ་ཅན་ལ་བརྟེན་ ( ¡¶ ལུ ¡· དམིགས་ ) ནས་འདི་དག་བསྒྲལ་བའི་ཕྱིར་སངས་རྒྱས་བྱས་ ( ¡¶ ལུ ¡· - བྱས་ ) ན་ཅི་མ་རུང་སྙམ་པ་ལས་སྐྱེའོ། །གསུམ་པ་ནི། ¡Ã རྩ་བ་ ( ¡¶ ལུ ¡· - རྩ་བ་ ) དད་པ་བརྟན་པས་སྐྱེ་སྟཻ། དེ་ཡང་དད་པ་ནི་གསུམ་སྟེ། དཀོན་མཆོག་གམ་དགེ་བའི་བཤེས་གཉེན་ལ་དང་བའི་དད་པ་སྐྱེས་སམ། སངས་རྒྱས་ཐོབ་པར་འདོད་པའི་དད་པ་སྐྱེས་སམ། ལས་རྒྱུ་འབྲས་ལ་ཡིད་ཆེས་པའི་དད་པ་སྟེ ༑ དེ་དག་ལ་བརྟེན་ཏེ་སྐྱེ་བ་ནི་རྒྱུ་གསུམ་པ་ཡིན་ནོ། །ཐོས་པ་ལ་བརྟེན་ནས་སྐྱེ་བ་ནི་བཞི། འཁོར་བའི་ཉེས་དམིགས་ཐོས་པ་དང༌། སངས་རྒྱས་ཀྱི་ཡོན་ཏན་ཐོས་པ་དང༌། སེམས་བསྐྱཻད་པའི་ཕན་ཡོན་ཐོས་པ་དང༌། དལ་འབྱོར་རྙེད་པར་དཀའ་བ་ཐོས་པའོ། །དང་པོ་ལ་གསུམ། འཁོར་བའི་སྡུག་བསྔལ་གྱི་སྡུག་བསྔལ་དང་ ༑ འགྱུར་བའི་སྡུག་བསྔལ་དང༌།

འདུ་བྱེད་ཀྱི་སྡུག་བསྔལ་ལོ། །དང་པོ་ནི་ངན་སོང་གསུམ་སྟེ། དེ་ཡང་སེམས་ཅན་དམྱལ་བ་ལ་ཡང་གཉིས། གྲང་བའི་སེམས་ཅན་དམྱལ་བ་བརྒྱད་དང༌། ཚ་བའི་སེམས་ཅན་དམྱལ་བ་བརྒྱད་དོ། །དང་པོ་ནི་ཆུ་བུར་ཅན་དང༌། ཆུ་བུར་རྡོལ་པ་ཅན་དང༌། ཨ་ཆུ་ཟེར་བ་དང༌། ཀྱི་ཧུད་ཟེར་བ་དང༌། སོ་ཐམ་ཐམ་དང༌། པདྨ་ལྟར་གས་པ་དང༌། ཨུཏྤལ་ལྟར་གས་པ་དང་ ༑ པདྨ་ཆེན་པོ་ལྟར་གས་པའོ། །ཚ་བ་བརྒྱད་ནི། ཡང་སོས་དང༌། ཐིག་ནག་དང་ ༑ བསྡུས་འཇོམས་དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པའོ། །གོང་མ་རྣམས་ཀྱི་སྡུག་བསྔལ་ཡང་ཞིབ་ཏུ་བཤད་ལ། མནར་མེད་ཀྱི་སྡུག་བསྔལ་ནི་སྡུག་བསྔལ་ལ་བར་མཚམས་མེད་དེ། ལྕགས་ཀྱི་ཁང་པ་ཡངས་པ་རབ་ཏུ་བསྲེགས་པའི་ནང་དུ་ལུས་དཔག་ཚད་ཙམ་ལ་ལུས་རྨ་གསར་པ་དང་འདྲ་བའི་འགྲེ་ལྡོག་བྱེད་དོ། །གཤིན་རྗེའི་སྐྱེས་བུ་རྣམས་ཀྱིས་ཅི་འདོད་ཟེར་ན་ཅི་ཡང་མི་འདོད་མོད་ཀྱི། འོན་ཀྱང་ལྟོགས་སོ་ཞེས་ཟེར་ན་ལྕགས་ཀྱི་ཐུ་ལུམ་འབར་བ་སྙོད་པར་བྱེད་དོ། །སྐོམ་མོ་ཞེས་ཟེར་ན་ཟངས་བཞུ་བ་ལྡུད་པར་བྱེད་དོ། །དེ་ལས་གལ་ཏེ་ཕྱྀ་རོལ་དུ་ཐར་ནའང་ཕྱོགས་རེ་ན་རལ་གྲི་ལོ་མའི་ནགས་ཚལ་དང༌། ཤ་མ་ལིའི་སྡོང་པོ་དང༌། སྤུ་གྲི་གཏམས་པའི་ལམ་སྟེ་དེ་གསུམ་མཚོན་ཆར་ཆོས་མཐུན་ནོ། །རོ་མྱགས་ཀྱི་འདམ་དང༌། མེ་མདག་གི་ཕུང་པོ་དང༌། མེ་མ་མུར་གྱི་འོབས་སོ། །དེ་དག་ཕྱོགས་རེ་རེ་ན་བཞི་བཞི་ཡོད་པས་སྡུག་བསྔལ་བཅུ་དྲུག་ཅེས་བྱ་བ་ཡིན་ནོ། །དེ་ལ་སོགས་པའི་སྡུག་བསྔལ་རྣམས་ཞིབ་ཏུ་བཤད་ལ་དེ་དག་གི་ཚེའི་ཚད་ཀྱང་བཤད་པར་བྱ་སྟེ། མ་ག་ངྷཱའི་ཏིལ་ཁལ་བརྒྱད་ཅུ་ཤོང་བའི་སྦྱང་གང་ལོ་བརྒྱ་བརྒྱ་ལོན་ཅིང་རེ་རེ་ཕྱུང་བས་ཟད་པ་ནི་ཆུ་བུར་ཅན་གྱི་ཚེ་ཡིན་ལ། དེ་བཞིན་དུ་དེའི་འོག་མ་ལ་ཉི་ཤུར་འགྱུར་ཞིང༌། དེ་བཞིན་དུ་དེའི་ཕྱི་མ་ལའང་དེའི་ཉི་ཤུ་འགྱུར་གྱིས་བརྩི་བར་བྱའོ། །ཚ་བའི་སེམས་ཅན་དམྱལ་བའི་ཚེ་ཚད་ནི་མི་རྣམས་ཀྱི་ལོ་ལྔ་བཅུ་ལ་རྒྱལ་ཆེན་རིས་བཞིའི་ཞག་གཅིག་ཡིན་ལ།

རྒྱལ་ཆེན་རིས་བཞིའི་ཚེ་ལོ་ལྔ་བརྒྱ་ནི་དམྱལ་བ་ཡང་སོས་ཀྱི་ཞག་གཅིག་ཡིན་ལ། དེ་སུམ་བརྒྱ་དྲུག་ཅུ་ལ་ལོ་གཅིག་ཏུ་བྱས་པའི་ལོ་ལྔ་བརྒྱ་ཐུབ་ལ། དེས་གོང་བཞིན་དུ་བསྒྲེས་ལ་འདོད་པའི་ལྷ་རིས་དྲུག་དང༌། ཚ་དམྱལ་དྲུག་བསྒྲེས་ཏེ་ཤེས་པར་བྱའོ། །རབ་ཏུ་ཚ་བས་ནི་བར་བསྐལ་ཕྱེད་ཐུབ། མནར་མེད་པས་ནི་བར་བསྐལ་གཅིག་ཐུབ་བོ། །དེ་ལ་སོགས་པ་སེམས་ཅན་དམྱལ་བའི་སྡུག་བསྔལ་བཤད་དོ། །ཡི་དྭགས་རྣམས་ཀྱི་སྡུག་བསྔལ་ནི་ཕྱིའི་སྒྲིབ་པ་ཅན་ཞེས་བྱ་བ་བཟའ་བཏུང་གི་དངོས་པོ་གང་ཡང༌། མིག་གིས་མི་མཐོང༌། མཐོང་ཡང་རྣག་ཁྲག་ཏུ་འགྲོ་ལ། རྣག་ཁྲག་ཀྱང་འཐུངས་པས་ཁ་ཁབ་མིག་ཙམ་དང་མགྲིན་པ་མིག་ཁབ་ཙམ་ནས་མི་ཤོང༌། ནང་གི་སྒྲིབ་པ་ཅན་ཞེས་བྱ་བ་ཅུང་ཟད་ཤོང་བ་ལྟོ་བ་རྒྱ་མཚོ་ཙམ་མི་ཁེངས་ལ། ཅུང་ཟད་ལྟོར་སོང་བ་རྣམས་ཀྱང་མེ་མ་མུར་དུ་སོང་ནས་སྡུག་བསྔལ་བསམ་གྱིས་མི་ཁྱབ་པ་བསྐྱེད་པར་བྱེད་དོ། །དེ་དག་གི་ཚེའི་ཚད་ཀྱང་བཤད་པར་བྱ་སྟེ། ཟླ་བ་སུམ་བརྒྱ་དྲུག་ཅུ་ལ་ལོ་གཅིག་ཏུ་བྱས་པའི་ལོ་ལྔ་བརྒྱ་ཐུབ་སྟེ། མདོར་ན་མི་ལོ་ཁྲི་ལྔ་སྟོང་ཐུབ་པ་ཡིན་ནོ། །དུད་འགྲོའི་སྡུག་བསྔལ་ནི་གཅིག་ལ་གཅིག་ཟ་བ་དང་རབ་ཏུ་བླུན་པ་ཡིན་ཞིང༌། ཤིན་ཏུ་ཚེ་རིང་བས་ནི་བསྐལ་པའང་ཐུབ་བོ། །མཐོ་རིས་ལ་གསུམ། ཐུན་མོང་དུ་གྱུར་པ་འགྱུར་བའི་སྡུག་བསྔལ། འདུ་བྱེད་ཀྱི་སྡུག་བསྔལ་ལོ། ཁྱད་པར་ལྷ་མ་ཡིན་ལ་ལྷའི་དཔལ་ལ་རང་བཞིན་གྱིས་ཞེ་སྡང་བ་འཐབ་པ་དང་རྩོད་པའི་སྡུག་བསྔལ་དང༌། ལྷ་ལ་འཆི་འཕོ་ཞིང་ལྟུང་བ་ཞེས་བྱ་བ་འཆི་བའི་དུས་སུ་ནམ་མཁའ་ནས་སྒྲ་འབྱུང་བ་ཁྱོད་ད་སྟེ་ཞག་བདུན་ན་ཚེའི་དུས་བྱེད་དོ་ཞེས་བྱ་བའི་སྒྲ་འབྱུང་སྟེ། དེ་བར་ལ་མནར་མེད་པའི་སེམས་ཅན་དམྱལ་བའི་སྡུག་བསྔལ་བས་ཀྱང་ཆེས་ཆེ་བ་འབྱུང་སྟེ ༑ ལྷ་ཚེ་རིང་ཞིང་སྡུག་བསྔལ་ཆེ་བ་ཡིན་ནོ། །མི་ལ་སྐྱེ་བ་དང་རྒ་བ་དང་ན་བ་དང་འཆི་བ་སྟེ། སྲིད་པའི་ཆུ་བོ་བཞི་དང༌། དགྲ་སྡང་བ་དང་ཕྲད་པ་དང༌།

ཕྲད་ཀྱིས་དྭཽགས་པ་དང༌། གཉེན་བྱམས་པ་དང་བྲལ་བ་དང༌། བྲལ་གྱིས་དྭཽགས་པ་དང་ ༑ འདོད་པ་བཙལ་གྱིས་མི་རྙེད་པ་དང༌། མི་འདོད་པ་སྤང་གིས་མི་སྤོངས་པ་ལ་སོགས་པའི་སྡུག་བསྔལ་ཞིབ་ཏུ་བཤད་པར་བྱའོ། །བདག་གཞན་སྡུག་བསྔལ་དེ་དག་ལས་བཀྲཽལ་ལ་སངས་རྒྱས་ཀྱི་ས་ལ་བཞག་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་པར་བྱའོ། །གཉིས་པ་དེ་བཞིན་གཤེགས་པའི་ཡོན་ཏན་ཏེ། དེ་བཞིན་གཤེགས་པ་མི་འཁྲུགས་པ་དང༌། ཤར་ཕྱོགས་མངོན་པར་དགའ་བ་དང༌། ནུབ་ཀྱི་བདེ་བ་ཅན་དང༌། སངས་རྒྱས་སྣང་བ་མཐའ་ཡས་ལ་སོགས་པའི་བྱེ་བྲག་གི་ཡོན་ཏན་ཅི་རིགས་པར་བཤད། སངས་རྒྱས་སྤྱིའི་ཡོན་ཏན་སྐུ་བྱད་བལྟ་བས་ཆོག་མི་ཤེས་པ། དབྱངས་སྙན་པ། ཐུགས་མཚུངས་པ་མེད་པ། ཞེས་བྱ་བ་ལ་སོགས་པའི་ཡོན་ཏན་ཡང་བཤད་ལ། སེམས་ཅན་ཐམས་ཅད་ཀྱི་དོན་དུ་དེ་ལྟ་བུའི་སངས་རྒྱས་ཐོབ་པར་བྱ་ ( ¡¶ ལུ ¡· - བྱ་ ) ན་ཅི་མ་རུང་སྙམ་པའི་བྱང་ཆུབ་ཀྱི་སེམས་ཡུན་རིང་དུ་བསྒོམ་དུ་གཞུག་གོ །གསུམ་པ་ཕན་ཡོན་བསྟན་པའི་སྒོ་ནས་སེམས་བསྐྱེད་པ་ནི་དེ་ལྟ་བུའི་སྨོན་པའི་སེམས་ཅུང་ཟད་སྐྱེས་མ་ཐག་ཏུ་བྱང་སེམས་ལས་དང་པོ་པ་མ་རིག་པའི་སྒོ་ངའི་སྦུབས་ན་གནས་པ་བྱང་ཆུབ་ཀྱི་སེམས་ཀྱི་རྩལ་མ་རྫོགས་ཀྱང་ཉན་རང་ཐམས་ཅད་ཟིལ་གྱིས་གནོན་ཏེ། དཔེར་ན་བྱ་ཀ་ལ་པིང་ཀའི་ཕྲུ་གུ་སྒོ་ངའི་སྦུབས་ན་འདུག་བཞིན་དུ་བྱ་གཞན་གྱི་སྐད་ཟིལ་གྱིས་གནོན་པ་དང༌། འཁོར་ལོས་སྒྱུར་བའི་རྒྱལ་པོའི་ཕྲུ་གུས་ཀྱང་ཁམས་ཀྱི་རྒྱལ་ཕྲན་ཐམས་ཅད་ཟིལ་གྱིས་གནོན་པར་བྱེད་དོ། །དམན་པའི་ལུས་མཆོག་ཏུ་སྒྱུར་བར་བྱེད་པ་གསེར་འགྱུར་གྱི་རྩིའི་དཔེ་དང༌། རྙེད་དཀའ་ཞིང་ཕན་འདོགས་ཆེ་བས་ཡིད་བཞིན་གྱི་ནོར་བུ་རིན་པོ་ཆེའི་དཔེ་དང༌། འབྲས་བུ་མི་ཟད་པ་ལ་དབང་བསྒྱུར་བའི་ཕྱིར་ལྗོན་ཤིང་གི་དཔེ་དང༌། ངེས་པའི་སྡིག་པ་ཟིལ་གྱིས་གནོན་པས་དཔའ་བོའི་དཔེ། མ་ངེས་པའི་སྡིག་པ་དྲུངས་ནས་འབྱིན་པས་དུས་མཐའི་མེའི་དཔེ་ལ་སོགས་པ་རྣམས་བསྟན་ཏེ།

དེ་ལྟར་ཕན་ཡོན་ཆེན་པོ་དང་ལྡན་ནོ་ཞེས་བརྗོད་ལ་བྱང་ཆུབ་ཀྱི་སེམས་ཡུན་རིང་དུ་བསྒོམ་དུ་གཞུག་གོ །བཞི་པ་བྱང་ཆུབ་ཀྱི་སེམས་ཀྱིས་སངསརྒྱས་ཐོབ་པ་ལ་རྟེན་དལ་འབྱོར་འདི་དགོས་ལ། འདི་ལ་དགའ་བ་ཁྱད་པར་ཅན་བསྒོམ་ཞིང་དལ་བ་ཡུན་རིང་དུ་མི་གནས་པས་མི་རྟག་པ་བསྒོམ་མོ། །དེ་ནས་སངས་རྒྱས་ཐོབ་པར་བྱ་བའི་ཕྱིར་བྱང་ཆུབ་ཀྱི་སེམས་བསྒོམ་པར་བྱའོ། །རྒྱུ་ལྔ་པ་ནི་དེ་དག་གིས་ཀྱང་བྱང་ཆུབ་ཀྱི་སེམས་མ་སྐྱེས་ན་ཚོགས་བསགས་པ་དང་སྡིག་པ་སྦྱང་བ་བྱས་ལ་ཡང་སེམས་བསྐྱེད་པར་བྱའོ། །སེམས་བསྐྱེད་པའི་རྒྱུ་བསྟན་ཟིན་ཏོ། །དེ་ནས་མཐུན་པའི་རྐྱེན་ཚོགས་བསགས་པ་ནི་མཎྜལ་ཚོམ་བུ་བདུན་པའི་ཉི་ཟླ་དབུས་སུ་བལྟབས་ལ་ཚོམ་བུ་ལྔ་པར་བྱས་ལ་དབུས་སུ་སངས་རྒྱས་བཞུགས་པར་བསམ། ཤར་དུ་ཆོས། ལྷོར་དགེ་འདུན། ནུབ་ཏུ་ཐུན་མོང་མ་ཡིན་པའི་དཀོན་མཆོག་དཀྱིལ་འཁོར་གྱི་ལྷ་དང་གསང་སྔགས་དང་རིག་སྔགས། བྱང་ན་བླ་མ་བཞུགས་པའོ། །ཡང་ན་བླ་མ་དབུས་སུ། ཤར་དུ་ཐུན་མོང་མ་ཡིན་པའི་དཀོན་མཆོག ལྷོར་སངས་རྒྱས། ནུབ་ཏུ་ཆོས། བྱང་དུ་དགེ་འདུན་བསམ་མོ། །དེ་རྣམས་ལ་ཐོག་མར་ཕྱག་བྱས་ཏེ། དེའི་སྔགས། ན་མོ་བུདྡྷ་ཡ

༑ ན་མོ་དྷརྨཱ་ཡ། ན་མ་སྶཾ་གྷཱ་ཡ། ཨོཾ་ན་མཿས་མུ་དྲ་མནྟྲ་མཎྜལ་དེ་ཝ་ཏཱ་བི་ཤྭ་བྷྱཿ ཨོཾ་ན་མོ་གུ་རུ་བྷྱཿཡང་ན་དབུས་སུ་ན་མོ་གུ་རུ་བྷྱཿཞེས་པ་ནས་བརྩམས་ཏེ། ཤར་དུ་ཐུན་མོང་མ་ཡིན་པའི་སྔགས་བརྗོད་དེས་འགྲེ། དེ་བཞིན་དུ་མཆོད་ཡོན་དབུལ་བར་བྱ་སྟེ། བུདྡྷཱ་ཡ་ཨརྒྷཾ། དེ་བཞིན་དུ་ཨརྒྷཾ་གི་གནས་སུ་ཨོཾ་བཛྲ་པུཥྤཻ་ཞེས་པ་ལ་སོགས་པ་བརྗོད་ཅིང་བཟེད་ཞལ་དང་བཅས་པས་རང་རང་གི་གནས་སུ་དབུལ་བའམ་བཟེད་ཞལ་མེད་ཀྱང་རུང་སྟེ་དབུལ་བར་བྱའོ། །དེ་ནས་ཨོཾ་བཛྲ་གྷཎྜེ་ཨཿཞེས་བརྗོད་ཅིང་དྲིལ་བུའང་གནས་ལྔ་རུ་དབུལ་བར་བྱའོ། །དེ་ནས་ཡིད་ལས་བྱུང་བའི་མཆོད་པ་ནི་ནམ་མཁའི་ཁམས་སུ་རྟེན་དཀོན་མཆོག་ལྔ་དམིགས་ལ་མཆོད་པའི་བྱེ་བྲག་མཆོད་ཡོན་གྱི་སྣོད་དང༌། མེ་ཏོག་གི་སྣོད་ཀོང་བུ་རི་རབ་དང་མཉམ་པ། བདུག་སྤོས་ཀྱི་ཁང་པ་དང༌། མར་མེའི་ཕྲེང་བ་ཉི་ཟླའི་འོད་བས་ཀྱང་ལྷག་པ་དང༌། དྲིའི་དུང་ཆོས་དང༌། བླ་རེ་དང༌། གཞལ་མེད་ཁང་དང༌། ཁྲུས་ཀྱི་རྫིང་བུ་དང༌། དཔག་བསམ་གྱི་ཤིང་དང༌། རིན་པོ་ཆེ་སྣ་བདུན་དང༌། འདོད་ཡོན་ལྔ་ལ་སོགས་པ་དཔག་ཏུ་མེད་པའི་མཆོད་རྫས་ཀྱིས་ནམ་མཁའི་ཁམས་ཐམས་ཅད་གང་བར་དམིགས་ལ། དུས་ཀྱང་འཁོར་བ་མ་སྟོངས་ཀྱི་བར་དུ་རྒྱུན་མི་ཆད་པར་དམིགས་ལ་ངག་ཏུ་ཨོཾ་བཛྲ་གྷཎྜེ་ར་ཎ་པྲ་ར་ཎ། སཾ་པྲ་ར་ཎི་ཏེ། སརྦ་བུདྡྷ་ཀྵེ་ཏྲ ༑ པྲ་ཙ་ལི་ཏེ་པྲ་ཛྙཱ་པཱ་ར་མི་ཏཱ། ནཱ་ད་སཾ་བྷ་བེ་ཏ་བཛྲ་དྷརྨཱ་ཧྲྀ་ད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱ་ཧཱ་ཞེས་བརྗོད་ལ་དྲིལ་བུ་འཁྲོལ་དུ་གཞུག་གོ །དེ་དག་གིས་ནི་མཐུན་པའི་རྐྱེན་ཚོགས་བསགས་པ་བསྟན་ཟིན་ཏོ།། །།དེ་ནས་འགལ་རྐྱེན་སྡིག་པ་སྦྱང་བ་ནི་རྗེས་སུ་བཟླས་པ་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ¡Ã སློབ་དཔོན་བདག་ལ་དགོངས་སུ་གསོལ། ( ¡¶ ཞ ¡· - སློབ་དཔོན་་་་་་་སུ་གསོལ། ) བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་དུས་ད་ལྟ་ལ་ཐུག་གི་བར་དུ་འདོད་ཆགས་དང༌།

ཞེ་སྡང་དང༌། གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། །སྡིག་པ་བཤགས་པའོ། །ཡང་མཐུན་རྐྱེན་མ་ལུས་པ་ཚང་བར་བྱ་བའི་ཕྱིར་བསོད་ནམས་ལ་རྗེས་སུ་ཡི་རང་བ་ནི་སོ་སོ་སྐྱེ་བོ་དང་ ༑ འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ལ་རྗེས་སུ་ཡི་རང་བར་བགྱིའོ། །ཞེས་ ¡Ã ལན་གསུམ་ ( ¡¶ ཞ ¡· - ལན་གསུམ ) ་ བརྗོད་དོ། །སློབ་དཔོན་གྱིས་དེའི་དོན་བཤད་ལ་རྗེས་སུ་ཡི་རང་བར་བྱའོ ༑༑ དེ་ནས་དགེ་བའི་རྩ་བ་བསྔོ་བ་ནི་དེ་ལྟར་བགྱིས་པའི་དགེ་བའི་རྩ་བ་དེས་བདག་དང་སེམས་ཅན་ཐམས་ཅད་རྣམ་པར་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་བསྔོ་བར་བྱའོ། །སྦྱོར་བའི་ཆོས་བཞི་བསྟན་ཟིན་ཏོ།། །།དེ་ནས་དངོས་གཞི་སྐྱབས་སུ་འགྲོ་བ་དང་སེམས་བསྐྱེད་པ་ལས་ཐོག་མར་སྐྱབས་སུ་འགྲོ་བ་ནི་རྗེས་སུ་བཟླས་པ་འདི་སྐད་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །གསང་སྔགས་དང་རིགས་སྔགས་ཀྱི་ ¡Ã ཡི་དམ་གྱི་ ( ¡¶ ཞ ¡· - ཡི་དམ་གྱི་ ) ལྷ་དང་བླ་མ་དམ་པ་ལ་སྐྱབས་སུ་མཆིའོ་ཞེས་ལན་གསུམ་བྱ། དེ་ནས་སེམས་བསྐྱེད་པར་བྱ་སྟེ། དེ་ལ་སྨོན་པ་སེམས་བསྐྱེད་པ་ནི་དགོངས་སུ་གསོལ་གོང་དང་མཐུན། བདག་མིང་འདི་ཞེས་བྱ་བས་སེམས་ཅན་མ་བསྒྲལ་བ་རྣམས་བསྒྲལ་བར་བྱ་བའི་ཕྱིར་དང༌།

མ་གྲོལ་བ་རྣམས་དགྲོལ་བར་བགྱི་བ་དང༌། དབུགས་མ་ཕྱུང་བ་རྣམས་དབུགས་དབྱུང་བར་བགྱི་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བའི་ཕྱིར་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་སྲིད་བྱང་ཆུབ་སྙིང་པོར་སྨོན་པ་སེམས་བསྐྱེད་པ་དེ་བཞིན་དུ་བདག་གིས་ཀྱང་སེམས་བསྐྱེད་པར་བགྱིའོ་ཞེས་ལན་གསུམ་བརྗོད་དོ། །ཡང་སངས་རྒྱས་དང་བྱང་སེམས་བླ་མ་དགོངས་སུ་གསོལ་སྔ་མ་དང་འདྲ་བར་བྱས་ལ་བདག་མིང་འདི་ཞེས་བགྱི་བས་འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་པ་ཇི་ལྟར་བསླབས་པར་གྱུར་པ་དང༌། མ་འོངས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བསླབ་པར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པ་དེ་བཞིན་དུ་བདག་གིས་ཀྱང་བྱང་ཆུབ་སེམས་དཔའི་བསླབ་པར་བྱ་བ་རྣམས་ལ་བསླབ་པར་བྱའོ་ཞེས་ལན་གསུམ་བརྗོད་པར་བྱའོ། །སྐྱབས་སུ་འགྲོ་བ་དང་སེམས་བསྐྱེད་བླངས་པའོ། །ཡང་སྡིག་པ་བཤགས་པ་མན་ཆད་བླངས་པ་ཐམས་ཅད་བརྟན་པར་བྱ་བའི་ཕྱིར་རྡོ་རྗེ་གུར་གྱི་ཚིགས་སུ་བཅད་པ་འདི་ལན་གསུམ་གྱི་བར་དུ་བརྗོད་པར་བྱ་སྟེ། དཀོན་མཆོག་གསུམ་ལ་སྐྱབས་སུ་མཆི། །སྡིག་པ་ཐམས་ཅད་སོ་སོར་བཤགས ༑ ༑ འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང་ ༑ ༑ སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི ༑ ༑ རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི ༑ ༑ བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི ༑ ༑ འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་ལན་གསུམ་བརྗོད་པར་བྱའོ། །ཡང་སྨོན་འཇུག་དེ་ཤིན་ཏུ་བརྟན་པར་བྱ་བའི་ཕྱིར་བླ་མའི་རྗེས་སུ་བཟླས་པ་ལན་གསུམ་བྱ་སྟེ།

ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཞེས་སྨོན་པའི་ཚིག་ལན་གསུམ་བརྗོད་པ་དང༌། ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲྀམས་གསུམ། །སོ་སོར་བརྟན་པོར་གཟུང་བར་གྱིས། །ཞེས་འཇུག་པའི་ཚིག་ལན་གསུམ་བརྗོད་པར་བྱའོ། །སྨོན་པའི་སེམས་ནི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བློ་དང༌། བྱང་ཆུབ་སེམས་དཔའི་སྤྱོད་པ་ཐམས་ཅད་ལ་སྤྱད་པར་བྱའོ་སྙམ་པའི་སེམས་ཀྱང་དར་ཅིག་བསྒོམ་དུ་གཞུག་གོ། དངོས་གཞིའི་ཆོ་ག་བསྟན་ཟིན་ཏོ།། །།མཇུག་གི་ཆོ་ག་ལ་བཞི་སྟེ། སྐྱབས་སུ་འགྲོ་བ་དང་སེམས་བསྐྱེད་པའི་བསླབ་བྱ་བསྟན་པ་དང༌། སེམས་བསྐྱེད་པ་ལ་སྤྲོ་བ་བསྒོམ་པ་དང༌། ཆོས་སྐྱོང་ལ་གཏོར་མ་སྦྱྀན་པ་དང༌། བླ་མ་ལ་ཡོན་དབུལ་ཞིང་དགེ་འདུན་ལ་མཆོད་པའོ། ། དང་པོ་ནི་སྐྱབས་སུ་འགྲོ་བའི་བསླབ་བྱ་ཐུན་མོང་མ་ཡིན་པ་མྱ་ངན་ལས་འདས་པ་ལས ༑ གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་ནི་གཞན་དག་ལ། །སྐྱབས་སུ་སོང་བ་མ་ཡིན་ནོ། །དམ་པའི་ཆོས་ལ་སྐྱབས་སོང་ན། །འཚེ་ཞིང་གནོད་པའི་སེམས་དང་བྲལ། །དགེ་འདུན་ལ་ཡང་སྐྱབས་སོང་བས། །མུ་སྟེགས་ཅན་ལ་ཕྱོགས་ ( ¡¶ ལུ ¡· ཕྱག་ ) མི་བྱེད། །ཅེས་གསུངས་སོ ༑ ༑ ཡང་དཀོན་མཆོག་གསུམ་ལའང་སྐྱབས་སུ་འགྲོ་ཞིང་རྟེན་དམན་པ་ཞིག་ལའང་གུས་པར་བྱ་བའོ། །ཐུན་མོང་གི་བསླབ་བྱ་ནི་དུས་རྟག་ཏུ་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་བ་དང༌། སྲོག་དང་བྱ་དགའི་ཆེད་དུ་ཡང་ལྷ་དཀོན་མཆོག་གསུམ་མི་སྤང་བ་དང༌། ནད་དང་སྡུག་བསྔལ་ཅི་བྱུང་ཡང་དཀོན་མཆོག་གསུམ་ལ་སྐྱབས་འགྲོ་བྱ་ཞིང་ཐབས་གཞན་གྱིས་མ་ཡིན་པ་དང༌། དུས་རྒྱུན་དུ་མཆོད་པ་དང༌། ཁྱད་པར་གྱི་མཆོད་པར་བྱ་བ་དང༌། ཅི་ཟའི་ཕུད་ཀྱིས་མཆོད་པར་བྱ་བ་དང༌། ཕྱོགས་གང་དུ་འགྲོ་བའི་དཀོན་མཆོག་གསུམ་ལ་སྐྱབས་འགྲོ་བྱ་ཞིང་

¡Ã ཁྱད་པར་དུ་ ( ¡¶ ཞ ¡· - ཁྱད་པར་དུ་ ) ཕྱོགས་དེའི་དཀོན་མཆོག་ལ་སྐྱབས་འགྲོ་བྱའོ། །དེ་ལ་སོགས་པ་ཞིབ་ཏུ་བཤད་པར་བྱའོ། །བྱང་ཆུབ་ཀྱི་སེམས་ཀྱྀ་བསླབ་བྱ་ནི་དུས་དྲུག་ཏུ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པའི་སྨོན་པའི་སེམས་བསྐྱེད་དང༌། དེའི་རྗེས་ལ་བྱང་ཆུབ་སེམས་དཔའི་སྤྱོད་པ་སྤྱད་པར་བྱའོ་སྙམ་པའི་འཇུག་པའི་སེམས་དྲན་པར་བྱའོ། ། གཞན་ཡང་བྱང་ཆུབ་ཀྱི་སེམས་མི་བརྗེད་པའི་རྒྱུ་ནག་པོའི་ཆོས་བཞི་སྤང་བར་བྱ་སྟེ ༑ བླ་མ་དང་མཆོད་པར་འོས་པ་བསླུ་བ་དང༌། གཞན་འགྱོད་པའི་གནས་མ་ཡིན་པ་ལ་འགྱོད་པ་སྐྱེད་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གི་སྒོ་ནས་བསྐུར་པ་འདེབས་པ་དང༌། གཡོ་སྒྱུའི་ཀུན་ཏུ་སྤྱོད་པས་གཞན་སླུ་བ་རྣམས་སྤོང་ངོ༌། །ཡང་ཕམ་པ་ལྟུང་བའི་ཆོས་བཞི་སྤང་སྟེ། རྙེད་དང་བཀུར་བསྟིར་ཆགས་པ་ཡིས། །བདག་བསྟོད་གཞན་ལ་སྨོད་པ་དང༌། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང༌། །གཞན་གྱིས་བཤགས་ཀྱང་མི་ཉན་པར། ཁྲོས་ནས་གཞན་ལ་འཚོག་པ་དང༌། ཐེག་པ་ཆེན་པོ་སྤོང་བྱེད་ཅིང༌། །དམ་ཆོས་འདྲར་སྣང་སྟོན་པའོ། །ཞེས་ཕམ་པ་ལྟ་བུའི་ཆོས་བཞི་བཤད་ལ་གཞན་ཡང༌། དཀོན་མཆོག་གསུམ་ལ་གསུམ་མི་མཆོད། །ཅེས་པ་ལ་སོགས་པ་ཉེས་བྱས་ཀྱི་རིགས་སུ་གཏོགས་པ་བཞི་ཅུ་རྩ་དྲུག་དང༌། གཞན་ཡང་བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་རྣམས་སྐབས་ཅི་ཡིན་པར་བཤད་དོ། ། སྐྱབས་འགྲོ་དང་སེམས་བསྐྱེད་ཀྱི་བསླབ་བྱ་བསྡུས་ཏེ་མི་ཉམས་པར་བསྲུང་བ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པ་འདི་དག་གིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་བརྗོད་ལ་དོན་རྟག་ཏུ་བསམ་པར་བྱའོ ༑ ༑ གཉིས་པ་སྤྲོ་བ་བསྒོམ་པ་ནི། དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས།

།སངས་རྒྱས་སྲས་སུ་ད་གྱུར་ཏོ། །ཞེས་ལན་གསུམ་ཆེད་དུ་བརྗོད་ལ། དེའི་དོན་ཡང་ ( ¡¶ ཞ ¡· + རྒྱས་པར ) བཤད་པར་བྱ་སྟེ། མི་ལུས་ཐོབ་པ་དོན་ཡོད་པར་བྱ་སྟེ། སེམས་བསྐྱེད་པ་ཐོབ་པའི་ཕྱིར་སྔ་མ་ཤི་བ་དོན་ཡོད་པར་བྱས་ཏེ་སེམས་བསྐྱེད་པ་ཐོབ་པས་སོ། ། དེས་ན་མིང་འཕོ་སྟེ་བྱང་ཆུབ་སེམས་དཔའ་ཆེ་གེ་མོ་ཞེས་བྱ་བ་ཡིན་ནོ། །དོན་འཕོས་ཏེ་ལྷ་དང་མི་རྣམས་ཀྱིས་ཕྱག་བྱ་བའི་འོས་སུ་གྱུར་པ་ཡིན་ཏེ། སྤྱོད་འཇུག་ལས ༑ བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །སྲིད་པའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་ ༑ ༑ འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་འབྱུང་བ་ཡིན་ནོ ༑༑ དེ་ལྟར་མིང་དང་དོན་འཕོ་བའི་རྒྱུ་མཚན་ཅི་ཞེ་ན། བྱང་ཆུབ་ཀྱི་སེམས་ལས་རྙེད་པར་དཀའ་བ་ནི་ནམ་མཁའི་མཐས་ཀླས་པའི་འཇིག་རྟེན་གྱི་ཁམས་ན་མེད་ལ ༑ དེ་འོ་སྐོལ་བདག་ཅག་ལྟ་བུ་གང་ཟག་དམན་པས་རྙེད་པ་ནི་ངོ་མཚར་ཆེ་སྟེ། སྤྱོད་འཇུག་ལས། ལོང་བས་ཕྱག་དར་ཕུང་པོ་ལས། །ཇི་ལྟར་རིན་ཆེན་རྙེད་པ་ལྟར ༑ ༑ དེ་བཞིན་ཅི་ཞིག་ལྟར་སྟེས་ན། །བྱང་ཆུབ་སེམས་འདི་བདག་གིས་རྙེད། ། ཅེས་གསུངས་པས་གང་ཟག་དམན་པ་ལོང་བ་གཅིག་གིས་གནས་དམན་པ་ཕྱག་དར་ཁྲོད་ཀྱི་ཕུང་པོ་ལས། དངོས་པོ་ཁྱད་པར་དུ་འཕགས་པ་ཡིད་བཞིན་གྱི་ནོར་བུ་རིན་པོ་ཆེ་རྙེད་པ་དང་འདྲའོ། །དེས་ན་དགའ་བ་ཁྱད་པར་ཅན་ཡུན་རིང་དུ་བསྒོམ་དུ་གཞུག་གོ །དེ་ནས་ཆོས་སྐྱོང་བའི་སྲུང་མ་རྣམས་ལ་གཏོར་མ་བཏང་ལ། སེམས་བསྐྱེད་པའི་བར་དུ་གཅོད་པ་བསྲུང་བར་བྱའོ། །དེ་ནས་ཅི་འབྱོར་བའི་ཡོན་བླ་མ་ལ་དབུལ། དགེ་འདུན་ཚོགས་པ་ལ་ཅི་འབྱོར་བའི་མཆོད་བསྟོད་བྱ། བླ་མས་ཀྱང་དེ་ལས་བྱུང་བའི་དགེ་བའི་རྩ་བ་ཐམས་ཅད་བྱང་ཆུབ་ཆེན་པོར་བསྔོས་ལ་ལས་ཀྱི་རྗེས་རྣམས་བསྡུ་བར་བྱའོ། །དེ་ལྟ་བུའི་སེམས་བསྐྱེད་པའི་ཆོ་ག་འདི་ནི་སེམས་བསྐྱེད་བརྟན་པར་བྱ་བའི་ཚིགས་སུ་བཅད་པ་གཉིས་མ་གཏོགས་པའི་གཞུང་ཐམས་ཅད་སློབ་དཔོན་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་ནས་དཔལ་ནཱ་རོ་ཏ་པའི་བཞེད་པ་ཡིན་ལ།

མཎྜལ་ཚོམ་བུ་ལྔ་པ་ལ་བརྟེན་ནས་ཕྱིའི་རྟེན་བཅའ་བ་མེད་པའི་གཞུང་ཐམས་ཅད་ནི་སློབ་དཔོན་བིརྺ་པའི་རྗེས་སུ་འབྲང་ནས་ཇོ་བོ་ག་ཡ་དྷ་རའི་བཞེད་པ་ཡིན་ནོ། །བླ་མ་གོང་མ་ནི་དཔལ་ནཱ་རོ་ཏ་པའི་རྗེས་སུ་འབྲངས་ནས་མཛད་དོ། །དེའི་རྗེས་སུ་འབྲངས་ན་སེམས་བསྐྱེད་ཤིན་ཏུ་བརྟན་པའི་ཚིགས་བཅད་གཉིས་མི་བརྗོད། བརྒྱུད་པའི་ལུགས་སོ་སོར་བྱ་བ་མ་གཏོགས་པ་གཉིས་ཀ་ལ་ཆོ་ག་ཐམས་ཅད་ཚང་བར་བྱས་ལ་ཉེས་པ་མེད་པས་ལེགས་ཏེ། ཆོ་ག་རྒྱས་ཤིང་བརྟན་པའི་ཡན་ལག་ཏུ་གྱུར་པའོ ༑ ༑ ལྷག་མ་རྣམས་ནི་འདྲའོ། །ག་ཡ་དྷ་རའི་ལུགས་སུ་བྱེད་ན་མཎྜལ་ཚོམ་བུ་ལྔ་པའི་རྟེན་བཅའ་མི་དགོས་སོ། །ལྷག་མ་རྣམས་ནི་འདྲ་བ་ཉིད་དུ་བྱའོ། བརྒྱུད་པ་གཉིས་ཀྱི་ལུགས་སུ་བྱས་པའི་སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་དགེ་བསྙེན་གྲགས་པ་རྒྱལ་མཚན་གྱིས་སྦྱར་བའོ།། །།༄༅། །རིན་ཆེན་འབར་བའི་ས་བཅད་བཞུགས། ། ༄༅། བླ་མ་དམ་པའི་ཞབས་ལ་ཕྱག་འཚལ་ལོ། །རིན་ཆེན་འབར་བ་སྒྲུབ་པའི་ཐབས་ལ་དོན་གསུམ་སྟེ། ཀླད་དོན་མཆོད་པར་བརྗོད་ཅིང་བཤད་པར་དམ་བཅའ་བ་དང༌། གཞུང་གི་དོན་དང་མཇུག་དོན་ནོ། །གཞུང་ལ་ལེའུ་བཅུ་གསུམ་དུ་གནས་ཏེ། དབང་བསྐུར་དང་རབ་གནས་དང་སྦྱིན་སྲེག་ལ་སོགས་པ་ཐམས་ཅད་སྔོན་དུ་བསྙེན་པ་དགོས་པས་བསྙེན་པའི་ལེའུ་དང༌། བསྙེན་པ་སོང་བས་དབང་བསྐུར་རབ་གནས་སྦྱིན་སྲེག་དང༌། ལྷ་ཁང་མཆོད་རྟེན་ལ་སོགས་པ་ཐམས་ཅད་ལ་ས་ཆོག་དགོས་པས་སའི་ལེའུ་དང༌། བསྙེན་པ་དང་ས་ཆོག་སྔོན་དུ་སོང་བས་དཀྱིལ་འཁོར་དང༌། དབང་བསྐུར་དང༌། རབ་གནས་ལ་ལྷ་སྟ་གོན་དགོས་པས་སྟ་གོན་གྱི་ལེའུ་དང༌། དེ་ལྟར་ཆོས་གསུམ་སྔོན་དུ་སོང་བས ( ¡¶ ཞ ¡· ¡¶ ལུ ¡· + དཀྱིལ་འཁོར་ ) སྒྲུབ་མཆོད་བྱར་རུང་བས་དཀྱིལ་འཁོར་གྱི་ལེའུ་དང༌། དེ་ལྟར་བཞི་སྔོན་དུ་སོང་བས་བདག་གི་དམ་ཚིག་གསོ་བ་དང་སློབ་མ་སྨིན་པར་བྱ་བའི་འོས་ཡིན་པས་དབང་བསྐུར་བའི་ལེའུ་དང༌། དེ་ནས་བསྐྱེད་རིམ་དང༌།

རྫོགས་རིམ་དང༌། རབ་གནས་དང༌། སྦྱིན་སྲེག་དང༌། རོ་སྲེག་དང༌། ཚོགས་འཁོར་དང༌། གཏོར་མ་དང༌། མཆོད་པའི་ལེའུ་སྟེ་བཅུ་གསུམ་པས་སོ། །སྟ་གོན་གྱི་ལེའུ་ནི་དཀྱིལ་འཁོར་དང་སློབ་མའི་ཡན་ལག་ཙམ་ཡིན་པས་ཆོ་གའི་བྱ་བ་དེས་རྫོགས་པ་མ་ཡིན་ལ། གཞན་བཅུ་གཉིས་པོ་ནི་སྔོན་དུ་འགྲོ་དགོས་པས་སྔོན་དུ་སོང་སྟེ་རང་རང་གི་ཆོ་གས་རྫོགས་པ་ཡིན་ནོ། །ཡང་གཏོར་མ་དང་མཆོད་པ་ནི་རང་རང་གི་ཆོ་གའང་ཡིན་ལ་ཐམས་ཅད་ཀྱི་ཡན་ལག་ཀྱང་ཡིན་ནོ། །དེ་ལྟར་ན་སྔོན་འགྲོ་དང་ཡན་ལག་ལ་མ་ལྟོས་པའི་ལེའུ་རེ་རེས་ཆོག་པ་མེད་ཀྱང་སྔོན་འགྲོ་དང་ཡན་ལག་སོང་ནས་རང་རང་གི་བྱ་བ་རྫོགས་པའི་ལེའུ་བཅུ་གཉིས་དང༌། སྟ་གོན་གྱི་ཆོ་གས་ཀྱང་མི་ཐུབ་ཀྱང་དཀྱིལ་འཁོར་རབ་གནས་སློབ་མ་གསུམ་ཀ་ལ་དགོས་པ་སྤྱིའི་ཆོ་ག་ཡིན་པས་ལེའུ་ལོགས་སུ་བྱས་སོ། །དེ་ལྟར་ན་ལེའུ་བཅུ་གསུམ་ཡོད་བྱ་བའི་རིམ་པ་བཅུ་གསུམ་པ་ཞེས་པའོ། །གཙོ་ཆེ་བའི་དབང་དུ་བྱས་ན་མ་སྨྀན་པ་སྨྀན་པར་བྱེད་པ་ལ་ལེའུ་ལྔ། སྨིན་པ་གྲོལ་བར་བྱེད་པའི་ལམ་ལ་ལེའུ་བརྒྱད་དུ་གནས་སཽ། །དེའང་གཙོ་ཆེ་བ་ཡིན་གྱི་དེ་ཁོ་ནར་མ་ངེས་པས་སློབ་དཔོན་གྱིས་ཀྱང་བསྙེན་པའི་སྔོན་དུ་བླ་མའི་མཚན་ཉིད་དང་སློབ་མ་རྗེས་སུ་གཟུང་བའི་ཆོ་ག་གསུངས་སོ། །དེ་བས་ན་ལེའུ་ལྔ་སྨིན་བྱེད་ཀྱི་ལམ་དུ་བྱེད་ན་སློབ་མ་གཟུང་བ་ལ་སོགས་པ་དགོས་པས་དེ་དག་གི་རྣམ་གཞག་གཞན་དུ་ཤེས་པར་བྱའོ།། །།དེ་ལ་ལེའུ་དང་པོ་བསྙེན་པའི་ལེའུ་ལ་དོན་ལྔ་སྟེ། རྡོ་རྗེ་སློབ་དཔོན་གྱི་མཚན་ཉིད་དང༌། བསྙེན་པའི་གནས་དང༌། བསྙེན་པ་མ་བྱས་པའི་ཉེས་པ་དང༌། བྱས་པའི་ཕན་ཡོན་དང༌། བསྙེན་པ་དངོས་དང༌།

བསྙེན་པའི་དགོས་པའོ།། །།སའི་ལེའུ་ལ་དོན་ལྔ་སྟེ། ས་བརྟག་པ་དང༌། ས་བསླང་བ་དང༌། སྦྱང་བ་དང་ ༑ བསླངས་པའི་རྗེས་ལ་བྱ་བའི་ཆོ་ག་དང༌། ས་བསྲུང་བའོ། །དང་པོ་ལ་གསུམ་སྟེ། སའི་ཕྱོགས་ལ་སོགས་པ་བརྟག་པ་དང༌། ས་པྲས་བརྟག་པ་དང༌། ཤིང་གི་མཚན་མ་དང༌། དབྱིབས་སྤང་བྱ་བསྟན་པའོ། །ས་སྦྱང་བ་ལ་གཉིས་ཏེ། ལས་དང་བྱ་བས་སྦྱང་བ་དང༌། སྔགས་དང་ཏིང་ངེ་འཛིན་གྱིས་སྦྱང་བའོ།། །།སྟ་གོན་གྱི་ལེའུ་ལ་དོན་གཉིས་ཏེ། ལྷ་གནས་ཀྱི་སྔོན་འགྲོ་ས་བཟུང་ཞིང་བགེགས་ཚར་གཅད་པ་དང༌། ལྷ་གནས་ཀྱི་ཆོ་ག་དངོས་སོ། །དང་པོ་ལ་བཞི་སྟེ། བདག་གི་རྣལ་འབྱོར་གྱི་ང་རྒྱལ་བསྐྱེད་པ་དང༌། ལངས་ཏེ་སྟངས་སྟབས་ཀྱི་བཀོད་པས་ས་གཟུང་བ་དང༌། བགེགས་ལ་བཀའ་བསྒོ་བ་དང༌། བགེགས་མེད་པར་བྱ་བའི་ཕྱིར་ཕུར་བུས་གདབ་པའོ། །དང་པོ་ལ་བཞི་སྟེ། བདག་གི་དཀྱིལ་འཁོར་གྱི་རྣལ་འབྱོར་རྫོགས་པར་བྱ་བ་དང༌། སློབ་དཔོན་གྱིས་སངས་རྒྱས་ལ་གསོལ་བ་གདབ་པ་དང༌། སློབ་མས་སློབ་དཔོན་ལ་དཀྱིལ་འཁོར་བྲི་བའི་ཕྱིར་གསོལ་བ་གདབ་པ་དང༌། སློབ་དཔོན་གྱིས་རྡོ་རྗེ་འཆང་ཆེན་པོར་ང་རྒྱལ་བསྐྱེད་པའོ ༑ ༑ ལངས་ཏེ་སྟངས་སྟབས་ཀྱིས་གཟུང་བ་ལ་དོན་དགུ་སྟེ། དཀྱིལ་འཁོར་བཏེགས་ཏེ་ཁྲོ་བོའི་ལྟ་བས་བལྟ་བ་དང༌། རྡོ་རྗེའི་འགྲོས་ཀྱིས་བསྐོར་བ་དང༌། སངས་རྒྱས་ཐམས་ཅད་ལ་མཆོད་པའི་གར་བྱ་བ་དང༌། རྐང་སྟབས་ཀྱི་བཀོད་པ་དང་ ༑ ལག་སྟབས་ཀྱི་བཀོད་པ་དང༌། འདུག་སྟངས་ཀྱི་བཀོད་པ་དང༌། གར་གྱི་ཉམས་བཞིན་གྱི་བཀོད་པ་དང༌། གླུའི་བཀོད་པ་དང༌། དེ་དག་ས་བཟུང་བ་ལ་སོགས་པའི་དུས་སུ་བྱ་བ་བསྟན་པའོ།། །།ལྷག་གནས་ཀྱི་ཆོ་ག་དངོས་ལ་བཞི་སྟེ། སའི་ལྷ་མོ་ལྷག་གནས་དང༌། ལྷ་ལྷག་གནས་དང༌། བུམ་པ་ལྷག་གནས་དང༌། སློབ་མ་ལྷག་པར་གནས་པའོ། ། དང་པོ་ལ་གཉིས་ཏེ། ས་ཆོག་དང་མཆོད་པ་ལ་སོགས་པ་སྔོན་འགྲོ་རྫོགས་ནས་ལྷག་གནས་བྱ་བར་གདམས་པ་དང༌། ལྷ་མོ་ལྷག་གནས་དངོས་སོ། །ལྷ་ལྷག་གནས་ལ་གསུམ་སྟེ། ལྷག་གནས་ཀྱི་གནས་ངེས་པར་བྱ་བ་དང༌།

དེར་ཡན་ལག་བཞི་རྫོགས་ལ་མཆོད་པ་ལ་སོགས་པ་བྱ་བ་དང༌། ལྷ་ལ་སྙན་གསན་ཕབ་སྟེ་བུམ་པའི་ཆོ་ག་བྱ་བར་བསྟན་པའོ། །བུམ་པ་སྟ་གོན་ལ་བཞི་སྟེ། བུམ་པ་ཇི་ལྟར་བཅའ་བ་དང༌། བུམ་པའི་བཅུད་གཞུག་པ་དང༌། བུམ་པ་བྱིན་གྱིས་བརླབ་པའི་ཚུལ་དང༌། བུམ་པ་ཇི་ལྟར་དགོད་པའོ། །སློབ་མ་སྟ་གོན་ལ་གཉིས། སློབ་མའི་མཚན་ཉིད་དང༌། དེ་ལ་སྟ་གོན་བྱ་བ་དངོས་སོ། །དང་པོ་ལ་གསུམ་སྟེ། སྒྲུབ་པའི་ངོས་ནས་བསྟན་པ་དང༌། དགག་པའི་ཕྱོགས་ནས་བསྟན་པ་དང༌། ཡོན་ཏན་བསྡུས་ཏེ་བསྟན་པའོ། །སྟ་གོན་བྱ་བ་དངོས་ལ་བཞི་སྟེ། མྱ་ངན་ལས་འདས་པའི་བསམ་པ་བསྐྱེད་པ་དང༌། ཁྱད་པར་ཅན་ཞུ་བའི་སྔོན་དུ་སྣོད་ ¡Ã དཔུང་ ( ¡¶ ཞ ¡· ¡¶ ལུ ¡· རུང་དུ་ ) བྱ་བ་དང་ཁྱད་པར་ཅན་གྱི་དོན་ཞུ་བ། རྡོ་རྗེ་ཐེག་པ་ལ་སྤྲོ་བ་བསྐྱེད་པ ༑ སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ། བྱང་ཆུབ་ཏུ་སེམས་བསྐྱེད་པ། སེམས་བསྐྱཻད་པའི་བར་ཆད་བསྲུང་བའི་ཕྱིར་ལྷར་བསྐྱེད་པ་བསྲུང་བ། དེ་ལ་མཆོད་པར་བྱ་བ། སོ་ཤིང་སྦྱིན་པ། འཐོར་འཐུང་སྦྱིན་པ། སྲུང་སྐུད་གདགས་པ། ཀུ་ཤ་སྦྱིན་པ། ཆོས་ཟབ་མོ་བཤད་པའི་སྤྲོ་བ་བསྐྱེད་པ། རྨི་ལམ་བརྟག་ཅིང་ངན་ན་བསྲུང་བའོ།། །།དཀྱིལ་འཁོར་གྱི་བྱང་བའི་ལེའུ་ལ་གཉིས། བྲྀ་ཞིང་རྒྱན་དགྲམ་པ་དང༌། སྒྲུབ་ཅིང་མཆོད་པའོ། །དང་པོ་ལ་གསུམ། བྲི་བ་དང༌། རྒྱན་དགྲམ་པ་དང༌། རྡོ་རྗེ་སློབ་དཔོན་གྱི་ཆས་གོས་སྔོན་དུ་འགྲོ་བས་དཀྱིལ་འཁོར་ལྷག་ཆད་བསྐང་བའོ ༑༑ དང་པོ་ལ་གཉིས། ཐིག་གིས་བྲི་བ་དང༌། ཚོན་གྱིས་བྲི་བའོ། །དང་པོ་ལ་དྲུག དཀྱིལ་འཁོར་གྱི་གཞི་སྔོན་དུ་འགྲོ་བས་ཐིག་གདབ་པར་གདམས་པ་དང༌། ཡེ་ཤེས་ཀྱི་ཐིག་བྱིན་གྱིས་བརླབ་པ་དང༌། ལས་ཀྱི་ཐིག་བྱིན་གྱིས་བརླབ་པ་དང༌། ཡེ་ཤེས་ཀྱི་ཐིག་གདབ་པ་དང༌། ཐིག་གི་ལྟས་དང༌། ལས་ཀྱི་ཐིག་གིས་ཆ་བགོ་བའོ ༑ ༑ ཚོན་གྱིས་བྲི་བ་ལ་གཉིས། ཚོན་བྱིན་གྱིས་བརླབ་པ་དང༌། བྲི་བའོ། །དེ་ལ་དྲུག ཐོག་མར་བླ་མས་བྲི་བ་དང༌། ཚོན་གྱིས་ལྟས་དང༌།

རྩིག་པའི་རིམ་པ་དང་ ༑ ཕྱོགས་ཀྱི་ཁ་དོག་སྔོན་དུ་འགྲོ་བས་དཀྱིལ་འཁོར་ཇི་ལྟར་བྲི་བ་དང༌། ཚོན་གྱི་རྒྱུ་དང༌། ལྷའི་མཚན་མ་དགོད་པའོ། །སྒྲུབ་ཅིང་མཆོད་པ་ལ་གཉིས། བདག་གི་རྣལ་འབྱོར་སྔོན་དུ་འགྲོ་བས་ ( ¡¶ ཞ ¡· + ཇི་ལྟར་ ) དཀྱིལ་འཁོར་བསྒྲུབ་པ་དང༌། དེ་ལ་མཆོད་པའོ། །དེ་ལ་བཞི་སྟེ། དཀྱིལ་འཁོར་ལ་མཆོད་པ་རྒྱས་པར་བྱ་བ་དང༌། རང་གི་ལྕེ་ལ་བདུད་རྩི་མྱང་བ་དང༌། ཕྱི་རོལ་ཏུ་འབྱུང་པོ་ལ་གཏོར་མ་སྦྱིན་པ་དང་ ༑ ཉེས་པ་རྣམས་བཟོད་པར་གསོལ་བའོ།། །།༈ སློབ་མ་དབང་བསྐུར་བའི་བྱ་བ་ལ་གསུམ། འཇུག་པ་དང༌། དབང་བསྐུར་བ་དང༌། མཇུག་གི་བྱ་བའོ། །དང་པོ་ལ་གཉིས། སློབ་དཔོན་བདག་ཉིད་འཇུག་པ་དང༌། སློབ་མ་འཇུག་པའོ། །དང་པོ་ལ་གསུམ། བདག་གི་རྣལ་འབྱོར་སྔོན་དུ་འགྲོ་བས་མདུན་བསྐྱེད་མཆོད་པ་དང༌། བདག་ཉིད་དབང་རྫོགས་པར་བླང་བ་དང༌། དམ་ཚིག་དེ་ཁོ་ན་ཉིད་ཀྱི་གླུ་ཆོས་ཀྱི་གླུ་དམ་ཚིག་གི་གླུ་གསུམ་གྱི་གླུས་བསྟོད་ཅིང་གསོལ་བ་གདབ་པའོ། །སློབ་མ་འཇུག་པ་ལ་གཉིས། ཡོལ་བའི་ཕྱི་རོལ་དུ་བྱ་བ་དང༌། ནང་དུ་བྱ་བའོ། །དང་པོ་ལ་དྲུག གསོལ་བ་གདབ་པ་དང་ ༑ བསྒྲག་པ་དང༌། གཟུང་བ་གཉིས་ཀྱི་སྡོམ་པ་གཟུང་བ་དང༌། སློབ་མ་ཆས་སུ་གཞུག་པ་དང༌། འདོད་པ་དྲི་ཞིང་ལན་གདབ་པ་དང༌། བྱང་ཆུབ་ཏུ་སེམས་བསྐྱེད་པ་དང༌། དམ་ལ་བཞག་སྟེ་ནང་དུ་གཞུག་པའོ། །ཡོལ་བའི་ནང་དུ་བྱ་བ་ལ་ལྔ ༑ དམ་ལ་བཞག་པ་དང༌། ཡེ་ཤེས་དབབ་པ། མེ་ཏོག་དོར་ཞིང་མགོ་ལ་བཅིང་བ ༑ གདོང་གཡོགས་ཕྱེ་ལ་དཀྱིལ་འཁོར་བསྟན་པ་དང༌། སློབ་མས་ཆེད་དུ་བརྗོད་ཅིང་བླ་མས་དཀྱིལ་འཁོར་རྒྱས་པར་བསྟན་པའོ། །དང་པོ་ལ་བཞི། ཕན་ཡོན་གྱི་སྒོ་ནས་གསང་བར་གདམས་པ་དང༌། སྨྲས་པའི་ཉེས་པའི་སྒོ་ནས་གསང་བར་གདམས་པ་དང༌། ཕན་ཡོན་དང་ཉེས་པ་གཉིས་ཀའི་སྒོ་ནས་གསང་བར་གདམས་པ་དང༌། བླ་མའི་བཀའ་གཉན་པའི་སྒོ་ནས་དམ་ལ་བཞག་པའོ། །ཡེ་ཤེས་དབབ་པ་ལ་གསུམ། གསོལ་བ་གདབ་པ་དང༌། དབབ་པ་དངོས་དང༌། ཡེ་ཤེས་བརྟན་པར་བྱ་བའོ།

།དབང་བསྐུར་བ་ལ་གཉིས། དབང་གི་སྔོན་དུ་འགྲོ་བ་དང་ ༑ དབང་བསྐུར་བ་དངོས་སོ། །དང་པོ་ལ་གཉིས། དབང་སྟེགས་སུ་བཞག་སྟེ་སྦྱང་བ་དང༌། བཀྲ་ཤིས་ཀྱི་ཚིགས་བཅད་བརྗོད་པའོ། །དེ་ལ་གཉིས། དཀོན་མཆོག་གསུམ་གྱི་བཀྲ་ཤིས་དང༌། མཛད་པ་བཅུ་གཉིས་ཀྱི་བཀྲ་ཤིས་སོ། །དབང་ ལ་གཉིས། དབང་སྤྱིར་བསྟན་པ་དང༌། སོ་སོར་སྦྱར་བའོ། །དང་པོ་ལ་གཉིས། མངོན་པར་རྟོགས་པ་ཅུང་ཟད་བསྟན་པ་དང༌། དབང་གི་རྣམ་གྲངས་སོ། །སོ་སོར་སྦྱར་བ་ལ་གཉིས། ཐུན་མོང་གི་དབང་དྲུག་བསྐུར་བ་དང༌། ཐུན་མོང་མ་ཡིན་པའི་དབང་བཞི་བསྐུར་བའོ། །དང་པོ་ལ་དྲུག ཆུ་དང༌། ཅོད་པན་དང༌། རྡོ་རྗེ། དྲིལ་བུ་དང༌། མིང་དང༌། རྫོགས་པའི་སངས་རྒྱས་སོ། །ཐུན་མོང་མ་ཡིན་པ་ལ་བཞི། དགོས་པ་དང༌། སྔོན་དུ་འགྲོ་བ་དང༌། གོ་རིམ་དང༌། དབང་དངོས་སོ། །དེ་ལ་བཞི ༑ རྡོ་རྗེ་སློབ་དཔོན་དང༌། གསང་བ་དང༌། ཤེས་རབ་ཡེ་ཤེས་དང༌། བཞི་པའོ ༑ ༑ དང་པོ་ལ་གཉིས། དངོས་དང་མཐའ་རྟེན་བསྟན་པའོ། །གསང་དབང་ལ་གསུམ ༑ སྔོན་འགྲོ་དང༌། དབང་དངོས་དང༌། མཐའ་རྟེན་ནོ། །ཤེས་རབ་ཡེ་ཤེས་ལ་གསུམ། སྔོན་འགྲོ་དང༌། དངོས་གཞི་དང༌། མཐའ་རྟེན་ནོ། །དངོས་གཞི་ལ་གསུམ་ཕྱག་རྒྱའི་མཚན་ཉིད་སྔོན་དུ་འགྲོ་བས་གཏད་པ་དང༌། ཕྱག་རྒྱས་དམ་ཚིག་དྲི་ཞིང་དེས་ལན་གདབ་པ་དང༌། ཡེ་ཤེས་དགའ་བ་བཞིའི་རྟོགས་པ་སྐྱེ་བའོ ༑༑ དེ་ལ་བཞི། དགའ་བ་དང་པོ་དང༌། གཉིས་པ་དང༌། གསུམ་པ་དང༌། བཞི་པའོ ༑ ༑ མཐའ་རྟེན་ལ་གཉིས་ཏེ། འབྲས་བུར་དབུགས་དབྱུང་བ་དང༌། ལམ་དུ་དབུགས་དབྱུང་བའོ།། དེ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ ༑ ༑ མཇུག་གི་བྱ་བ་ལ་གཉིས། དཀྱིལ་འཁོར་མཆོད་པ་དང༌། བཟོད་པར་གསོལ་ཏེ་གཤེགས་སུ་གསོལ་བ་དང༌། རྡུལ་ཚོན་བསྡུ་བའོ། །བསྐྱེད་པའི་རིམ་པའི་ལེའུ་དྲུག་པ་ལ་གསུམ། མདོར་བསྟན་པ་དང༌། གནས་དང༌། དངོས་གཞིའོ།། དེ་ལ་གཉིས། མཉམ་གཞག་དང༌། མཉམ་པར་མ་བཞག་པའོ། །དང་པོ་ལ་གཉིས ༑ སྔོན་དུ་འགྲོ་བའི་རྣལ་འབྱོར་དང༌། དངོས་གཞི་ཡན་ལག་དྲུག་གོ

།དང་པོ་ལ་གཉིས། ཚོགས་གཉིས་བསག་པ་དང༌། སྲུང་བའི་འཁོར་ལོའོ། །དང་པོ་ལ་གཉིས ༑ བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་སོ། །དང་པོ་ལ་གསུམ ༑ ཚོགས་ཀྱི་ཞིང་སྤྱན་དྲང་ཞིང་མཆོད་པ་དང༌། ཡན་ལག་བདུན་པ་བྱ་བ་དང་ ༑ ཚད་མེད་པ་བཞི་བསྒོམས་པའོ། །དངོས་གཞི་ལ་དྲུག གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་དང༌། རྗེས་སུ་ཆགས་པ་རྡོ་རྗེའི་སེམས་དཔའི་ཡན་ལག་དང༌། དབང་བསྐུར་བ་མི་བསྐྱོད་པའི་ཡན་ལག་དང༌། བདུད་རྩི་མྱང་བ་འོད་དཔག་མེད་ཀྱི་ཡན་ལག་དང༌། མཆོད་པ་དོན་ཡོད་གྲུབ་པའི་ཡན་ལག་དང༌། བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ །དང་པོ་ལ་ལྔ། གཞིའི་ཡན་ལག་དང༌། རྒྱུ་འབྱུང་བ་དང༌། རྐྱེན་བར་དོའི་སེམས་དང༌། དེ་ལས་གཞལ་ཡས་ཁང་བསྐྱེད་པ་དང༌། སྔགས་ཀྱིས་བརྟན་པར་བྱའོ། །རྗེས་སུ་ཆགས་པའི་ཡན་ལག་ལ་བཞི། དམ་ཚིག་སེམས་དཔའ་བསྐྱེད་པ་དང༌། དེ་ཉིད་སེམས་དཔའ་སུམ་བརྩེགས་སུ་བསྒོམ་པ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང་ ༑ སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པའོ། །དང་པོ་ལ་ལྔ། རྒྱུ་རྡོ་རྗེ་འཛིན་པ་བསྐྱེད་པ་དང། འཁོར་གྱི་ལྷ་མོ་དབྱུང་བའི་ཕྱིར་མཁའ་གསང་བྱིན་གྱིས་བརླབ་པ་དང༌། འཁོར་གྱི་ལྷ་མོ་དབྱུང་བ་དང༌། རྒྱུ་རྡོ་རྗེ་འཛིན་པ་ཞུ་བ་ལ་གླུས་བསྐུལ་བ་དང༌། འབྲས་བུ་རྡོ་རྗེ་འཛིན་པ་བཞེངས་པ་རྣམ་པར་དག་པ་དང་བཅས་པའོ། །འཁོར་དབྱུང་བ་ལ་གཉིས། རྣམ་དག་གི་ཚུལ་གྱིས་མདོར་བསྟན་པ་དང༌། སྐུ་མདོག་ལ་སོགས་པ་རྒྱས་པར་བཤད་པའོ། །མཉམ་པར་མ་བཞག་པ་ལ་ལྔ། དང་པོ་རྗེས་སུ་དྲན་པ་དང༌། བཟླས་པའི་རྣལ་འབྱོར་དང༌། ཐུན་བྱིན་གྱིས་བརླབ་པའི་ཕྱིར་རྡོ་རྗེའི་གླུ་བླང་བ་དང༌། སྨོན་ལམ་གདབ་པ་དང༌། སྤྱོད་ལམ་གྱི་རྣལ་འབྱོར་རོ།། །།རྫོགས་པའི་རིམ་པ་ལེའུ་བདུན་པ་ལ་གཉིས། རྫོགས་པར་སྒོམས་པར་གདམས་པ་དང༌། རྫོགས་རིམ་དངོས་སོ། །དེ་ལ་གཉིས་ཏེ། བསྒོམ་པ་དང༌། དེ་ལས་བྱུང་བའི་འབྲས་བུའོ།

།དང་པོ་ལ་གཉིས། དམིགས་བཅས་དང༌། དམིགས་མེད་དོ། །དང་པོ་ལ་གཉིས། རང་བྱིན་གྱིས་བརླབ་པ་དང༌། དཀྱིལ་འཁོར་འཁོར་ལོའི་ལམ་མོ། །དང་པོ་ལ་གསུམ། གཏུམ་མོ་དང༌། ཐིག་ལེའི་རྣལ་འབྱོར་དང༌། ཕྲ་མོའི་རྣལ་འབྱོར་རོ། །དེ་ལ་གསུམ། ཕྲ་མོའི་སྔོན་འགྲོ་དང༌། དངོས་གཞི་དང༌། རྗེས་མི་དམིགས་པའི་ཚུལ་ལོ། །དཀྱིལ་འཁོར་འཁོར་ལོ་ལ་བཞི། ཐབས་ཤེས་རབ་ཀྱི་ཚུལ་དང༌། དགའ་བ་བཅུ་དྲུག་གི་ཚུལ་དང༌། དེ་རྒྱུན་མི་ཆད་པར་སྒོམས་པར་གདམས་པ་དང༌། ཡེ་ཤེས་ཀྱི་མཚན་ཉིད་དོ། །དེ་ལ་གཉིས། ཞུ་བ་ལྷན་སྐྱེས་དང་ ༑ བདེ་བ་ལྷན་སྐྱེས་སོ། །དེ་ལ་གཉིས། དཔེའི་ཡེ་ཤེས་སུ་འགྱུར་བ་དང༌། དོན་གྱི་ཡེ་ཤེས་སོ། །རབ་ཏུ་གནས་པ་ལེའུ་བརྒྱད་པ་ལ་གཉིས། རབ་གནས་དང་ ༑ དེའི་ཕན་ཡོན་ནོ། །དང་པོ་ལ་ལྔ། རྡཽ་རྗེ་སློབ་དཔོན་བཟང་པོ་དང༌། དུས་བཟང་པོ་དང༌། གནས་བཟང་པོ་དང༌། ཡོ་བྱད་བཟང་པོ་དང༌། ཆོ་ག་བཟང་པོའོ ༑༑ དང་པོ་ལ་གསུམ། རྡོ་རྗེ་སློབ་དཔོན་གྱི་མཚན་ཉིད་དང༌། ཞར་ལས་བྱུང་བ་རབ་གནས་ནི་ཀུན་རྫོབ་ཙམ་དུ་བསྟན་པ་དང༌། རྡོ་རྗེ་སློབ་དཔོན་གྱི་ཆས་གོས་བསྟན་པའོ། །ཡོ་བྱད་ལ་གསུམ། ལྷ་མཆོད་པའི་ཡོ་བྱད་བུམ་པ་དང་བཅས་པ་དང་ ༑ འབྱུང་པོ་མཆོད་པའི་ཡོ་བྱད་གཏོར་མ་དང༌། སྐུ་གཟུགས་ཀྱི་མཚན་ཉིད་སྔོན་དུ་འགྲོ་བས་རྟེན་བཀྲུ་བའི་ཡོ་བྱད་བསྟན་པའོ། །ཆོ་ག་བཟང་པོ་ལ་གསུམ། སྟ་གོན་དང༌། དངོས་གཞི་དང༌། རྗེས་ཀྱི་བྱ་བའོ། །དངོས་གཞི་ལ་གསུམ། སྔོན་འགྲོ་དང༌། དངོས་གཞི་དང༌། རྗེས་མཆོད་པའོ། །དང་པོ་ལ་གསུམ། ཁྲུས་ཀྱི་སྟེགས་བུ་དང༌། སྦྱང་བ་དང༌། བསྲུང་བའོ། །དངོས་གཞི་དངོས་ལ་བཞི། དམ་ཚིག་པ་བསྐྱེད་པ་དང༌། ཡེ་ཤེས་པ་སྤྱན་དྲངས་ཤིང་བརྟན་པར་བཞུགས་སུ་གསོལ་བ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་དང༌། དབང་བསྐུར་ཞིང་སེམས་དཔའ་སུམ་བརྩེགས་སུ་བྱའོ། །མཆོད་པ་ལ་གཉིས། མཆོད་པ་དང༌། བསྟོད་པའོ། །སྦྱིན་སྲེག་གི་ལེའུ་དགུ་པ་ལ་གཉིས། དུས་སྔོན་དུ་འགྲོ་བས་སྦྱིན་སྲེག་བྱ་བར་གདམས་པ་དང༌།

དོན་དངོས་སོ། །དེ་ལ་གཉིས། ཆོ་ག་དང༌། ཕན་ཡོན་ནོ། །དང་པོ་ལ་གསུམ། སྦྱོར་བ་དང༌། དངོས་གཞི་དང༌། ལྷག་མའི་རྫས་ཀྱི་རྗེས་སུ་བྱ་བའོ། །སྦྱོར་བ་ལ་བདུན། སྒྲུབ་པ་པོའི་དབང་དུ་བྱས་པ་དང༌། ཐབ་ཀྱི་ཁྱད་པར་དང༌། དགང་གཟར་དང༌། བླུགས་གཟར་དང༌། མཆོད་པ་བཤམ་ཐབས་དང༌། བསྲེག་རྫས་དང༌། གཙོར་རབ་གནས་དང་འབྲེལ་བའི་དབང་དུ་བྱས་ནས་བུད་ཤིང་བརྩིག་པའོ། །དང་པོ་གྲུབ་པ་པོ་ལ་བཞི། ཁ་ལྟ་ཕྱོགས་དང༌། དུས་དང༌། ལྷའི་རྣལ་འབྱོར་དང༌། བསམ་པའི་ཁྱད་པར་རོ། །ཐབ་ཀྱི་ཁྱད་པར་ལ་གཉིས། ལས་སོ་སོ་བ་དང༌། ལས་ཐམས་ཅད་པའོ། །དང་པོ་ལ་ལྔ ༑ དབྱིབས་དང༌། ཚད་དང༌། ཁ་ཁྱེར་དང༌། བྲི་བ་དང༌། ཐུན་མོང་དུ་ཁ་དོག་དང་ ༑ མཚན་མའོ། །དགང་བླུགས་ལ་གསུམ། རྒྱས་པ་དང༌། བསྡུས་པ་དང་ཤིན་ཏུ་བསྡུས་པའོ། །བསྲེག་རྫས་ལ་ལྔ། ཡམ་ཤིང་གི་ཚད་དང༌། བསྲེག་རྫས་ཀྱི་རྣམ་གྲངས་གཞན་བསྟན་པ་དང༌། ནང་གི་སྦྱིན་སྲེག་གི་ཚུལ་དང༌། ལས་ཀྱི་དབྱེ་བས་མཆོད་རྫས་ཀྱི་ཁ་དོག་དང༌། ལས་ཀྱི་དབྱེ་བས་བསྲེག་རྫས་ཀྱི་ཁྱད་པར་བསྟན་པའོ། །དངོས་གཞི་ལ་གཉིས། འཇིག་རྟེན་པའི་མེ་ལྷ་མཆོད་པ་དང༌། འདས་པའི་ལྷ་མཆོད་པའོ། དང་པོ་ལ་དགུ། ཏིང་ངེ་འཛིན་གྱིས་མེ་སྦར་བ་དང༌། མེ་ལྷ་བསྐྱེད་ལ་འཐོར་ཐུང་སྦྱིན་པ་དང༌། ཀུ་ཤ་དགྲམ་པ་དང༌། མེ་སྤར་ཞིང་པྲ་བརྟགས་ལ། ངན་ན་བསྲུང་བ་དང༌། འཇིག་རྟེན་པའི་མེ་ལྷ་བསྐྱེད་པ་དང༌། ཡེ་ཤེས་པ་སྤྱན་དྲངས་ཏེ་མཆོད་ལ་དམ་ཚིག་སྦྱིན་པ་དང༌། བྱོན་ཟན་དབུལ་བ་དང༌། བསྲེག་རྫས་རྒྱས་པས་མཆོད་པ་དང༌། མཆོད་ཅིང་བསྟོད་ལ་བཟོད་པར་གསོལ་བའོ ༑ ༑ འདས་པའི་ལྷ་མཆོད་པ་ལ་བཞི། བསྐྱེད་པ་དང༌། མཆོད་བསྟོད་དང༌། སྦྱིན་སྲེག་དབུལ་ཞིང་དངོས་གྲུབ་བླང་བ་དང༌། བཟོད་པར་གསོལ་ཞིང་གཤེགས་སུ་གསོལ་བའོ། །ཕན་ཡོན་ལ་གཉིས། ཕན་ཡོན་སྤྱིར་བསྟན་པ་དང༌། བྱེ་བྲག་ཏུ་བསྟན་པའོ། །དང་པོ་ལ་ལྔ། སངས་རྒྱས་མཉེས་པ་དང༌། འཇིག་རྟེན་པ་དགྱེས་པ་དང༌། བྱང་ཆུབ་སེམས་དཔའ་མཉེས་པ་དང༌། ཉན་ཐོས་དང༌།

རང་སངས་རྒྱས་མཉེས་པ་དང༌། རིགས་དྲུག་མཉེས་པའོ།། །།རོ་ཧོམ་གྱི་ལེའུ་བཅུ་པ་ལ་གསུམ། སྒྲུབ་པའི་ཁྱད་པར་དང༌། གནས་དང༌། དུས་ཀྱི་ཁྱད་པར་དང༌། ཆོ་གའོ། །དེ་ལ་གསུམ། སྦྱང་བའི་སྔོན་དུ་འགྲོ་བ་དང༌། དངོས་གཞི་དང༌། རྗེས་ལ་བྱ་བའོ། །དང་པོ་ལ་གསུམ། བདག་གི་རྣལ་འབྱོར་སྔོན་དུ་འགྲོ་བས་རྟེན་བཀྲུ་བ་དང༌། རྟེན་ཡན་ལག་བཞི་རྫོགས་སུ་བྱས་ལ་སྡོམ་པ་སྦྱིན་པ་དང༌། དབང་བསྐུར་བའོ། །དངོས་གཞི་ལ་གཉིས། བརྩེག་པ་དང༌། སྦྱིན་བསྲེག་བྱ་བའོ། །རྗེས་ལ་གཉིས། རུས་པ་བསྡུ་བ་དང༌། མཆོད་རྟེན་གདབ་པའོ ༑༑ ༑༑ ཚོགས་ཀྱི་འཁོར་ལོའི་ལེའུ་བཅུ་གཅིག་པ་ལ་གཉིས། ཚོགས་འཁོར་བྱ་བར་གདམས་པ་དང༌། ཇི་ལྟར་བྱ་བའོ། །དེ་ལ་ལྔ། གྲོགས་དང༌། དགོས་པའི་དུས་དང༌། ཞག་གི་དུས་གཉིས་ཀྱི་དུས་དང༌། གནས་དང༌། བཀོད་པ་དང༌། ཆོ་གའོ ༑ ༑ དང་པོ་གྲོགས་ལ་གསུམ། གྲོགས་ལ་གསོལ་བ་གདབ་པ་དང༌། དེ་ལ་དགོས་པ་དང་བཅས་པས་མཆོད་པར་གདམས་པ་དང༌། གྲོགས་དམ་ཚིག་དང་ལྡན་ནམ་མི་ལྡན་བརྟག་པའོ། །དེ་ལ་ལྔ། དབྱུག་སྔོན་ཅན་ལ་གསོལ་བ་གདབ་པ་དང་

༑ བརྡའི་དགོས་པ་དང༌། བརྡ་དངོས་དང༌། གཟུང་བར་གདམས་པ་དང༌། བརྡ་མ་བཟུང་བའི་ཉེས་པའོ། །བརྡ་དངོས་ལ་གསུམ། ལུས་བརྡ། ངག་བརྡ། ཕྱག་རྒྱ་ལྔའི་བརྡའོ། །ཆོ་ག་ལ་གསུམ། བདག་གི་རྣལ་འབྱོར་དང༌། ཚིམ་པ་དྲུག་དང་ ༑ རྗེས་ཀྱི་བྱ་བའོ། །གཉིས་པ་ལ་དྲུག སྙིང་གར་ཡེ་ཤེས་ཀྱི་ལྷ་བདུད་རྩིས་ཚིམ་པར་བྱ་བ་དང༌། ( ¡¶ ཞ ¡· + རྡོ་རྗེ་ ) དཀྱིལ་འཁོར་མཆོད་པས་ཚིམ་པ། དམ་ཚིག་དང་ལྡན་པ་ཚོགས་ཀྱི་སྟོན་མོས་ཚིམ་པ། སྙོམས་པར་འཇུག་པས་ཚིམ་པ། གླུ་གར་གྱིས་ཚིམ་པ། བར་དང་ཐ་མར་ཆོས་སྐྱོང་བ་འབྱུང་པོ་གཏོར་མས་ཚིམ་པའོ།། གླུ་གར་ལ་བདུན། རྡོ་རྗེའི་གླུ་བླང་བ་དང༌། རྡོ་རྗེའི་གར་བྱ་བ་དང༌། དེ་གཉིས་ཀྱི་ལྷའི་རྣལ་འབྱོར། གླུ་གར་གྱི་དགོས་པ། དེ་ལ་དངོས་གྲུབ་འབྱུང་བའི་རྟགས། ཚོགས་ཀྱི་ཕན་ཡོན། དེའི་མཇུག་ཏུ་བྱ་བའོ། །གཏོར་མའི་ལེའུ་བཅུ་གཉིས་པ་ལ་གསུམ ༑ དགོས་པ་དང༌། ཆོ་ག་དང༌། ཕན་ཡོན་ནོ། །ཆོ་ག་ལ་གཉིས། ཕྱོགས་བཞིའི་གཏོར་མ་དང༌། འབྱུང་པོ་སྤྱིའི་གཏོར་མའོ། །ཕྱོགས་བཞིའི་གཏོར་མ་ལ་གསུམ ༑ གཏོར་མ་བྱིན་གྱིས་བརླབ་པ་སྤྱིར་འགྲོ་བ་དང༌། ཕྱོགས་བཞིའི་སྔགས་བསྟན་པ་དང༌། གཏོར་མ་བཏང་བའི་རིམ་པའོ། །དེ་ལ་བཞི། ཤར་དུ་ལྷ་ཐམས་ཅད་ལ་གཏོར་མ་སྦྱིན་པ། ནུབ་ཏུ་ཀླུ་ཐམས་ཅད་ལ་སྦྱིན་པ། བྱང་དུ་གནོད་སྦྱིན་ཐམས་ཅད་ལ་སྦྱིན་པ། ལྷོར་འབྱུང་པོ་ཐམས་ཅད་ཀྱི་གཏོར་མ་སྦྱིན་པའོ། །དེ་དག་རེ་རེ་ལ་གསུམ་གསུམ། དཀྱིལ་འཁོར་སྔོན་དུ་འགྲོ་བའི་གཏོར་མའི་རྒྱུ་དང༌། སྔགས་དང་ཕྱག་རྒྱས་མགྲོན་དགུག་པ་དང༌། གཏོར་མས་ཚིམ་པར་བྱས་ལ་སྔགས་དང་ཕྱག་རྒྱས་གཏང་ངོ༌། །འབྱུང་པོ་སྤྱི་གཏོར་ལ་གཉིས། བཤད་པར་དམ་བཅའ་བ་དང༌། ཆོ་གའོ། །དེ་ལ་བཞི། མགྲོན་གྱི་ཏིང་ངེ་འཛིན་དང༌། རྫས་ཀྱི་ཆོ་ག་དང༌། གཏོར་མ་འབུལ་བ་དང༌། མཇུག་ཏུ་བྱ་བའོ། །དང་པོ་ལ་བཞི། མགྲོན་དགུག་པ་དང༌། བསྐྱེད་པ་དང༌། དབང་བསྐུར་བ་དང༌། ཡེ་ཤེས་པ་བཀུག་ལ་མཆོད་པ་བྱ་བའོ། །གཏོར་མ་དབུལ་བ་ལ་བཞི།

གཏོར་མ་དབུལ་བ། མཆོད་པ ༑ བསྟོད་པ། ཕྲིན་ལས་གཞོལ་བའོ།། །།མཆོད་པའི་ལེའུ་བཅུ་གསུམ་པ་ལ་གསུམ། བཤད་པར་དམ་བཅའ་བ་དང་ ༑ མཆོད་པ་དང༌། དེའི་ཕན་ཡོན་ནོ། །བར་པ་ལ་གཉིས། ཀུན་རྫོབ་ཀྱི་མཆོད་པ་དང༌། དོན་དམ་པའི་མཆོད་པའོ། །དང་པོ་ལ་གཉིས། རྒྱ་ཆུང་བའི་མཆོད་པ་དང༌། རྒྱ་ཆེ་བའི་མཆོད་པའོ། །དང་པོ་ལ་དྲུག ཕྱིའི་མཆོད་པ་དང༌། ནང་བདུད་རྩིའི་མཆོད་པ་དང༌། སྔགས་དང་ཕྱག་རྒྱའི་མཆོད་པ་དང༌། ཡིད་ལས་བྱུང་བའི་མཆོད་པ་དང༌། བསྟོད་པ་བྱ་བར་བསྟན་པ་དང༌། དེ་དག་གི་ཕན་ཡོན་ནོ ༑ ༑ དང་པོ་ལ་གཉིས། མཆོད་པ་བཤམས་པ་སྔོན་དུ་འགྲོ་བས་བྱིན་གྱིས་བརླབ་པ་དང༌། དེ་ནས་རྒྱས་པར་དབུལ་བའོ། །རྒྱ་ཆེ་བའི་མཆོད་པ་ལ་གཉིས། འདོད་ཡོན་ལྔ་སོ་སོར་རིགས་ལྔ་ལ་དབུལ་བ་དང༌། འདོད་ཡོན་རེ་རེའང་རིགས་སོ་སོ་ལ་དབུལ་བའོ། །དང་པོ་ལ་གཉིས། རྒྱས་པར་བསྟན་པ་དང༌། མདོར་བསྡུས་པའོ ༑ ༑ དང་པོ་ལྔ། སྒྲ་གསུམ་མི་བསྐྱོད་པ་ལ་དབུལ་བ། གཟུགས་གསུམ་རྣམ་སྣང་ལ་དབུལ་བ། དྲི་གསུམ་རིན་འབྱུང་ལ་དབུལ་བ། རོ་གསུམ་འོད་དཔག་མེད་ལ་དབུལ་བ། རེག་གསུམ་དོན་ཡོད་གྲུབ་པ་ལ་དབུལ་བའོ། །རེ་རེའང་རིགས་སོ་སོ་ལ་དབུལ་བ་གསུམ། དྲིའི་ཁ་དོག་གི་སྒོ་ནས་སོ་སོ་ལ་དབུལ་བ། བདུད་རྩིའི་སྒོ་ནས་རོ་སོ་སོ་ལ་དབུལ་བ། ཁ་དོག་གི་སྒོ་ནས་གཟུགས་སོ་སོ་ལ་དབུལ་བའོ།། མཇུག་གི་དོན་ལ་བདུན། ཤེས་རབ་ཀྱི་མིང་དོན་གྱིས་ལམ་རྙེད་དཀའ་བར་བསྟན་པ་དང༌། དབང་པོའི་མིང་དོན་གྱིས་ཡང་དག་པའི་ལམ་བསྟན་པ་དང༌། མཛེས་པའི་མིང་དོན་གྱིས་གང་ཟག་མཆོག་གི་མཚན་ཉིད་དང༌། ཞར་ལས་བྱུང་བ་བཟློག་པའི་གང་ཟག་གིས་བསྟན་པ་དང༌། གང་ཟག་མཆོག་ལ་རྗེས་སུ་གདམས་པ་དང༌། བསྟན་བཅོས་རྩོམ་པའི་དགོས་པ་བསྟན་ཅིང་རང་བཟོ་སྤང་བ་དང༌། བརྩམ་པའི་དོན་དགེ་བའི་རྩ་བ་བསྔོ་བའོ། །རིན་ཆེན་འབར་བ་ཞེས་བྱ་བའི་བསྡུས་པའི་དོན་རྫོགས་སོ།། །།འདིས་བསྟན་པ་དང་སེམས་ཅན་ལ་ཕན་ཐཽགས་པར་གྱུར་ཅིག། །། རྗེ་བཙུན་གྲགས་པའི་གསུང་རབ་དཔེ་བསྡུར་མ་པོད་གཉིས་པ།

མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 446PAGE 447