༄༅། །འཛམ་གླིང་བྱང་ཕྱོགས་ཐུབ་པའི་རྒྱལ་ཚབ་རྗེ་བཙུན་གོང་མ་ལྔའི་གསུང་རབ་ཡང་སྐོང་པོད་ཆུང་

བཞུགས། ། ༄༅། །འཕགས་པ་མཁའ་འགྲོ་མ་རྡོ་རྗེ་གུར་ནས་བྱུང་བའི་ཨུཥྞི་ཥའི་ཕྱིར་བཟློག་ཡོད། ། ༼ རྗེ་ས་ཆེན་གསུང་ཡིན། ༽ ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ༑ ༑འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ལས་བྱུང་བའི་ཨུཥྞི་ཥའི་ཕྱིར་བཟློག་པ་འདི་ལ་དོན་གཉིས་ཏེ། གཞན་གྱིས་གནོད་པ་ཕྱིར་བཟློག་པ་དང༌། རང་བསྲུང་བའོ། །དང་པོ་ལ་གཉིས། བསྒོམས་པས་ཕྱིར་བཟློག་པ་དང༌། བྲིས་པས་ཕྱི་བཟློག་ཅིང་བསྲུང་བའོ། །དང་པོ་ལ་གཉིས་ཏེ་མངོན་པར་རྟོགས་པ་དང་འབྲེལ་བའི་དབང་དུ་བྱས་ཏེ་བསྒོམ་པ་དང༌། མ་འབྲེལ་བར་བསྲུང་འཁོར་རྐྱང་པ་བསྒོམ་པའོ༑ ༑དེ་ལ་དང་པོ་ལྟར་ན། ཚོགས་ཀྱི་ཞིང་མདུན་གྱི་ནམ་མཁའ་ལ་སྤྱན་དྲངས་ཏེ༑ དེའི་སྤྱན་སྔར་སྡིག་པ་བཤགས་པ་ལ་སོགས་པ་རྒྱུན་བཤགས་བྱ་བ་དང༌། ཚད་མེད་པ་བསྒོམ་པ་དང༌། ཡེ་ཤེས་ཀྱི་ཚོགས་བསག་པ། སྟོང་པ་ཉིད་བསྒོམ་པ་དང༌། སྟོང་པའི་ངང་ལས་ཐུན་མོང་གི་བསྲུང་བའི་འཁོར་ལོ་བསྒོམ་པའི་བར་དུ་རྒྱུད་ནས་འབྱུང་བ་བཞིན་བྱའོ། །དེ་ནས་ཐུན་མོང་གི་བསྲུང་འཁོར་གྱི་དབུས་སུ་པཾ་ལས་པད་མ། རཾ་ལས་ཉི་མའི་སྟེང་དུ་བྷྲཱུྃ་སེར་པོ་གཅིག་བསམ། དེ་ཡོངས་སུ་གྱུར་པ་ལས་འཁོར་ལོ་རྩིབས་བཅུ་པ་རྩེ་མོ་རྣོ་བ། ཁོག་པ་སྟོང་པ་ཡངས་ཤིང་རྒྱ་ཆེ་བ་གཅིག་བསམ། དེའི་ནང་དུ་པཾ་ལས་པདྨ་རཾ་ལས་ཉི་མའི་དཀྱིལ་འཁོར་བཅུ་དུས་གཅིག་ཏུ་བསམ། དེ་ནས་འཁོར་ལོའི་ལྟེ་བའི་པདྨ་དང༌། ཉི་མའི་སྟེང་དུ་བྷྲཱུྃ་སེར་པོ། དེ་ཡོངས་སུ་གྱུར་པ་ལས་བདག་ཉིད་གཙུག་ཏོར་འཁོར་ལོས་བསྒྱུར་བ་སྐུ་མདོག་སེར་པོ། ཞལ་གཅིག་ཕྱག་གཉིས་པ། གཡས་ན་འཁོར་ལོ་སེར་པོ། གཡོན་པ་སྡིགས་མཛུབ་མཛད་པ་ཞིག་བསྒོམ། ཡང་འཁོར་ལོའི་ལྟེ་བའི་མུ་ཁྱུད་ཀྱི་སྟེང་དུ་ནས་འབྲུ་ཙམ་གྱིས་མ་རེག་པའི་སར། པདྨ་དང་ཉི་མ་རེ་བསམ། དེ་ལ་ཤར་གྱི་རྩིབས་ཀྱི་ཐད་ཀར་པདྨ་དང་ཉི་མའི་སྟེང་དུ། ཧཱུྃ་ལས་གཤིན་རྗེ་གཤེད་སྔོན་པོ་ཐོ་བ་ཐོགས་པའོ།

།དེ་བཞིན་དུ་ལྷོའི་རྩིབས་ཀྱི་ཐད་སོར་ཤེས་རབ་མཐར་བྱེད་དཀར་པོ་བེ་ཅོན་འཆང་བའོ། །ནུབ་ཀྱི་རྩིབས་ཀྱི་ཐད་སོར་པདྨ་མཐར་བྱེད་དམར་པོ་པདྨ་འཛིན་པའོ། །བྱང་གི་རྩིབས་ཀྱི་ཐད་སོར་བགེགས་མཐར་བྱེད་ནག་པོ་རྡོ་རྗེ་འཛིན་པའོ། །ཡང་དབང་ལྡན་གྱི་རྩིབས་ཀྱི་ཐད་སོར་མི་གཡོ་བ་ནག་པོ་རལ་གྲི་འཕྱར་བའོ། །མེའི་རྩིབས་ཀྱི་ཐད་སོར་འདོད་པའི་རྒྱལ་པོ་ལྕགས་ཀྱུ་འཕྱར་བའོ། །ལྷོ་ནུབ་ཀྱི་རྩིབས་ཀྱི་ཐད་སོར་དབྱུག་སྔོན་ཅན་སྔོན་པོ་དབྱུག་པ་འཆང་བའོ། །རླུང་གི་རྩིབས་ཀྱི་ཐད་སོར། སྟོབས་པོ་ཆེ་རྩེ་གསུམ་པ་བསྣམས་པའོ༑ ༑སྟེང་གི་རྩིབས་ཀྱི་ཐད་སོར་ཧཱུྃ་མཛད་ནག་པོ་ཕྱག་གཡས་ན་རྡོ་རྗེ། གཡོན་དྲིལ་བུ་འཛིན་པའོ། །འོག་གི་རྩིབས་ཀྱི་ཐད་སོར་གནོད་མཛེས་ནག་པོ་གཏུན་ཤིང་འཛིན་པའོ། །ཧཱུྃ་མཛད་མ་ཡིན་པ་གཞན་ཐམས་ཅད་ཀྱི་ཕྱག་གཡོན་སྡིགས་འཛུབ་མཛད་པའོ། །གཡས་པ་ཐམས་ཅད་རང་རང་གི་ཕྱག་མཚན་འཛིན་པའོ༑ ༑དེ་ལྟར་ཁྲོ་བོ་བཅུ་ཧཱུྃ་ཙམ་ལས་སྐད་ཅིག་གིས་དཀྲོངས་དཀྲོངས་བསྐྱེད་དོ། །དེ་ཡང་ཕྱོགས་ཀྱི་ཁྲོ་བོ་བཞི་ནི་བརྗིད་པའི་ཁྲོ་བོ་སྟེ། སྤྱན་དམར་ལ་ཟླུམ་པ་བགྲད་པ། སྐུ་ཐུང་ལ་སྦོམ་པ། གསུས་ཁྱིམ་ཆེ་བ། སྟག་གི་ལྤགས་པའི་ཤམ་ཐབས་ཅན། སྦྲུལ་གྱིས་བརྒྱན་པ་སྟེ། སྤྱི་བོར་མཐའ་ཡས་སྔོན་པོ། རྣ་བ་ལ་འཇོག་པོ་དམར་པོ། མགུལ་པ་ལ་པདྨ་ཆེན་པོ་སྔོ་སྐྱ། དཔུང་པ་ལ་རིགས་ལྡན་ཁྲ་བོ། ལག་པ་ལ་ནོར་རྒྱས་དཀར་པོ། སྐེད་རགས་ལ་དུང་སྐྱོང་སེར་པོ། སེར་རལ་ཁར་ཀརྐོ་ཊ་ལྗང་ཁུ། རྐང་པ་ལ་པདྨ་སྔོ་སྐྱ། སྨ་ར་དང་སྨིན་མ་སེར་བ། དབུ་སྐྲ་སེར་པོ་སྤྱི་གཙུག་ཏུ་འཛིངས་པ་ཅན་ནོ། ཁྲོ་བོ་གཞན་རྣམས་ནི་མཛེས་པའི་ཁྲོ་བོ་སྟེ། ཅུང་ཟད་སྒེག་པ། ཡིད་ཙམ་ཁྲོ་བ། སྐུ་སྐེམས་ཞིང་གྲིམ་པ། དར་སྣ་ཚོགས་ཀྱི་ཤམ་ཐབས་ཅན། རཏྣ་སྣ་ཚོགས་ཀྱིས་བརྒྱན་པའོ། །རལ་པ་ནག་པོ་སྤྱི་བོར་བཅིངས་པའོ། །ཐམས་ཅད་མེ་རི་དམར་པོའི་ནང་ན་ཞབས་བརྐྱང་བསྐུམ་གྱིས་བཞུགས་པའོ།

།དེ་ལྟར་དམ་ཚིག་སེམས་དཔའ་བསྐྱེད་ནས་རྒྱས་པར་བྱེད་ན་ཡེ་ཤེས་པ་དགུག་གཞུག་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ༑ དབང་བསྐུར་ནས་རིགས་ཀྱི་བདག་པོས་རྒྱས་གདབ། དེ་ཙམ་མ་གྲུབ་ན་སྐུ་གསུང་ཐུགས་བྱིན་གྱིས་བརླབས་ལ། དབུ་རྒྱན་རང་ཆས་སུ་བསྒོམ་པའོ། །དེ་ལ་གཤིན་རྗེ་གཤེད་ལ་རྣམ་སྣང༌། པདྨ་མཐར་བྱེད་ལ་འོད་དཔག་མེད༑ ༑གཞན་ཐམས་ཅད་ལ་མི་བསྐྱོད་པས་དབུ་བརྒྱན་པའོ། །དེ་ནས་ལུས་བསྲུང་ཞིང་མིང་སྦ་བ་སྟེ། དེ་ཡང་རང་གི་སྙིང་ཁའི་ཧཱུྃ་ལས་འོད་འཕྲོས་པས། བ་སྤུའི་བུ་ག་ཐམས་ཅད་རྡོ་རྗེ་ཕྲ་མོ་དཔག་ཏུ་མེད་པས་བལྟམས་པར་བསམ་པ་ནི། གོ་བགོ་བའོ། །དེ་ནས་རང་གི་སྙིང་ཁའི་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ་ཞིག་བསམས། དེའི་ལྟེ་བ་སྟོང་པར་ཡོད་པའི་ནང་དུ་ཧཱུྃ་ཞིག་བསམས་ལ༑ དེའི་མཐའ་མ་ན་ཕར་ལ་རང་གང་བསྲུང་བར་འདོད་པའི་མིང་གི་ཡི་གེ་དང་པོ་རྣམས་བསམས་ལ། དེ་ཡང་དང་པོ་སླཽབ་དཔོན་བསྲུང་བར་འདོད་ན་སྟེང་དུ་བསམ༑ ཕ་མ་བསྲུང་ན་མདུན་དུ་བསམ། སྤུན་ཟླ་བསྲུང་ན་གཡོན་དུ་བསམ། བུ་དང་ཆུང་མ་གཡས་སུ་བསམ། གཡོག་འཁོར་རྣམས་རྒྱབ་ཏུ་བསམ། ནོར་རྫས་འོག་ཏུ་བསམ། གང་བསྲུང་བར་མི་འདོད་པའི་ཕྱོགས་སྟོང་པར་བཞག་གོ ༑དེ་ནས་བདུད་རྩི་མྱང་བ་དང༌། མཆོད་པ་དང་བསྟོད་པ་ལ་སོགས་པ་གྲུབ་ན་བྱ༑ མ་བྱས་ཀྱང་བཏུབ་གསུང༌། དེ་ནས་འཁོར་ལོའི་ཕྱོགས་མཚམས་བརྒྱད་ཀྱི་རྩིབས་མེད་པའི་བར་དུ། ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་བསྒྲུབ་བྱ་ལུས་རིད་ཅིང་སྐྲ་འཛིངས་པ། ཁ་ནས་ཁྲག་སྐྱུག་པ། སྤྱི་གཙུག་ཏུ་འདུག་པར་ལྟས་ལ། དེ་ལ་གནོད་བྱེད་ཀྱི་ཤེས་པ་བཀུག་ལ་སྟིམ་མོ། །དེ་ནས་སྔགས་བཟླས་པ་དང༌། ཁྲོ་བོ་རྣམས་ཞལ་ཕྱིར་གཟིགས་པར་བསམ་ཞིང༌། འཁོར་ལོ་ཡང་གཡོན་དུ་མྱུར་དུ་འཁོར་བར་བསམས་ལ༑ བསྒྲུབ་བྱའི་ལུས་རླུང་གིས་བསྐྱོད། མེས་བསྲེགས་ཅིང་འཁོར་ལོའི་རྩེ་མོས་ཉལ་ཉལ་བཏུབ་པར་བསམ་མོ།

།དེས་ལུས་བཏུབས་པས། ཁོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དག་ནས། རྣམ་པར་ཤེས་པ་མི་བསྐྱོད་པའི་ཞིང་ཁམས་སུ་སྐྱེ་བར་བསམ་ཞིང༌། སྔགས་བཟླས་སོ། ན་མཿས་མནྟ་བུདྡྷཱ་ནཱཾ། ན་མཿས་མནྟ་དྷརྨཱ་ནཱཾ། ན་མཿས་མནྟ་སྃ་གྷཱ་ནཱཾ། ཨོཾ་སི་ཏཱ་ཏ་པ་ཏྲེ། ཨོཾ་བི་མ་ལ༑ ཨོཾ་ཤངྐ་ར། ཨོཾ་པྲ་ཏྱཾ་གི་ར། བཛྲ་ཨུཥྞི་ཥ་ཙཀྲ་ཝརྟི། སརྦ་ཡནྟྲ། མནྟྲ། མཱུ་ལ་ཀརྨ། བྷནྡྷ་ནྃ། ཏཱ་ཌ་ནྃ། ཀཱི་ལ་ནཾ་བྷ། མ་མ་ཀྲི་ཏེ། ཡེ་ན་ཀེ་ན་ཙིཏྟ་ཏྲི་ཏཾ་ཏད༑ སརྦནྟུ། ཙྪིནྡྷ་ཙྪིནྡྷ། བྷིནྡྷ་བྷིནྡྷ། ཙི་རི་ཙི་རི། གི་རི་གི་རི། མ་ར་མ་ར། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཞེས་ལན་བདུན་ནམ། ཉི་ཤུ་རྩ་གཅིག་གམ། བརྒྱ་རྩ་བརྒྱད་ལ་སོགས་པ་ཅི་རིགས་པ་བཟླས་སོ། །དེ་ནས་འདི་སྐད་བརྗོད་ཅིང་དམོད་པ་བཟློག་པར་བྱའོ། །གང་དག་བདག་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། སྦྱོར་བ་ངན་པ་བྱེད་པ་རྣམས་དང༌། དགྲ་བགེགས་གང་ཡིན་པ་དེ་ཐམས་ཅད་ཀྱི་ལུས་བཅིང་བར་བགྱིའོ། །ངག་བཅིང་བར་བགྱིའོ༑ ༑ཡིད་བཅིང་བར་བགྱིའོ། །དེ་དག་གི་མཐུ་བརླག་པར་གྱུར་ཅིག སྟོབས་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག དེས་བཟླས་པའི་སྔགས་ཀྱི་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག ཅེས་བརྗོད་ཅིང་ལུས་ཀྱིས་ཐལ་མོ་བརྡབ་བོ། །སེམས་ཀྱི་བསམ་སྦྱོར་ནི། བདག་གི་ཐུགས་ཀ་ནས་ཁྲོ་བོ་རང་དང་འདྲ་བ་མཚོན་ཆ་ཐོགས་པ་དཔག་ཏུ་མེད་པ་སྤྲོས་ཏེ། གནོད་བྱེད་ཐམས་ཅད་ཀྱི་ལྕེ་བཅད་ཅིང༌། ལུས་མགོ་ནས་བཤང་ལམ་དུ་བཤགས་ཅིང༌། རྡུལ་ཕྲ་རབ་ཏུ་བཏུལ་ནས། མེས་བསྲེགས་ཅིང༌། རླུང་གིས་གཏོར་བར་བསམ་མོ། །དེ་ནི་ཕྲིན་ལས་གཞོལ་བའོ༑ ༑དེ་ནས་མངོན་པར་རྟོགས་པ་དང་འབྲེལ་བའི་དབང་དུ་བྱས་ནས་བསྒོམ་པ་བསྟན་ཟིན་ཏོ། །གཉིས་པ་བསྲུང་འཁོར་རྐྱང་པ་བསྒོམ་པ་ལ་གཉིས་ཏེ།

རྒྱས་པ་དང༌། བསྡུས་པའོ། །རྒྱས་པར་བསྒོམ་པ་ནི། གཞན་ཐམས་ཅད་གོང་དང་འདྲ་བ་ལ། བྱེ་བྲག་ཏུ་བཟླས་པ་ཟིན་པ་དང༌། རང་གཞི་གཅིག་ཏུ་གནས་པ་ཡིན་ན། ཁྲོ་བོ་རྣམས་བསྡུ་མི་དགོས་ཏེ། གཙུག་ཏོར་འཁོར་ལོས་བསྒྱུར་བའི་ལྟོ་བ་ཡངས་པའི་ནང་དུ་སྤྱོད་ལམ་ཐམས་ཅད་བྱའོ། །ཡང་ན་ཁྲོ་བོ་རྣམས་བསྡུས་ནས། འཁོར་ལོའི་ནང་དུ་སྤྱོད་ལམ་ཐམས་ཅད་བྱས་ཀྱང་བཏུབ་གསུང་ངོ༌། །གཞི་གཅིག་ཏུ་མི་གནས་ན་ཁྲོ་བོ་རྣམས་རང་ལ་བསྡུས་ལ་སྤྱོད་ལམ་ཐམས་ཅད་བྱའོ། །ཡང་ན་བསྲུང་འཁོར་ལ་བསྡུས་ཏེ་ཁྲོ་བོ་བཅུ་ལ་བསྡུ། དེ་རྣམས་རང་གི་ཐུགས་ཀར་བསྡུས་ལ་སྤྱོད་ལམ་གྱི་རྣལ་འབྱོར་བྱའོ། །དེས་ནི་རྒྱས་པར་བསྒོམ་པ་བསྟན་ཟིན་ཏོ༑༑ ༑༑གཉིས་པ་བསྡུས་པ་བསྒོམ་པ་ནི། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་བྱའོ་སྙམ་དུ་སེམས་བསྐྱེད་ལ། དེ་ནས་ཡང་ཨོཾ་མ་ཧཱ་ཤུ་ནྱ་ཏའི་སྔགས་ཀྱིས་སྟོང་པར་བསྒོམ། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པ་དམར་པོ། དེའི་སྟེང་དུ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཡི་གེ་བྷྲ྄ཱུྃ་སེར་པོ་ལས་འཁོར་ལོ་རྩིབས་བཅུ་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར་བཅུ་གཅིག་དུས་གཅིག་ཏུ་བསམས་ལ། གདན་དབུས་མའི་སྟེང་དུ་བྷྲཱུྃ་ལས་འཁོར་ལོས་བསྒྱུར་བ་བསྒོམ་པ་དང༌། ཧཱུྃ་བཅུ་ལས་ཁྲོ་བོ་བཅུ་བསྒོམ་པ་ལ་སོགས་པ་མཐར་སྤྱོད་ལམ་གྱི་རྣལ་འབྱོར་གོང་དང་འདྲ་བར་ཤེས་པར་བྱའོ། །དེས་ནི་བསྡུས་པ་བསྒོམ་པ་བསྟན་ཟིན་ཏོ། །དེ་ལྟར་མངོན་པར་རྟོགས་པ་རྒྱས་བསྡུས་ཀྱིས་གཞན་གྱི་གནོད་པ་ཕྱིར་བཟློག་པ་བསྟན་ཟིན་ཏོ། །དེ་ལྟར་བསྒོམ་པའི་ཚུལ་གྱིས། གྲངས་ཀྱི་བསྙེན་པ་འབུམ་ཕྲག་བཅུའམ། དུས་ཀྱི་བསྙེན་པ་ཟླ་བ་དྲུག མཚན་མའི་བསྙེན་པ་གོ་ཆ་གྱོན་པ་དང༌། མཁར་ལ་ཞོན་པའམ༑ མཚོན་རྣོན་པོ་ཐོགས་པ་ལ་སོགས་པའི་རྨི་ལམ་བཟང་བའམ། དེ་ལྟར་བསྙེན་པ་གསུམ་ལས་རྟགས་ཀྱི་མཚན་མ་བྱུང་ནས།

བྲིས་པས་ཕྱིར་བཟློག་པ་བྱས་ལ། འཁོར་ལོ་དཔུང་པ་གཡོན་པ་ལ་བཏགས་ཏེ། སྲོད་ཀྱི་དུས་སུ་མངོན་པར་རྟོགས་པ་རྫོགས་པར་བསྒོམས་ནས། འཁོར་ལོ་ལ་འཇུས་ནས་རིག་སྔགས་བདུན་བཟླས་པས་བར་དུ་གཅོད་པ་བསྲུང་བ་དང༌། ཕྱིར་བཟློག་པའི་ལས་འགྲུབ་པར་འགྱུར་རོ། །བསྒོམ་པས་ཕྱིར་བཟློག་པའོ། །གཉིས་པ་བྲིས་པས་ཕྱིར་བཟློག་པ་ནི། དེ་ནས་བསྒོམ་བཟླས་ལ་རྟགས་ཐོན་ནས་བྲི་བར་བྱ་སྟེ། འདི་ལ་བྲི་བའི་གཞི༑ གྲོ་གའམ། ཤོག་བུའམ། རས་ལ་སྣག་ཚའམ། གུར་གུམ་མམ། གི་ཝཾ་གི་འཁོར་ལོ་རྩིབས་བརྒྱད་པའི་ལྟེ་བ་ལ། ཕྱི་རོལ་ལ་མུ་ཁྱུད་དང་བཅས་པ་ཞིག་བྲིས་ལ། དེ་ལ་སྔགས་བཀོད་པ་ནི། ན་མཿས་མནྟ་བུདྡྷཱཾ། ལ་སོགས་པ་འཁོར་ལོ་བསྒྱུར་བའི་སྔགས་བྲི། ཤར་གྱི་རྩིབས་ལ་ན་མཿས་མནྟ་བུདྡྷཱེ་བྷྱོ། ན་མོ་བཛྲ་མུད་ཀ་ར་ཧ་ཏ་ཡ་ཙ་ཌ་མཾ་ཌ་ལོ་ཀྵ་པ་ཀ་ར་ཡ། ཆེ་གེ་མོ་ལ་རཀྵ་རཀྵ་ཀུ་རུ་ཧཱུྃ་ཕཊ། ཅེས་པ་བྲིའོ། །ལྷོའི་རྩིབས་ལ། ན་མཿས་མནྟ་བུདྡྷཱཻ་བྷྱོ། ན་མོ་མ་ཧཱ་པཎྜ་དྷ་ཧ་ར། བི་བི་དྷ་ར་སུ་ར་ཨ་སུ་ར་མ་བྷ་ན་ནིརྨྨ་ཐ་ཧཱུྃ་ཕཊ། ཅེས་བྱའོ། །ནུབ་ཀྱི་རྩིབས་ལ། ན་མཿས་མནྟ་བུདྡྷཱེ་བྷྱོ། ཧཱུ་ལུ་ཧཱུ་ལུ། མ་ཧཱ་པད་མ་ཨ་མྲྀ་ཏེ་ཀུ་རུ་བི་ཤན་ཨ་ཧཱུྃ་ཕཊ། ཅེས་པ་བྲིའོ། །བྱང་གི་རྩིབས་ལ། ན་མཿས་མནྟ་བུདྡྷཱེ་བྷྱོ། ན་མོ་བཛྲ་ཀྲོ་ཏ་ཡ་མ་ཧཱ་ཌཾཥྟོད་ཀ་ཏ་བྷཱ་རེ་ཝ་ཡ་བཛྲ་སན་ཏོ་ཧ་དྷོ་ར་ཡ། ཨ་མྲྀ་ཏ་ཀུཎྜ་ལི་ཧཱུྃ་ཕཊ། ཅེས་པ་བྲིའོ༑ ༑དབང་ལྡན་གྱི་རྩིབས་ལ། ན་མཿས་མནྟ་བུདྡྷཱེ་བྷྱོ། ན་མོ་ཨ་ཙ་ལ་ག་ཎ་ཙན་ཌ་ཏུ་ཌ། གྷ་ཏ་ཡ་གྷ་ཏ་ཡ་ཧཱུྃ་ཕཊ། ཅེས་པ་བྲིའོ། །མེའི་རྩིབས་ལ། ན་མཿས་མནྟ་བུདྡྷཱེ་བྷྱོ། ཨོཾ་ཊཀི་ཧཱུྃ་ཛ། ཆེ་གེ་མོ་ལ་རཀྵ་ཀུ་རུ་ཧཱུྃ་ཕཊ། ཅེས་པ་བྲིའོ། བདེན་བྲལ་གྱི་རྩིབས་ལ། ན་མཿས་མནྟ་བུདྡྷཱེ་བྷྱོ། ཨོཾ་ཡ་མ་དནྜ། ཏུ་རུ་ཏུ་རུ། མུ་རུ་མུ་རུ༑ སརྦ་དུཥྟན་མ་ར་ཡ་ཧཱུྃ་ཕཊ། ཅེས་པ་བྲིའོ། །ནུབ་བྱང་གི་རྩིབས་ལ། ན་མཿས་མནྟ་བུདྡྷཱེ་བྷྱོ། ན་མོ་མ་ཧཱ་བ་ལ་ཨུ་ཚུ་མ་དྷེ་ར་ཛ་ཡ།

སརྦ་ན་ག་ནཾ་ཧྲི་ཏ་ཡཾ་ཏ་ཌ་ཡ་ཧཱུྃ་ཕཊ། ཅེས་པ་བྲིའོ། །དེ་ལྟར་ཐམས་ཅད་ཀྱི་ཧཱུྃ་ཕཊ། ཅེས་པའི་བར་དུ་ཆེ་གེ་མོ་རཀྵ་ཅེས་པ་བྲིའོ། །ལྟེ་བའི་མུ་ཁྱུད་ལ། ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞ་པ་ཡ་གྲྀཧྞ་པ་ཡ་ཧཱུྃ། ཨ་ན་ཡ་ཧོ། བྷ་ག་ཝན། བཛྲ་བྀདྱ་ར་ཛ་ཆེ་གེ་མོ་ལ་རཀྵ་ཤནྟིཾ་པུཥྟིཾ་ཀུ་རུ་ཧཱུྃ་ཕཊ། ཅེས་པ་བྲིའོ། །ལྟེ་བར་ཨོཾ་ཨཱཿཧཱུྃ་ཕཊ། ཆེ་གེ་མོ་ལ་རཀྵ་ཤནྟིཾ་པུཥྟིཾ་ཀུ་རུ་ཧཱུྃ་ཕཊ་སྭཱ་ཧཱ། ཅེས་པ་རང་གི་ཡི་དམ་གྱི་ལྷའི་རིགས་བསྡུས་པ་བསྒོམས་ནས༑ ལྷ་དགུའི་སྔགས་དང་ས་བོན་ལ་རཀྵ་ཅེས་པ་སྤཻལ་ལ་བྲིའོ། །དེ་ཙམ་མ་གྲུབ་ན་ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ། ཆེ་གེ་མོ་ལ་རཀྵ་ཀུ་རུ་སྭཱ་ཧཱ། ཅེས་པ་བྲིས་ལ་རབ་གནས་བྱས་ཏེ། འཁོར་ལོ་ཟངས་གཞོང་ལ་སོགས་པའི་སྣོད་གཙང་མར་བཞུགས་སུ་གསོལ། ཅི་འབྱོར་པས་མཆོད་པ་དང༌། གཏོར་མ་བཤམས་ལ་བདག་གི་རྣལ་འབྱོར་རྫོགས་པར་བསྒོམ། དཀྱིལ་འཁོར་དགུག་གཞུག་བྱ། བསྲུང་བའི་འཁོར་ལོ་ཡང་བདག་གི་རྣལ་འབྱོར་བཞིན་རྫོགས་པར་བསྒོམ། ཡེ་ཤེས་ཀྱི་འཁོར་ལོ་དགུག་གཞུག་བྱ། བསྲུང་བར་འདོད་པའི་བསྒྲུབ་བྱའི་རྣམ་ཤེས་བཀུག་ལ་བསྟིམ།མཆོད་པ་དབུལ། གཏོར་མ་བཏང༌། ལྷ་རྣམས་ཞུ་བ་ལས་འཁོར་ལོ་ཉིད་དུ་གསལ་བར་བལྟས་ལ་སྔགས་རྫོགས་པར་བཀླག དེ་ལ་མེ་ཏོག་གཏོར། ལེགས་པར་ལྟབ་ལ་གྲིལ་ཏེ། དཔུང་པ་གཡོན་པ་ལ་གདགས་སོ། །བྲིས་པས་ཕྱིར་བཟློག་པའོ། །གཉིས་པ་རང་བསྲུང་བ་ཙམ་བསྒོམ་པར་འདོད་ན། མངོན་པར་རྟོགས་པ་དང་མ་འབྲེལ་བར་གུད་དུ་བསྒོམ་པ་ནི་མེད་དོ། །དེ་ཡང་མངོན་པར་རྟོགས་པ་ཐམས་ཅད་གོང་དང་འདྲ་བ་ལས། འཁོར་ལོ་གཡས་སུ་འཁོར་བ་དང༌། དབུས་སུ་ཧཱུྃ་མཛད་བསྒོམ་ཞིང༌། སྟེང་དུ་གཙུག་ཏོར་འཁོར་ལོས་བསྒྱུར་བ་བཞག་པ་དང༌། ལྷ་རྣམས་ཞལ་ནང་དུ་གཟིགས་པ་དང༌། སྔགས་བཟླས་མི་དགོས་སོ། །དེ་ནས་ཧཱུྃ་མཛད་ཀྱི་ལྟོ་བ་ཡངས་པའི་ནང་དུ་གཞལ་ཡས་ཁང་བསྒོམ་པའམ། ཧཱུྃ་མཛད་ཆོས་འབྱུང་དུ་གྱུར་པ་དེའི་ནང་དུ་གཞལ་ཡས་ཁང་བསྒོམ་པ་ནས་བཟུང་སྟེ།

མངོན་པར་རྟོགས་པ་བསྒོམས་པ་ལ་འཇུག་པ་ཡིན་ནོ། །རང་བསྲུང་བའི་བསྒོམ་པ་བསྟན་ཟིན་ཏོ། །ཕྱིར་བཟློག་པ་དང༌། བསྲུང་བའི་མངོན་པར་རྟོགས་པ་འདི་ནི། འཕགས་པ་རྡོ་རྗེ་གུར་གྱི་ལེའུ་གསུམ་པ་དང༌། བཞི་པ་དང༌། བཅུ་གཉིས་པ་དང༌། བཅུ་བཞི་པའི་དགོངས་པ་ཕྱོགས་གཅིག་ཏུ་བླ་མའི་མན་ངག་གིས་བསྡེབས་པའོ། །ས་ཆེན་གྱིས་མཛད་པ་དགེའོ།། །། ༼ ལུ་ཕུའི་དཔེ་ལས་བྱུང༌། ༽ ༄༅། །རྡོ་རྗེ་མྱུ་གུ་ས་ཆེན་གྱིས་མཛད་པ་བཞུགས་སོ། ། ༄༅། །བླ་མ་དང་ནི་ལྷག་པའི་ལྷ། །དབྱེར་མེད་གཙོ་ལ་གུས་པས་འདུད། །སོ་གཉིས་ཡུལ་དང་ཉི་ཤུ་བཞིར། །གནས་པའི་མཁའ་འགྲོས་བདག་སྐྱོངས་ཤིག།གང་ཞིག་སྒྲུབ་ཐབས་ཕྲིན་ལས་བཞི། །ཐོག་མེད་མྱུར་དུ་འགྲུབ་འགྱུར་བའི། །སྔགས་ཀྱི་རྒྱལ་པོའི་སྒྲུབ་ཐབས་ཀྱི། །དོན་རྣམས་གསལ་བར་བཤད་པར་བྱ། །གང་ཞིག་དེ་ཁོ་ན་ཉིད་ཟབ་མོའི་དོན་རྟོགས་ཤིང༌། སྤྲོས་པ་མེད་པའི་རྣལ་འབྱོར་པ་ལ་མི་དགོས་ཀྱིས། སྤྲོས་པ་ལ་དགའ་ཞིང་ཐུན་མོང་གི་དངོས་གྲུབ་དོན་དུ་གཉེར་བ་རྣམས་ཀྱི་དོན་དུ། བཅོམ་ལྡན་འདས་ཀྱིས་རྒྱུད་སྡེ་རྣམས་སུ། ཐུན་མོང་གི་དངོས་གྲུབ་སྒྲུབ་ཚུལ་མང་པོ་གསུངས་པ་ཡང་ཕྲིན་ལས་བཞིས་དོན་མཐའ་དག་བསྡུས་ཏེ་བསྟན་ཏོ། །སློབ་དཔོན་རིན་ཆེན་རྡོ་རྗེས་མཛད་པའི་སྔགས་ཀྱི་རྒྱལ་པོའི་དམ་ཚིག་གི་སྒྲུབ་ཐབས་འདི་ལ་གཉིས་ལས༑ དང་པོ་མན་ངག་གི་མཚན་དོན་ནི། །སྔགས་ཐམས་ཅད་ཀྱི་རྩ་བ་དབྱངས་དང་གསལ་བྱེད་ཡིན་པ་ལ། སྔགས་ལ་མནྟྲ་སྟེ། དོན་ནི་ཡིད་སྐྱོབ་པ་ལས་མཆོག་གི་དངོས་གྲུབ་ཀྱི་དུས་སུ། རྟོག་པ་ལས་ཡིད་སྐྱོབ་པ་ལ་འགྲོ་བས་ན་སྐྱོབ་པ། གནས་སྐབས་སུ་ཐུན་མོང་གི་དངོས་གྲུབ་སྤེལ་བའམ། སྐྱོབ་པས་སྔགས་སོ། །འདིའི་གོང་དུ་འདི་ལྟ་བུའི་ཟབ་པ་གཞན་ན་མེད་པས་རྒྱལ་པོའོ༑ ༑འདི་བསྒྲུབས་ན་མྱུར་དུ་འགྲུབ་པ་ལས་མི་འདའ་ཞིང༌། གྲུབ་ནས་སེམས་ཅན་གྱི་དོན་བྱ་བ་ལས་མི་འདའ་བར་བྱ་བས་དམ་ཚིག་གོ །དེ་བསྒྲུབས་པའི་འབྲས་བུ་ཕྲིན་ལས་བཞི་འགྲུབ་པས་ན་ཉིང་དགོས་གྲུབ་བོ།

།དེ་སྒྲུབ་པའི་ཐབས་ཟབ་མོ་སྟོན་པས་ན་སྒྲུབ་ཐབས་སོ། །གཉིས་པ་མཚན་ཅན་གཞུང་གི་དོན་ལ་གསུམ་གྱི་དང་པོ། ཀླད་ཀྱི་དོན་ལ་གཉིས། མཆོད་པར་བརྗོད་པ་ནི། ཕྲིན་ལས་རྣམ་པར་དག་པ་ཡིན་པས་ན། དེ་བཞིན་གཤེགས་པ་གདོན་མི་ཟ་བར་གྲུབ་པ་ལ་ཕྱག་འཚལ་བ་སྟེ། བརྗོད་བྱ་དང་མཐུན་པའོ། །བདག་གི་རྒྱུད་ལ་ཡོན་ཏན་རིན་པོ་ཆེ་བསྐྱེད་ཅིང་ཁྱད་པར་དུ་འཕགས་པས་བླ་མའོ། །རང་གི་སྐྱེ་བ་མང་པོས་ལས་བསགས་པའི་ལྷ་ཡིན་ཞིང༌། འཇིག་རྟེན་པ་ལས་ཁྱད་པར་དུ་འཕགས་པས་ན་ལྷག་པའི་ལྷ་སྟེ། བླ་མ་དང་དབྱེར་མེད་པའི་དོན་གྱིས་སོ། །སངས་རྒྱས་ཀྱི་ཡེ་ཤེས་ལས་བྱུང་ཞིང་བུད་མེད་འདུལ་བའི་དོན་དུ། དེའི་གཟུགས་བཟུང་ནས། རྫུ་འཕྲུལ་གྱིས་ནམ་མཁའ་ལ་འགྲོ་བའི་མཁའ་འགྲོ་ཐམས་ཅད་ཀྱང་ཡུལ་སུམ་ཅུ་རྩ་གཉིས་ན་གནས་པའི་མཁའ་འགྲོར་འདུ་བས། མཁའ་འགྲོ་མའི་ཚོགས་དེ་དག་ཐམས་ཅད་ལ་ཕྱག་འཚལ་བའོ། །གཉིས་པ་བརྩམ་པར་དམ་བཅའ་བ་ནི། གནས་སྐབས་སུ་སྤྲོས་པ་ལ་དགའ་བའི་གང་ཟག་གི་བསྒྲུབ་པར་བྱ་བ་ཡིན་པས་ཐུན་མོང་ངོ༌། །དེ་སྟོན་པའི་ཐབས་ཟབ་མོའི་གོ་རིམ་སྟོན་པས་བྲི་ཞེས་པའོ། །གཉིས་པ་གཞུང་དོན་ལ། གང་ཟག་ནི་ཆོས་དང་ལྡན་ཞིང་གཞན་དོན་ལ་ཆེད་དུ་སེམས་དཔའ་ཡིས་ཕྲིན་ལས་སྒྲུབ་པར་འདོད་པ་ཞེས་པ་སྟེ། འོག་ནས་ཆོས་དང་ལྡན་པའི་གང་ཟག་གིས། ཆོས་ཀྱི་དོན་དང་སེམས་ཅན་དོན། །བསྟན་པའི་དོན་དུ་སྤྱད་པས་ན། །འགྲུབ་འགྱུར་འདི་ལ་ཐེ་ཚོམ་མེད། །ཅེས་པས་ཤེས་སོ། །གཉིས་པ་དེས་གང་དུ་སྒྲུབ་པའི་གནས་ནི། ལས་བཞིའི་དབང་གིས་དྲག་པོ་ལ་ནགས་ཚལ་ལམ། དུར་ཁྲོད། དབང་ལ་བྲག་དམར་པོའི་རྩེ་མོ་མཐོ་ཞིང༌༑ བསྒྲུབ་བྱ་དེ་མཐོང་བའི་ས། རྒྱས་པ་ལ་མེ་ཏོག་དང༌། འབྲས་བུས་བརྒྱན་པའི་ལྗོངས། ཞི་བ་ལ་དབེན་ཞིང་ཉམས་དགའ་བའི་སའོ། །དེ་དག་སོ་སོར་མེད་ན༑ དབེན་ཞིང་ཉམས་དགའ་བ་ལ་ལས་བཞི་སྒྲུབ་པར་རུང་ངོ༌། །སྔར་མན་ངག་ལ་སྤྲོས་པ་ཆོད་པར་བྱས་པའི་གང་ཟག་དེས། གནས་སུ་འདུ་འཛིའི་སྤྲོས་པ་བཅད་ལ་སྒྲུབ་པར་བྱའོ།

།གསུམ་པ་ཇི་ལྟར་བྱ་བའི་རིམ་པ་ལ་ལྔའི་དང་པོ༑ འཁོར་ལོ་ལ་ལྔ་ལས། བྲི་གཞི་ནི། ཞི་བ་ལ་ཤོག་གུ། དབང་དང༌། རྒྱས་པ་ལ་གྲོ་ག

དྲག་པོ་ལ་དུར་ཁྲོད་ཀྱི་རས་སོ། །སྣག་ཚ་ནི། ཞི་བ་ལ་དུང༌། རྒྱས་པ་ལ་གུར་གུམ། དབང་ལ་གུར་གུམ་དང་རྒྱ་སྐྱེགས། སིན་དྷུ་ར་གསུམ་བསྲེས་པའོ༑ ༑དྲག་པོ་ལ་དུག་ཁྲག དུར་ཁྲོད་སོལ་བའོ། །དབྱིབས་ནི་ཕྱི་རོལ་མུ་ཁྱུད་ཟླུམ་པོ་གསུམ་ནི་ཆུའི་དཀྱིལ་འཁོར་མཚོན། དབུས་སུ་ས་མཚོན་པས་ན་གྲུ་བཞི་སྣོལ་མ། མེ་མཚོན་པས་ན། གྲུ་བཞིའི་རྩེ་མོ་བརྒྱད་གྲུ་གསུམ། ཡང་ན་དབུས་གྲུ་གསུམ་སྣོལ་མས་རླུང་གི་ཟླ་གམ་ཤུགས་ཀྱིས་བསྟན་པའམ། གྲུ་བཞི་འོག་མའི་ཕྱོགས་སོ། །གྲུ་གསུམ་གྱི་ལོགས་གསུམ་མོ། །དེ་ལྟར་འཁོར་ལོ་གཅིག་ལའང༌༑ དེ་རྣམས་ཚང་བ་ཡོད་པ་ནི། ས་དང༌། ཆུ་དང༌། མེའི་དབྱེ་བའི་དབང་གིས་སོ། །མཚན་མ་ནི་དབང་དང་རྒྱས་པ་ལ་ཟུར་བརྒྱད་ལ་རྡོ་རྗེ། ཞི་བ་ལ་དབུས་དང་ཕྱོགས་མཚམས་སུ། བུམ་པ་བརྒྱད། དྲག་པོ་ལ་རྡོ་རྗེ་རྩེ་གསུམ་གདེངས་པ་མན་ངག་གོ །དེ་ལྟར་ཕྱོགས་དང་མཚམས་རྣམས་སུ་ཟུར་གཏད་པ་གྲུ་བཞི་སྣོལ་ནས་བརྩེགས་པའོ། །ཟུར་བརྒྱད་ལ་རྡོ་རྗེས་མཚན་པའི་ར་བ་དྲུག་ལ་དང་པོའི་སྔགས་གསུམ་བྲི། གཉིས་སྟོང་པར་བཞག་ལ། ཕྱིའི་མུ་ཁྱུད་ལ་སྔགས་རིང་གསུམ་བགོས་ལ་བྲི། ནང་མ་ལ། ཨཱ་ལི་ཀཱ་ལི་བྲི། སྔགས་ཐམས་ཅད་གཡོན་སྐོར་ལ། ང་ཉ་ན་མ་བཞི་སྤངས་པ་བྲི། ལྟེ་བར་གཟུགས་ཀྱི་སྙིང་ཁར་ནྲིའོ༑ མཐའ་མར་མིང་དང་ཝ་ཤྃ་ཀུ་རུ་ཧོས་བསྐོར། འཁོར་ལོ་དེ་འདྲ་གཉིས་བྲི་བ་ནི་བརྩེགས་པའོ། །རབ་གནས་ཀྱི་མཎྜལ་དང༌། དབུས་སུ་ལྕགས་ཀྱུའོ༑ ༑སྔགས་ལ་རྩ་བའི་སྔགས་དང༌། ཤཾ་བུའི་སྔགས་ལས། རྩ་བ་ནི་ཀཱ་ལི་སོ་གཉིས་ཡིན། དེ་ལ་དྲངས་ནས་སྤེལ། དེ་ཀཱ་ཀ་དྷ་ཡ་ལ་སོགས་པ་སྔགས་ཚན་སུམ་ཅུ་སོ་གཉིས་བཟླས་པའི་སྔགས་སུ་འགྱུར་རོ། །ཨཱ་ལི་དང་པོ་ནས་དྲངས་པ། ཨ་ཨ་མུ་ཀ་སྱ་ཀྲིད་ཏེ། ཞེས་པ་ཡིན། ཨ་ནི་ཡི་གེའི་སྲོག་ཡིན་ལ། ཨ་མུ་ཀ་ནི་ཆེ་གེ་མོ་སྟེ། སྒྲུབ་བྱའི་སྲོག་མིང་ལ་གཞུག་པའི་དོན་ཡིན་པས་དེ་དོར་ལ། འདིར་མིང་བཅུག ཤམ་བུ་ནི་ཤཱནྟིཾ་ལ་སོགས་པའོ། །ཤཱནྟིཾ་ཀ་རི་ཎཱི་བྷྲཱུྃ་ལ་སོགས་པ་གསུམ་ནི༑

དང་པོ་ནི་སྔགས་གསུམ་ཞེས་བྱསཏེ། ཤཱནྟིཾ་ནི་སྐུའི་སྙིང་པོའོ། །ཀུ་སུ་མ་ནི་གསུང་གིའོ། །བཛྲ་ཀུ་ས་ཐུགས་ཀྱི་ཡིན་པས་སྔགས་ཀྱི་འགོ་དྲང་བར་བྱའོ། །དེ་ནས་གྲོ་ཀེ་མ་ཀྲིད་ཏེའི་རྗེས་ལ། སརྦ་ཤ་ཏྲུཾ་ན་མ་ནི་དགྲ་ཐམས་ཅད་ཅེས་པ་ཡིན་པས༑ མིང་གི་གནས་དེར་མིང་བཅུག་ལ། ཀ་ཀཱ་དྷ་ཡས་སྤེལ་ལོ། །དེ་ལྟར་མིང་གི་གནས་དེ་དག་ཏུ་མིང་བསྒྱུར་བ་དང༌། སྒྲུབ་པ་གཞན་ལ་བྱེད་ན་སྔར་གྱི་མིང་ཕྱི་མའི་མིང་དུ་བསྒྱུར། དང་པོའི་སྔགས་ཀྱི་ཤཱནྟིཾ་ཡང༌། དབང་ལ་ཝཱ་ཤྃ་དང༌། རྒྱས་པ་ལ་པུཥྟིཾ། དྲག་པོ་ལ་མཱ་ར་ཡ། ཞེས་བསྒྱུར་བ་ནི་བསྒྱུར་བའོ། །ཡང་ང་ཉ་གཉིས་བྲི་བ་དང༌། བཟླས་པ་གཉིས་ཀ་ལ་འབྱིན། དྲག་པོ་ལ་ནཱ་ཤཱ་ཡ། ཤཱནྟིཾ། པུཥྟིཾ། དབང་ལ་ཤཱནྟིཾ། པུཥྟིཾ། མཱ་ར་ཡ། བྷ་ཏ་མ་ར་ནཾ་རྣམས་འབྱིན། ཞི་བ་ལ་ཤཱནྟིཾ་མིན་པ་རྣམས་འབྱིན། རྒྱས་པ་ལ་པུཥྟིཾ་མིན་པ་རྣམས་འབྱིན་པ་ནི་འདོན་པའོ། །གལ་ཏེ་དེ་དག་མ་སྟོན་ན། ལས་དེ་དག་གཞན་གྱི་མཐུར་འགྱུར་རོ། །ཡང་དབང་ལ། ནཱ་ཤཱ་ཡ། ཞི་བ་ལ་ཤཱནྟིཾ། རྒྱས་པ་ལ་པུཥྟིཾ། ལས་བཞི་པོ་སོ་སོའི་ཤམ་བུ་དང༌། མིང་གི་གནས་སུ་སྒྲུབ་བྱའི་མིང་བཅུག་པ་ནི་གཞུག་པའོ། །དེ་དག་མ་བཅུག་ན་མདའ་མདེའུ་མུན་ཁུང་དུ་འཕེན་པ་དང་འདྲ་བས་ན་འབྲས་བུ་མི་འབྱུང་བའམ་བུལ་བར་འགྱུར་བས་ན། དེ་དག་གཞུག་པ་ནི་ཤིན་ཏུ་གཅེས་སོ། །གཉིས་པ་ཇི་ལྟར་སྒྲུབ་པའི་ཚུལ་ལ་དྲུག་ལས། དང་པོ་བསྙེན་པ་ལ་ཕྱིའི་བསྙེན་པ་ཡི་དམ་གང་ཡིན་གྱི་བསྙེན་པ་སོང་བའོ། །ཉེ་བའི་བསྙེན་པ་ནི། མཎྜལ་ལས་དང་མཐུན་པའི་འཁོར་ལོའི་རབ་གནས། སྐུ་གསུང་ཐུགས་ཀྱི་བྱིན་བརླབས་མན་ངག་བཞིན་བྱས་ལ། ཞི་བ་ལ་སྣོད་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོའི་ནང་དུ་མདུན་དུ་བཞག་ནས། དབང་དྲག་གཉིས་ལ་སྒྲུབ་བྱའི་གཟུགས་མིང་དང༌། རབ་གནས་དང་བསྙེན་པ་གཉིས་ཀ་ལ་མིང་མི་འབྲི་ཞིང༌། ཞི་རྒྱས་གཉིས་ལ་དང་པོ་ནས་འབྲིའོ། །དེ་ནས་རང་ཡི་དམ་དུ་བསྒོམས་ནས།

རབ་གནས་ཀྱི་དམིགས་པ་ཡང་ཡང་གསལ་གདབ་ཅིང༌། སྔགས་ཐམས་ཅད་དྲིལ་ལ་ཐུན་བཞིར་བཟླས་ཞིང༌། ཡི་དམ་དང༌། ཆོས་སྐྱོང་དང༌། འདོད་རྒྱལ་དང༌། མཁའ་འགྲོ་སྤྱིའི་གཏོར་མ་རྣམས་དབུལ་ཞིང༌། ལས་དང་མཐུན་པར་གསོལ་བ་འདེབས། དེ་ལྟར་ཞག་བདུན་ནམ་བཅུ་གཉིས་སམ། ཉེར་གཅིག་གམ་ཟླ་བ་གཅིག་ཏུ་བསྙེན་པ་བྱའོ། །སྒྲུབ་པ་ནི། ཞི་བ་ལ་མཎྜལ་ཟླུམ་པོ་དཀར་པོའི་སྟེང་དུ། སྣོད་དཀར་པོའི་ནང་དུ་འཁོར་ལོ་བཞག་ལ། མིང་དང་སྒྲུབ་བྱ་དགུག་ཅིང༌། ཐུན་བཞིར༑ སྔགས་མིང་སྤེལ་བའི་ཤམ་བུ་དང་བཅས་པ་བཟླས་ཞིང༌། འཁོར་ལོའི་སྔགས་ལ། འོད་ཟེར་ཆུ་རྒྱུན་ལྟ་བུ་བྱུང་སྟེ། སྒྲུབ་བྱའི་ནད་གདོན་ལ་སོགས་པ་མི་མཐུན་པ་རྣམས་ཞི་བར་བསམ་ཞིང་སྒྲུབ་པའོ། །རྒྱས་པ་ལ་མཎྜལ་སེར་པོར་འཁོར་ལོ་བཞག་ནས་འདོད་རྒྱལ་ལྕགས་ཀྱུ་དང༌། ཞགས་པ་ཐོགས་པ་སྤྲོས་ལ༑ འཇིག་རྟེན་ཁམས་ཀྱི་ཟས་ནོར་དང་བཅུད་ཐམས་ཅད་བསྡུས་ཏེ་རང་གི་གནས་དེ་ནོར་གྱིས་གང་བར་བསམ། དབང་ལ་རང་གི་སྙིང་ཁ་ནས་འདོད་རྒྱལ་སྤྲོས་ཏེ་གཟུགས་དང་མིང་ལ་བསྒྲུབ་བྱ་དེ་ཡང་ཡང་དགུག་གཞུག་བྱ་ཞིང༌། མཎྜལ་དམར་པོ་དང༌། སྣོད་དམར་པོར་འཁོར་ལོ་བཞག་ཅིང༌། ཐུན་བཞིར་མིང་ལ་དགུག་གཞུག་བྱ་ཞིང༌། མིང་སྤཻལ་དང་བཅས་པའི་སྔགས་བཟླས་ཤིང་སྒྲུབ་པའོ༑ ༑དྲག་པོ་ལ་མཎྜལ་ནག་པོ་གྲུ་གསུམ་དུ་འཁོར་ལོ་བཞག་ལ། འཁོར་ལོ་ལ་འདོད་རྒྱལ་གྱི་བསྒྲུབ་བྱ་བསྟིམས་ལ་འཁོར་ལོ་ཉིས་བརྩེགས་འཁོར་བའི་ནང་དུ་བསྒྲུབ་བྱ་ཉལ་ཉལ་ལ་བཏུབས་པར་བསམ། ཤ་དང་ཁྲག་མཁའ་འགྲོ་མའི་ཚོགས་ཀྱིས་ཟོས་པར་བསམ། འཐུངས་པར་བསམས་ལ་སྔགས་བཟླས་སོ། །འདི་ཤིན་ཏུ་གཉན་པས་གཏོར་མ་མ་ཆག་པ་དང༌། མཚམས་དམ་པ་གསང་བ་གལ་ཆེའོ། །དེ་ནས་འཁོར་ལོ་བརྒྱད་ལྟེབ་ལ་སོགས་པ་ལྟེབ། ཞི་བ་ལ་དར་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོས་དྲིལ་ལ་དྲག་པོ་ཡིན་པ་ཀུན་ལ། བུ་མོ་གཞོན་ནུ་མས་བཀལ་བའི་སྐུད་པ་ལ་ལས་དང་མཐུན་པའི་ཁ་དོག་ཅན་གྱིས།

ཞི་བ་ལ་པད་མ་རིས། དབང་ལ་ཟླ་གམ། རྒྱས་པ་ལ་གྲུ་བཞི། དྲག་པོ་ལ་གྲུ་གསུམ་དུ་དཀྲིས་ཏེ། ཞི་རྒྱས་ཀྱི་ལས་དང་མཐུན་པའི་གའུ། སོ་སོའི་ནང་དུ་སོ་སོའི་རྫས་ཀྱིས་བཀང་ལ། སྟེང་འོག་མ་ནོར་བར་བཅུག་ནས་ལས་དང་མཐུན་པའི་ཁ་དོག་ཅན་གྱི་ཁུག་མར་བཅུག་ནས་མིས་མི་མཐོང་བར་སྦའོ། །དེ་ལྟར་ཟླ་བ་གཅིག་བྱའོ། །ལས་སྦྱོར་ནི། དབང་ལ་ནངས་རེ་བཞིན་དུ་ཁྭ་ཏའི་སྐད་མི་གྲག་པའི་གོང་དུ་ལངས་ལ། ཕོའི་འཁོར་ལོ་དེ་རང་གི་རྐང་པ་གཡས་པའི་མཐེ་བོང༌། མོ་གཡོན་པའི་མཐེ་བོང་གིས་མནན་ལ། སྔར་གྱི་དམིགས་པ་དང་སྔགས་དང་བཏུན་ཏེ་ཉེར་གཅིག་བཟླ། དེ་བཞིན་དུ་ཞི་བ་ལ་སོགས་པ་ལས་གསུམ་ལ། ལས་སོ་སོའི་དུས་སུ་སོ་སོའི་དམིགས་པ་བྱ་ཞིང༌། གའུ་མཐེ་བོས་མནན་ལ་སྔགས་ཉི་ཤུ་རེ་བཟླའོ། ཁྱད་པར་དུ་ཞི་བ་ལ། སྔགས་བཟླས་པའི་བུམ་ཆུས་བསྒྲུབ་བྱ་ལ་དངོས་སུ་བཀྲུ་བ་དང༌། རྒྱས་པ་ལ་མཆོད་པ་དང༌། སྦྱིན་གཏོང་ལ་སོགས་པ་བྱ་བ་དང༌། དྲག་པོ་ལ་སྔགས་བཟླས་པའི་ཐུན་རྫས་ཀྱིས་ལིང་ག་དྲག་ཏུ་བྲབ་པ་དང་འབྲེལ་བར་བྱའོ། །ལས་ཀྱི་མཐའ་ཞི་བ་ལ་ཁྲུས་ཀྱིས་བསྡུ། རྒྱས་པ་ལ་བཀྲ་ཤིས་བརྗོད་ཅིང་འཁོར་ལོ་སྦས་ལ་མཆོད་པས་བསྡུ༑ དབང་ལ་གསང་སྟེ་སྦས་པས་བསྡུའོ། །དྲག་པོ་ལ་ཀླུ་གནས་པའི་སར། ལིང་ག་མནན་པས་བསྡུ་བ་ནི་ལས་སྦྱོར་རོ། །དེ་ལྟར་བྱས་ཀྱང་མ་གྲུབ་ན། འཁོར་ལོ་དང་ཏིང་ངེ་འཛིན་དང༌། སྔགས་ཀྱི་གནད་ལ་དབབ་ཅིང་ཞག་གསུམ་བྱའོ༑ ༑དེས་ཀྱང་མ་གྲུབ་ན་སྒྲུབ་པ་བསྐྱར། དེའི་རྗེས་ལ་སྤོགས་པའི་ཆོ་ག་མན་ངག་བཞིན་དུ་བྱ། དེས་ཀྱང་མ་གྲུབ་ན་དམ་ཚིག་གི་རྫས་ལ་བཟླས་པ་བྱས་པའི་རི་ལུ་བཏང་ན། འགྲུབ་པར་འགྱུར་བ་ནི་མཁའ་འགྲོ་མའི་རྫས་སྒྲུབ་ཏེ་དམ་པའོ༑ ༑དེ་ལྟར་སྤོགས་ཆོག་མི་དགོས་པ་དེ་ཉིད་དོ། །ལྔ་པ་ཇི་ལྟར་སྒྲུབ་པའི་ཚུལ་རྒྱས་པར་བཤད་པ་ལ་བཅུ་གསུམ་ལས། འཁོར་ལོའི་སྣོད་ཀྱི་དབྱེ་བ་ནི། ཞི་བ་ལ་དུང༌། རྒྱས་པ་ལ་གསེར་རམ་ར་གན། དབང་ལ་ཟངས། དྲག་པོ་ལ་ལྕགས་སོ།

ཁ་དོག་ནི་དེ་ཉིད་ཀྱིས་ཤེས་སོ། །དབྱིབས་ནི་འཁོར་ལོའི་དབྱིབས་བཞིན། ཞི་བ་ལ་ཟླུམ་པོ། རྒྱས་པ་ལ་གྲུ་བཞི། དབང་ལ་ཟླ་གམ། དྲག་པོ་ལ་གྲུ་གསུམ་མོ༑ ༑འཁོར་ལོ་སྣོད་ལས་སོ་སོའི་བྱེ་བྲག་གོ །དེ་ནས་གཞན་སྤྲོས་ཏེ་བསྟན་པ་ནི། བསྒོམ་པ་ལྷའི་ཁ་དོག་དང༌། སྔགས་ཀྱི་འོད་ཟེར་དང༌། འཁོར་ལོ་རྣམས་ཀྱི་དམིགས་པ་བསྒོམ་པའི་ཚེ་ཁ་དོག་དང༌། དབྱིབས་ལ་སོགས་པ་ལས་དང་མཐུན་པར་ཤེས་པར་བྱའོ། །ཞེས་པའོ། །བསྒོམ་པ་ལྷ་བསྟན་པ་དངོས་ནི། རང་གི་ལྷག་པའི་ལྷ་ནི། གང་ཟག་ཀུན་གྱི་ཐུན་མོང་དུ་བསྒོམ་པར་བྱ་བ་ཡིན་པས་ཐུན་མོང་གི་ལྷའོ། །ཕྲིན་ལས་སྒྲུབ་པའི་ལྷ་ནི་འདོད་རྒྱལ་ཏེ་ཁྱད་པར་གྱི་ལྷའོ༑ ༑མཁའ་འགྲོ་མ་སུམ་ཅུ་སོ་གཉིས་ནི། ལས་འདི་ལ་མཆོག་ཏུ་ཤིས་པའི་ལྷའོ༑ ༑དེ་དག་གི་ཁ་དོག་ནི་གོང་དུ་བསྟན། དུས་ནི་རྗེས་གནང་ཞུ་བའི་དུས་ཚེས་བརྒྱད༑ བསྙེན་སྒྲུབ་ཀྱི་འཁོར་ལོ་བྲི་བ་དང༌། རབ་གནས་དང༌། སྤོགས་ཆོག་རྣམས་ཀྱི་དུས་ནི་ཚེས་ལྔའོ། །ཡང་ཞི་བ་ལ་ཚེས་གཅིག རྒྱས་པ་ལ་བཅོ་ལྔ༑ དབང་ལ་ཉེར་ལྔ། དྲག་པོ་ལ་ཉེར་དགུ་ནི་མན་ངག་གོ །རྒྱུན་དུ་ལས་སྦྱོར་གྱི་དུས་ནི། རྒྱས་པ་ལ་སྔ་དྲོ། དྲག་པོ་ལ་ཉིན་མཚན་གྱི་གུང༌། ཞི་བ་ལ་དགོང་མོའི་ཉི་ཟེར་རམ་སྲོད། དབང་ལ་ཐོ་རངས་ཁཱ་ཏའི་སྐད་མི་གྲག་པའི་དུས་ཏེ་མན་ངག་གོ །ཕྲེང་བ་དང༌། རྒྱན་དང༌། གོས་ལ་སོགས་པའི་མདོག་ནི། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ་སྟེ། ཆུ་ས་མེའི་དབྱེ་བས་ཁ་དོག་གསུམ་སོ་སོའོ། །དྲག་པོ་ལ་ནག་པོ་སྟེ། གོང་མ་རྣམས་ཀྱི་ཤུགས་ལ་བསྟན་པའོ། །གའུའི་ནང་གི་རྫས་ནི། དབང་ལ་ཞུན་མར་དང༌། སྦྲང་རྩི། གུར་གུམ༑ ཞི་བ་ལ་ཞོ། རྒྱས་པ་ལ་འབྲུ་དང་རིན་པོ་ཆེ་སྣ་ཚོགས། དྲག་པོ་ལ་དུག་དང༌། ཉུངས་དཀར་དང༌། ཉུངས་ནག་དང༌། ཁྲག་སྣའོ། །སོགས་ཀྱི་སྒྲས། ཟངས། ལྕགས༑ རྡོ་ཕྱེ། སྐེ་ཚེ། ལན་ཚྭ། གྲི་ཁྲག ནད་ཁྲག་ལ་སོགས་པ་ཐུན་རྫས་ཀྱི་བྱེ་བྲག་རྣམས་བསྟན་ཏོ། །བསམ་པའི་སྒོ་ནས་ལས་ཀྱི་དབྱེ་བ་ནི་ཞི་བ་ལ་མ་རུངས་པ་དང༌།

ནད་གདོན་ལ་སོགས་པ་ཞི་བར་འདོད་པའི་བསམ་པས། དབང་ལ་བསྒྲུབ་བྱ་དབང་དུ་བྱ་བའི་བསམ་པས། རྒྱས་པ་ལ་ཚེ་དང༌། བསོད་ནམས་དང༌། ལོངས་སྤྱོད་ལ་སོགས་པ་རྒྱས་པར་འདོད་པའི་བསམ་པས། དྲག་པོ་ལ་གདུག་པ་ཅན་ཚར་གཅོད་པའི་བསམ་པས་ཞེས་པའོ། །བསྒྲུབ་པའི་དུས་ནི། ཞི་བ་ལ་ཟླ་བ་གཅིག རྒྱས་པ་ལ་ཟླ་བ་གཉིས། དབང་ལ་ཟླ་བ་གསུམ། དྲག་པོ་ལ་ཟླ་བ་བཞི། སྤོགས་པ་ལ་ཟླ་བ་གཅིག་ཤུགས་ལ་བསྟན་ཏོ། །དེའི་ཁྱད་པར་ནི། སྒྲུབ་དཀའ་སླའི་དབང་དུ་བྱས་ནས་གསུངས། ཡང་བསྙེན་པ་ཟླ་བ་གཅིག སྒྲུབ་པ་ཟླ་བ་གཅིག ལས་སྦྱོར་ཟླ་བ་གཅིག སྤོགས་པ་ཟླ་བ་གཅིག་སྟེ་བཞིའོ། །ཡང་བསྒྲུབ་བྱ་བསོད་ནམས་ཆེ་ཆུང་དང༌། སྡེ་མང་ཉུང་ལ་སོགས་པའི་དབང་གིས། སྡེ་དང་བསོད་ནམས་ཆེ་ན་བསྙེན་པ་ཟླ་རེ། སྒྲུབ་པ་ལ་གཉིས་གཉིས། ལས་སྦྱོར་ལ་གསུམ་གསུམ། གནད་དབབ་དང༌། ནང་སྒྲུབ། གསང་སྒྲུབ་རྣམས་ཟླ་བ་གཅིག་སྟེ་བཞིའོ། །དེ་རྣམས་ཀྱི་རྒྱུ་མཚན་འོག་ནས་སྟོན། མཉེས་བྱ་མཆོད་པའི་བྲེ་བྲག་ནི་ལས་དང་མཐུན་པའི་སྣོད་དུ་སོ་སོའི་ཁ་དོག་དང་མཐུན་པའི་དབྱིབས་ཅན་གྱི་གཏོར་མ་གསུམ་དང༌། དེ་བཞིན་དུ་ལས་དང་མཐུན་པའི་མཆོད་པ་དང༌། ལས་སོ་སོའི་བྱེ་བྲག་གི་ཐུན་མོང་དང༌། ཁྱད་པར་མཆོག་གི་ལྷ་མཉེས་པར་བྱའོ༑ ༑ལས་སོ་སོའི་དོན་དུ་གསོལ་བ་བཏབ་ལ་དངོས་གྲུབ་བླང་བར་བྱའོ༑ ༑འདི་ནི་ཤིན་ཏུ་གཉན་ཞིང་བར་ཆད་མང་བས་བསྲུང་བ་ལ་འབད་པར་བྱའོ༑ ༑ལུས་བྱིན་གྱིས་བརླབ་པ་དང༌། བར་ཆད་བསྲུང་བ་ལ་ལུས་ལྷ། ངག་སྔགས། ཡིད་ཏིང་ངེ་འཛིན་ལ་འབད་པས་གཡེལ་བ་མེད་པར་སྒྲུབ་པའོ༑ ༑གསང་སྟེ་འབད་པས་སྒྲུབ་པ་ནི། ཡིད་གཞུང་རྩེ་གཅིག་པས་ཧོར་པ་ལྟ་བུ་དང༌། སྤྱོད་པ་ལུས་ཀྱི་སྒོ་ནས་གསང་བ་ཁ་དམ་ཞིང༌། གསང་བས་མི་རོ་ལྟ་བུ་དང༌། བརྗོད་ཚིག་གི་སྒོ་ནས་གསང་བ་བློ་དྲན་པ་ཡིད་ཀྱི་སྒོ་ནས་སྟོབས་ཆེ་ལ་གནས་གཅིག་ཏུ་གནས་པས་རྒྱལ་པོ་ལྟ་བུ་དང༌། དཔེ་གསུམ་གྱི་ཚུལ་གྱིས་ཤིན་ཏུ་གསང་སྟེ་སྤྱད་ན་འགྲུབ་བོ།

།དེ་ལྟར་མ་བྱས་ནས་སྒྲུབ་པ་ཞུད་ནས་ལས་མི་འགྲུབ་པར་བར་ཆད་ཀྱི་གནས་ཏེ། འོག་ནས་དེ་ལས་གཞན་པས་མི་འགྲུབ་སྟེ། ལུས་ངག་ཉོན་མོངས་ཁོ་ནར་ཟད་ཅེས་པས་ཤེས་སོ། །སྔོན་དུ་བླ་མ་ལ་ལུང་བླངས་ཏེ། སྒྲུབ་པ་ནི། རྒྱུད་སྡེ་ནས་བཤད་པའི་མཚན་ཉིད་དང་ལྡན་ཞིང༌། ཁྱད་པར་དུ་འདི་ཉིད་ཀྱི་ལུང་དང༌། མན་ངག་ཡོད་པའི་བླ་མ་ལ་ལུང་བླངས་ཏེ་སྒྲུབས་ན་འགྲུབ་བོ། །དེའི་མན་ངག་བླ་མའི་ཞལ་ལས་ཤེས་སོ། །སྒྲུབ་པ་རབ་འབྲིང་གི་དབྱེ་བ་ནི། རང་བསོད་ནམས་ཆེ། བསྒྲུབ་བྱ་བསོད་ནམས་ཆུང་ན་ཟླ་བ་གཅིག་གིས་འགྲུབ་སྟེ་རབ་ཏུ་བྱ། རང་བསོད་ནམས་འབྲིང༌། བསྒྲུབ་བྱའང་འབྲིང་རང་ཐ་མར་གྱུར་པ་ཟླ་བ་གཉིས་ཏེ་འབྲིང༌། རང་ཐ་མ་བསྒྲུབ་བྱ་འབྲིང་ལ། ཟླ་བ་གསུམ་སྟེ་ཐ་མ། རང་ཐ་མ་བསྒྲུབ་བྱ་བསོད་ནམས་ཆེ་བ་ལ་ཟླ་བ་བཞི་འགོར་བ་ནི། ཤིན་ཏུ་ཐ་མ་ཞེས་བྱ་སྟེ། དེ་ལྟར་ན་རང་དང་བསྒྲུབ་བྱའི་བསོད་ནམས་བརྟགས་ཅིང༌། བསོད་ནམས་རབ་འབྲིང་དེ་ལྟར་ཤེས་ནས། སྒྲུབ་པ་ཡུན་རིང་ཐུང་གི་མཚན་ཉིད་ཀྱང་དེས་ཤེས་སོ། །དེའི་ཕྱིར་བསྒྲུབ་བྱ་བསོད་ནམས་ཆེ་ཞིང༌། རང་འབྲིང་དང་ཐ་མར་གྱུར་པའི་ཚེ། རང་གི་བསོད་ནམས་ཀྱི་དཔུང་བསྐྱེད་པ་དང༌། དྲག་པོའི་ཚེ་བསྒྲུབ་བྱ། བསོད་ནམས་སྨད་པའི་མན་ངག་ཀྱང་ཤེས་པར་བྱའོ། །དམ་ཚིག་ལ་ལྔ་ལས། སྒྲུབ་ནས་གཞན་ལ་ལུང་མི་སྦྱིན་པ་ནི། བྱིན་ན་བྱིན་གྱིས་བརླབས་ཡལ་ནས་ནུས་པ་མི་ཐོན། གལ་ཏེ་བྱིན་ན་རང་དབང་དང་དམ་ཚིག་བླངས་ཏེ་གསོ་ཞིང༌། གསང་སྟེ་བསྙེན་བསྒྲུབ་སྐྱར་ལ་བྱ་བ་ནི་སྒྲུབ་པ་པོ་རབ་ཏུ་གནས་པའོ། །འཁོར་ལོ་རབ་གནས་སྔར་བཞིན་བྱ་བ་ནི་རབ་གནས་གསོ་བའོ། །དེའི་ཤུགས་ལ་ཞུད་པ་གསོ་བ་ལའང་ཡང་ཡང་དུ་རབ་གནས་གསོས་ན་བཟང་བར་ཤེས་པར་བྱའོ། །གཞན་དོན་དུ་སྒྲུབས་ན་འགྲུབ་པ་དང༌། རང་དོན་གྱིས་མི་འགྲུབ་པ་ནི་གོ་སླའོ། །སྒྲུབ་པ་རབ་འབྲིང་གི་རྒྱས་བཤད་ནི། རང་བསོད་ནམས་ཆེ་ཞིང༌། སྒྲུབ་བྱ་ཕོ་མོ་དམན་པ་ལ་བྱེད་ན་འགྲུབ་སླ་སྟེ།

ཟླ་བ་གཅིག་ནས་འགྲུབ། རང་བསོད་ནམས་འབྲིང༌། བསྒྲུབ་བྱ་གྲོང་གཅིག་ཙམ་ལ་བྱེད་ན་འབྲིང་སྟེ་ཟླ་བ་གཉིས། རང་བསོད་ནམས་ཐ་མས་བསྒྲུབ་བྱ་རྒྱལ་ཁམས་གཅིག་གམ། དེའི་རྒྱལ་པོ་ལ་བྱེད་ན་བུལ་ཏེ་ཟླ་བ་ན་འགྲུབ། རང་ཤིན་ཏུ་ཐ་མས་རྒྱལ་ཁམས་སམ། རྒྱལ་པོ་དེ་བས་ཀྱང་ཆེ་བ་ལ་བྱེད་ན་ཐ་མ་སྟེ། ཟླ་བ་བཞི་ན་འགྲུབ་དེའི་རིམ་པས་ཕྱེ་སྟེ་ཤེས་པར་བྱའོ། །ཡང་པཎྜི་ཏ་དང༌། དགེ་བཤེས་ནི་གྲུབ་འཐས་བློ་བསྒྱུར་བ་ལ་སྒྲུབ་དཀའ། སའི་བདག་པོ་སྟེ་རྒྱལ་པོ་འབྲིང༌། ཁྱིམ་གཅིག་ལ་བྱེད་ན་བྱ་སླ། དེའི་རིགས་པས་བསྒྲུབ་བྱ་གཅིག་ལ་བྱེད་ན་ཤིན་ཏུ་སླའོ། །གོང་དུ་ཕོ་མོའི་དབྱེ་བས་ཤེས་པར་བྱའོ༑ ༑ཞེས་སོ། །དགུག་པའི་དུས་སུ་བསྒྲུབ་བྱ་ཕོ་ལ་འོད་སྙིང་ཁ་ནས་གཞུག མོ་ལ་གསང་གནས་ནས་གཞུག་སྟེ། དགུག་པ་དང༌། སྤོགས་པའི་དུས་སུ། གའུའི་འཁོར་ལོ་སྟེང་འོག་བསྒྱུར་བས་ཕོ་འོགམོ་སྟེང་དུ་འོང་བ་ནི་ཕོ་མོའི་དབྱེ་བའོ། །ཡང་རྒྱལ་ཁམས་སམ་གྲོང་ཁྱེར་ལྟ་བུ་མང་པོ་ལ་བྱེད་ན། འདོད་རྒྱལ་དང༌། མཁའ་འགྲོ་མ་རྣམས་མང་པོ་སྤྲོས་ནས་འགུགས་དགོས་ལ། སྔགས་ཀྱང༌༑ མ་ག་ཏ་པ་བདག་གི་དབང་དུ་སྒྱུར་ཅིག་ཅེས་པ་ལྟ་བུ་དང༌། དཔལ་ནཱ་ལེནྡྲ་པ་ཝཱ་ཤཾ་ཀུ་རུ་ཧོཿ ཞེས་པ་ལྟ་བུ་དང༌། ཕོ་མོ་གཅིག་ལྟ་བུ་ལ་བྱེད་ན། ཆེ་གེ་མོ་ཞེས་གཅིག་ཉིད་ཀྱི་མིང་རུས་གཞུག་པ་ནི། འབྲི་བཟླས་གཉིས་ཀ་ལ་དེའི་ཁྱད་པར་ཤེས་པར་བྱ་ཞེས་བསྟན་པའོ། །གསུམ་པ་དོན་ལ་གསུམ་ལས། མན་ངག་གི་ཆེ་བ་ནི་གཞན་ལས་ཟབ་ཅིང་མྱུར་བ་འདི་ལྟ་བུ་མེད་པས་ན། གཞན་ལས་ཁྱད་པར་དུ་འཕགས་པའི་སྒྲུབ་ཐབས་སོ། །ཆེད་དུ་བྱ་བ་ནི་རང་གི་འདོད་པ་མ་ཡིན་པ་རང་འདོད་ཀྱང་བྲལ་ཞེས་པའོ། །འོ་ན་གང་གི་དོན་དུ་བྱ་ན། ཐུན་མོང་ལས་ལ་དགའ་བའི་གང་ཟག་གཞན་གྱི་དོན་དུ་བྱ་ཞེས་པའོ། །དགེ་བ་བསྔོ་བ་ནི། མན་ངག་ཟབ་མོ་ཡི་གེར་བཀོད་པའི་དགེ་བ་དེས། ཐུན་མོང་གི་དངོས་གྲུབ་ཀྱིས་འདོད་པའི་དོན་འགྲུབ་ནས་གནས་སྐབས་སུ་སེམས་ཚིམ་པར་གྱུར་ཅིག་དེ་ལ་བརྟེན་ནས་མཐར་ཐུག་མཆོག་གི་དངོས་གྲུབ་ཀྱིས་སེམས་ཚིམ་པར་གྱུར་ཅིག

ཅེས་པའོ༑ ༑མཚན་དོན་སྔར་དང་འདྲ། མཛད་པ་པོ་ནི་སློབ་དཔོན་རིན་ཆེན་རྡོ་རྗེའོ༑ ༑དོན་མ་ཚང་བ་མེད་པ་རྫོགས་སོ་ཞེས་པའོ། །རྟོགས་ན་ལས་བཞི་ཀུན་གྱི་དོན་གསལ་ཞིང༌། །སྒྲུབས་ན་དངོས་གྲུབ་མྱུར་དུ་འགྲུབ་འགྱུར་ལ། །ཉུང་ཚིག་རྒྱུད་སྡེ་ཀུན་གྱི་དོན་སྟོན་པའི། །སྒྲུབ་ཐབས་འདི་ནི་ནོར་བུ་རིན་ཆེན་འདྲ། །དེ་དོན་གསལ་བྱེད་རྣམ་པར་འགྲེལ་པ་ནི། །རིན་ཆེན་ཤུན་ལྤགས་སེལ་བའི་རྡོ་རྗེ་ཡིན། །རིན་ཆེན་གསལ་བྱེད་དགེ་བས་འགྲོ་བ་ཀུན། །ཟབ་ལམ་བགྲོད་ནས་རྡོ་རྗེ་འཆང་ཐོབ་ཤོག །སྒྲུབ་ཐབས་གསལ་བར་བྱེད་པའི་འགྲེལ་པ་རྡོ་རྗེ་རིན་པོ་ཆེའི་མྱུ་གུ་ཞེས་བྱ་བ། །ས་མ་པ་ཐ་མི་ཐཱི།། །། ༼ ཞ་ལུ་ལས་བྱུང༌། ༽ ༄༅། །ནམ་མཁའ་ལྡིང་གི་མངོན་རྟོགས་ས་ཆེན་གྱིས་མཛད་པ། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །ནམ་མཁའ་ལྡིང་བསྒོམ་པར་འདོད་པའི་རྣལ་འབྱོར་པས་སྟན་བདེ་བ་ལ་འདུག་སྟེ། དཀོན་མཆོག་གསུམ་ལ་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་ཡུན་རིང་དུ་སྒོམས། དེའི་སྐད་ཅིག་ལ་བདག་ཉིད་ནམ་མཁའ་ལྡིང་གི་རྒྱལ་པོ་སྦྲུལ་གྱི་སྟེང་ན་ཞབས་ཕྱེད་ཀྲུང་དུ་བཞུགས་པ། པུས་མོ་མན་ཆད་སའི་རང་བཞིན་སེར་པོ། བརླ་ཆུའི་རང་བཞིན་དཀར་པོ། ལྟོ་བ་མེའི་རང་བཞིན་དམར་པོ། མགོ་བོ་རླུང་གི་རང་བཞིན་སྔོན་པོ། སྤྱི་བོ་དང་གཤོག་པ་ནམ་མཁའི་རང་བཞིན་ཁ་དོག་སྣ་ཚོགས། རྒྱབ་དང་དཔུང་པ་སྤྲིན་སྣ་ཚོགས་ཀྱི་རྒྱན་ཅན། ཀླུའི་རྒྱལ་པོའི་གཙུག་ནས་ནོར་བུ་རིན་པོ་ཆེ་འཕྲོགས་ནས་གཡས་ཕྱོགས་སུ་ནམ་མཁའ་ལ་བཞག་སྟེ་དགོས་འདོད་སྟེར་བ། ཕྱག་གཡས་པ་སྐྱབས་སྦྱིན་གྱི་ཕྱག་རྒྱས་སེམས་ཅན་རྣམས་དབུགས་འབྱིན་པ། གཡོན་ཐུགས་ཀར་སྡིགས་མཛུབ་མཛད་པས་གདུག་པ་ཅན་རྣམས་སྐྲག་པར་བྱེད་པ། མགྲིན་པའི་ནང་དུ་རིགས་ལྔའི་ངོ་བོ་བྱ་ཁྱུང་དབུས་སུ་དཀར་པོ། ཤར་དུ་སྔོན་པོ། ལྷོར་སེར་པོ། ནུབ་ཏུ་དམར་པོ། བྱང་དུ་ལྗང་ཁུ་བསམས་ལ། ཨོཾ་པཀྵི་སྭཱཧཱ། ཞེས་ཇི་ལྟར་ནུས་པ་བཟླས་པས་ཀླུའི་རིགས་ཀྱི་ནད་ཀྱིས་མི་ཚུགས་པ་ཡིན་ནོ།

།གཏོར་མ་འབུལ་ན་ཅི་འབྱོར་པ་བཤམས་ལ། ཡི་གེ་གསུམ་གྱིས་བྱིན་གྱིས་བརླབས་ལ། མདུན་དུ་རང་འདྲ་བའི་བྱ་ཁྱུང་བསམས་ལ། སྔར་གྱི་སྔགས་གསུམ་མམ་ལྔ་ཡི་དབུལ་ཏེ། འདོད་པའི་དོན་ལ་གསོལ་བ་བཏབ་ལ་མི་དམིགས་པར་བསམ་མོ། །བོང་ང་ཟ་བར་འདོད་ན་སྔོན་དུ་བསྙེན་པ་འབུམ་ཕྲག་ལྔ་ལ་སོགས་པ་སོང་ནས། ལག་པ་གཡས་པའི་མཐིལ་དུ་བོང་ང་བཞག་སྟེ། མཐེ་བོ་ལ་སོགས་པ་སེན་མོ་རྣམས་ལ་རིག་སྔགས་རིམ་པ་བཞིན་དུ་ཁ་དོག་དཀར་པོ་བཀོད་ལ་ཡི་གེ་རྣམས་ལས་བདུད་རྩིའི་རྒྱུན་བྱུང་སྟེ། བོང་ང་ལ་ཕོག་པས་བདུད་རྩིར་གྱུར་པར་བསམས་ལ་བཟའ་བར་བྱ་སྟེ། རྟག་ཏུ་བསྟེན་ན་བཅུད་ལེན་དུ་འགྱུར་རོ། །སྦྲུལ་དང་ཁྱི་སྨྱོན་ལ་སོགས་པ་རྣམས་ཀྱིས་སོ་བཏབ་པ་ལ་སྔགས་བཟླས་པའི་མཆིལ་མ་བཏབ་པ་དང༌། ཡི་གེར་བཀོད་པའི་ལག་པས་བྱབ་པས་དུག་ཐམས་ཅད་ཞི་བར་འགྱུར་རོ༑ ༑རྗེ་བཙུན་ནཱ་རོ་པའི་གདམས་པ། བླ་མ་མལ་ལས་བརྒྱུད་པ་རྗེ་བཙུན་ས་སྐྱ་པའི་གསུང་ངོ༌། །དགེའོ།། །།༄༅། །བླ་མ་དམ་པ་རྣམས་ལ་ཕྱགས་འཚལ་ལོ། །ཧཱུྃ་ཡིག་རང་བཞིན་རྣམ་དག་པས། །གཏི་མུག་ལས་བྱུང་དུག་རྣམས་འཇོམས། །ཆོས་དབྱིངས་ཡེ་ཤེས་ངོ་བོ་ཉིད། །བདེ་གཤེགས་མཁའ་ལྡིང་ཕྱག་འཚལ་བསྟོད། །ཆུ་ཡི་རང་བཞིན་རྣམ་དག་པས། །ཞེ་སྡང་ལས་བྱུང་དུག་རྣམས་འཇོམས། །མེ་ལོང་ཡེ་ཤེས་ངོ་བོ་ཉིད། །རྡོ་རྗེ་མཁའ༴ ནམ་མཁའི་རང་བཞིན་རྣམ་དག་པས། །སེར་སྣ་ལས་བྱུང་དུག་རྣམས་འཇོམས། །མཉམ་ཉིད་ཡེ་ཤེས་ངོ་བོ་ཉིད། །རིན་ཆེན་མཁའ༴ མེ་ཡི་རང་བཞིན་རྣ མ་དག་པས། །འདོད་ཆགས་ལས་བྱུང་དུག་རྣམས་འཇོམས། ། སོ་སོར་རྟོག་པའི་ངོ་བོ་ཉིད། །པདྨ་མཁའ་འགྲོ༴ རླུང་གི་རང་བཞིན་རྣམ་དག་པས༑ ༑ཕྲག་དོག་ལས་བྱུང་དུག་རྣམས་འཇོམས། །བྱ་གྲུབ་ཡེ་ཤེས་ངོ་བོ་ཉིད༑ ༑ལས་ཀྱི་མཁའ་ལྡིང་ཕྱག་འཚལ་བསྟོད། །མཁའ་ལྡིང་ཁྱོད་ལ་རབ་བསྟོད་པས༑ ༑འབྱུང་བའི་རང་བཞིན་འགྲོ་རྣམས་ཀྱི། །བརྟན་གཡོའི་དུག་རྣམས་ཞི་བ་དང༌། །དུག་རྣམས་ཡེ་ཤེས་མངོན་འགྱུར་ཤོག

།རྡོ་རྗེ་མཁའ་ལྡིང་གི་བསྟོད་པའོ༑ ༑ཤོ་ལོ་ཀ་བདུན་བཞུགས།། །། ༼ ཞ་ལུ་ལས་བྱུང༌། ༽ ༄༅། །འཁོར་ལོ་བདེ་མཆོག་ནག་པོ་པའི་སྒྲུབ་ཐབས་འགྲེལ་པ་ཀུན་དགའ་སྙིང་པོས་མཛད་པ་ཡོད། ། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། །དཔལ་འཁོར་ལོ་སྡོམ་པའི་སྒྲུབ་ཐབས་ཀྱི་ཕྱག་འཚལ་བ་ཡང་དགོས་པ་སྤྱི་དང་འདྲ་བར་ཤེས་པར་བྱའོ༑ ༑ཡི་དགའ་བས་གདན་ལ་སོགས་པ་རྟགས་རྣམས་ཀྱི་སྒོ་ནས་དོན་ཆེ་བའི་ཡོན་ཏན་བསྟན་ཏོ། །ཚིག་གི་དོན་འདིར་མ་བཀོད་དོ། །དམ་བཅའ་ཡང་གཞུང་ཉིད་དུ་ཤེས་པར་བྱའོ། །མངོན་པར་རྟོགས་པ་ལས་དེ་ཡང་དང་པོར། ཤྲཱི་ཧེ་རུ་ཀ་ཞེས་བརྗཽད་པས་ངག་དག་པར་བྱས་ཏེ། སྙིང་ཁར་ཧཱུཾ་བསམས་པ་ཙམ་གྱིས་ཡིད་དག དེའི་འོད་ཀྱིས་ལུས་ལྷར་བསམས་པས་ལུས་དག་པའོ། །དེའི་སྙིང་ཁར་ཟླ་བ་ལ་ཧཱུཾ་བསམས་ལ། དེའི་འོད་ཀྱིས་བླ་མ་དང་ལྷ་སུམ་ཅུ་སོ་བདུན་གྱི་དཀྱིལ་འཁོར་སྤྱན་དྲངས། དེ་ནས་མཆོད་པ་ལྔ་དང་ཡིད་མཆོད་ཀྱིས་ཀྱང་མཆོད་ལ། དེ་ནས་གུར་གྱི་ཚིགས་བཅད་ཀྱིས་རྒྱུན་བཤགས་བྱའོ། །ཚད་མེད་བཞི་འདིར་མི་བཞེད། ཡེ་ཤེས་ཀྱི་ཚོགས་བསག་ནི། སྭ་བྷ་ཝའི་སྔགས་ཀྱིས་ཆོས་ཐམས་ཅད་སྟོང་པར་བསམས་ཏེ། སེམས་ཙམ་དུ་བྱ་བ་དང༌། ཤཱུ་ནྱ་ཏས་སེམས་སྟོང་པར་བསམ་པར་བྱའོ། །དེ་དག་གིས་རྒྱུ་ཚོགས་བསག་པའོ༑ ༑འབྲས་བུ་ལྷ་བསྐྱེད་པ་ལ། དང་པོར་བསྲུང་བའི་འཁོར་ལོ་སྟེ། བླ་མའི་ཞལ་ནས། སྟོང་པའི་ངང་ལས་ནཱ་དའོ། །དེ་ལས་ཐིག་ལེ། དེ་ལས་ཟླ་ཚེས། དེ་ལས་ཧ། དེ་ལས་ཞབས་བསྐྱེད། དེ་ལྟར་ཧཱུཾ་དུ་བསམས་ལ། དེ་ལས་སྣ་ཚོགས་རྡོ་རྗེ༑ དེའི་འོག་ཏུ་ཉི་མ། དེའི་འོག་ཏུ་པད་མ་བསམ་མོ། །སྣ་ཚོགས་རྡོ་རྗེའི་ལྟེ་བ་ལ་ཡང་ཧཱུཾ་ངོ༌། །དེ་ནས་ངག་ཏུ་ཧཱུཾ་ཞེས་པ་བརྗོད་ཅིང༌། རྡོ་རྗེའི་ལྟེ་བའི་ཧཱུཾ་ལས་ཁྭ་གདོང་མ་ལ་སོགས་པ་བརྒྱད་སྤྲོས། ཡང་ཁྭ་གདོང་ལས་ཁྭ་གདོང་མ་གཅིག་སྟེང་དུ་སྤྲོས། ཁྱི་གདོང་ལས་ཁྱི་གདོང་གཅིག་འོག་ཏུ་སྤྲོས་པས། བགེགས་རྣམས་བཀུག་པར་བསམས་དེ་ནས་ཡང་ཧཱུཾ་ལས་ཕུར་བུ་དང༌།

ཐོ་བ་སྤྲོས་ཏེ། གཡོན་དུ་ལྕགས་ཀྱུའི་ཤུལ་དུ་ཕུར་བུ་དང༌། གཡས་སུ་ཞགས་པའི་ཤུལ་དུ་ཐོ་བ་སྤྲོས་ལ། ཕུར་བུ་གདབ་སྟེ། གྷ་གྷ་ལ་སོགས་པ་ཡང་བརྗོད་དོ། །དེ་ནས་འོག་ཕྱོགས་ཀྱི་རོ་ཞུ་བ་ལས་ཨཿརུ་གྱུར། དེ་ལས་རྡོ་རྗཻ་ས་གཞི་དང༌། ཕྱོགས་མཚམས་ཀྱི་རོ་རྣམས་ཞུ་བ་ལས་རྡོ་རྗེའི་རྭ་བ་དང༌། དྲ་བ་དང༌། སྟེང་གི་རོ་རྣམས་ཞུ་བ་ལས་གུར་དང་བླ་རེ་དེའི་ཕྱི་རོལ་ཏུ་མེ་རིའོ། །ཡང་དེ་དག་གི་དུས་སུ་སྔགས་རྣམས་ཀྱང་བརྗོད་དོ། །དེར་ཆོས་འབྱུང་གི་ནང་དུ། ལེའུ་སུམ་ཅུ་རྩ་གཉིས་པ་ནས་བརྡས་བསྟན་པའི་འབྱུང་བ་རིམ་རྩེགས་རི་རབ་བཅས་པ་གྱུར་པ་ལས། གཞལ་ཡས་ཁང་དུ་བསམ་སྟེ། འབྱུང་བའི་གོ་རིམ་རླུང་ནས་བསྟན་པ་ནི། གནས་པའི་གོ་རིམ་ཡིན་ལ། འདིར་ས་ནས་བསྟན་པ་ནི་འགྱུར་བའི་གོ་རིམ་ཡིན་གསུང༌༑ འབྱུང་བ་རིམ་རྩེགས་ལས་བྱུང་བའི་གཞལ་ཡས་ཁང་གི་ནང་དུ་སྣ་ཚོགས་རྡོ་རྗེ་དང་པད་མ་བསམས། དེའི་སྟེང་དུ་ཨཱ་ལི་ལས་ཟླ་བ། ཀཱ་ལི་ལས་ཉི་མ༑ དེའི་བར་དུ་ཧཱུཾ་དང་ཨཾ་ལས་རྡོ་རྗེ་དང་གྲི་གུག་དེ་དག་གིས་མཚན་པ༑ དེ་དག་ཡོངས་སུ་གྱུར་པ་ལས། རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཡབ་ཡུམ་ཞལ་བཞི་ཕྱག་བཅུ་གཉིས་པར་བསམ་མོ། །དེ་ནས་ཡབ་ཀྱི་རྡོ་རྗེ་ཧཱུཾ་ལས་རྡོ་རྗེ་ཧཱུྃ་གིས་མཚན་པ། བུ་གར་བཾ་གྱིས་མཚན་པ། ཡུམ་གྱི་མཁའ་ཨ་ལས་པད་མ་ཨས་མཚན་པ། བུ་གར་བཾ་གྱིས་མཚན་པར་གསུང༌། དེ་ནས་བསྲུབ་པ་དང་བསྲུབ་པའི་སྦྱོར་བ་ལས། སྙོམས་འཇུག་གི་སྒྲས་དེ་བཞིན་གཤེགས་པ་རྣམས་བསྡུས་ལ། བདག་ཉིད་ཀྱི་ཞལ་ནས་ཞུགས་ནས་སྙིང་ཁར་བཞུ། རྡོ་རྗེའི་ལམ་ནས་ཡུམ་གྱི་པད་མར་ཕབ་པ་ལས། ཡབ་ཡུམ་ཐིག་ལེ་དཀར་དམར་དུ་ཞུ་བར་བསམ། དེ་ནས་ཐིག་ལེ་ལས་བྱུང་བའི་སངས་རྒྱས་རྣམས་ཀྱིས། ཨོཾ་མ་ཧཱ་སུ་ཁ་སོགས་པས་བསྐུལ་ནས། ཐིག་ལེ་ལས་ཡིག་འབྲུ་གཉིས་སུ་གྱུར་པ་ལས། དེ་ལས་འབྲས་བུ་ ༼ རྡོ་རྗེ་ ༽ འཛིན་པར་བཞེངས་པར་བསམ་མོ། །དེ་ནས་ཞལ་བཞིའི་བྱིན་གྱིས་བརླབ་པའི་སྔགས་ཀྱིས་བྱིན་གྱིས་བརླབས།

དེ་ནས་དྷརྨཱ་དྷཱ་ཏུའི་སྔགས་ཀྱིས་འབྲས་བུ་རྡོ་རྗེ་འཛིན་པ་བྱིན་གྱིས་བརླབ་དེ་ནི་བསྙེན་པའོ། །ཉེ་བར་བསྒྲུབ་པ་དང་སྒྲུབ་པ་ནི་གོ་སླའོ། །སྒྲུབ་པ་ཆེན་པོ་ནི། ལུས་ཀྱི་ཕྱག་རྒྱ་དང༌། ངག་ཏུ་ཕེཾ་བརྗོད་པས་ཡབ་ཡུམ་མདུན་དུ་སྤྱན་དྲངས། ཛཿཧཱུཾ་བཾ་ཧོཿབརྗོད་ལ། ཡབ་ཡུམ་ལ་གཉིས་སུ་མེད་པར་བསྟིམ་མོ། །དབང་བསྐུར་བ་ཡང་སངས་རྒྱས་དང་བྱང་ཆུབ་སེམས་དཔའ་རྣམས་སྤྱན་དྲངས་པ་དང༌། གསོལ་བ་གདབ་པ་དང༌། དབང་བསྐུར་བར་བསམས་ཏེ། ཡབ་ཡུམ་ལ་མི་བསྐྱོད་པ་བསམས་ལ། ཕྱི་ནང་གི་མཆོད་པ་ཅི་རིགས་པས་མཆོད། མཁའ་གསང་བྱིན་གྱིས་བརླབ་པ་ཡང་སྔར་བཞིན་བྱའོ། །དེས་ནི་དང་པོ་སྦྱོར་བའོ། །ད་ནི་དཀྱིལ་འཁོར་རྒྱལ་མཆོག་ལས། གཙོ་བོའི་ཐུགས་ཀའི་ཧཱུཾ་གི་འོད་ཟེར་གྱིས་བདེ་བར་གཤེགས་པ་རྣམས་སྤྱན་དྲངས༑ དེ་དག་སྨིན་མཚམས་ནས་ཞུགས། སྙིང་ཁར་དབབ། དེ་ནས་ལྟེ་བའི་ཨཾ་ལས་འོད་བྱུང་བར་བསམས། དེའི་འོད་ཀྱིས་སྙིང་ཁར་ཞུ། དེ་ཡང་སྐད་ཅིག་ཙམ་གྱིས་ཞུ་བ་དེ་ཡུམ་གྱི་བྷ་གར་ཕབས་དེ་ལས་རྟེན་དང་བརྟེན་པར་བཅས་པ་གསང་གནས་སུ་དུས་གཅིག་ཏུ་བསྐྱེད། དེ་ནས་ཡུམ་གྱི་བྷ་གའི་ནང་ན་ཡོད་པའི་ཡབ་རྡོ་རྗེའི་ལམ་ནས་དྲངས་ལ་ཡབ་ལ་སྟིམས། ཡུམ་དྲངས་ལ་ཡུམ་ལ་བསྟིམ། གཞུང་ལས༑ དབྱེ་འདོད། ཅེས་པ་དང༌། ཐ་དད། ཅེས་པ་ཡང༌། ཡབ་ཡུམ་ཐ་དད་དུ་དྲངས་ལ་སྟིམ་པ་ལ་གསུངས། ཡང་གཞུང་ལས།ཕྱིན་ཅི་ལོག་ཅེས་པདཀྱིལ་ འཁོར་རྒྱལ་མཆོག་སྤྲོ་བ་ནི། བྷ་ག་ནས་སྤྲོ་བ་ཡིན་ལ། འདིར་ལོག་པ་སྟེ་སྙིང་ཁར་ཡར་སྤྱན་དྲངས་པ་ལ། དེ་ནས་སྙིང་པོའི་རྣལ་འབྱོར་མ་བཞི་དང༌། ཐ་མ་དམ་ཚིག་གི་འཁོར་ལོའི་བར་སྤྲོའོ། །མགོ་བོ་པུ་ལི་ར་མ་ལ་ཡ་ལ་སོགས་པ་ཡང༌། ཕྱི་དང་ནང་གཉིས་ཀ་ཕྱོགས་གཅིག་ཏུ་བསྟན་ཏེ། ཕྱི་ནི་གཙོ་བོ་ཡིན་ལ། ནང་ནི་ཞར་བྱུང་ཡིན་གསུང༌། ཡེ་ཤེས་དམ་ཚིག་ཞེས་བྱ་བ་ལ་སོགས་པས་ནི། ལས་རྒྱལ་མཆོག་སྟེ། ཡེ་ཤེས་པ་གཞུག་པ་དང༌། དབང་བསྐུར་བ་དང༌། མཆོད་པ་རྣམས་ཏེ༑

དེ་ཡང་ཡེ་ཤེས་པ་གཞུག་པ་ནི། ས་བོན་གྱི་འོད་ཀྱིས་ལྷ་སུམ་ཅུ་རྩ་དྲུག་སྤྱན་དྲངས་ལ། ཛཿཧཱུཾ་བཾ་ཧོཿབརྗོད་པ་དང༌། གཉིས་སུ་མེད་པར་བསྟིམས་ཏེ། རྣལ་འབྱོར་མ་བཞི་ནས་བཟུང་སྟེ། དམ་ཚིག་འཁོར་ལོའི་བར་དུ་ལན་ལྔ་བརྗོད་པས་བསྟིམ་གསུང༌། ཡང་དབང་བསྐུར་གྱི་ལྷ་སྤྱན་དྲངས་ལ་གསོལ་བ་གདབ་སྟེ། དབང་བསྐུར་བ་ལ་སོགས་ནི། མཁའ་འགྲོ་མ་ལ་མི་བསྐྱོད་པ་ནས་རིན་འབྱུང་གི་བར་བཞི་ལ་གཡོན་བསྐོར། ལྷག་མ་དམ་ཚིག་གི་འཁོར་ལོའི་བར་དུ། ཕྱོགས་རྣམས་ལ་མི་བསྐྱོད་པ་ནས་བཟུང་སྟེ་གཡོན་བསྐོར། མཚམས་རྣམས་ལ་མེར་ནས་རྣམ་སྣང་ནས་བཟུང་སྟེ་གཡས་བསྐོར་བྷུ་རི་པ་དང་དགོངས་པ་གཅིག་གསུང༌། མཆོད་པ་ཡང༌། ཕྱི་མཆོད་ལྔ་དང༌། ནང་བདུད་རྩི་ལྔའི་མཆོད་པ་ལྔ་དང༌། གསང་མཆོད་ཡབ་ཡུམ་གྱི་བདེ་བ་ཉམས་སུ་མྱོང་བར་བསམ་པར་བྱའོ༑ ༑དེ་ནས་ལྷའི་རྣམ་པ་ལ་ཞེན་པ་སྤང་བའི་ཕྱིར། ལྷ་རྣམས་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དུ་དྲན་པར་བྱས་ཏེ་བཤད་པ་གསུམ་ལཱུ་ཧི་པ་ལྟར་བྱ༑ བར་འདིར་འོག་གི་བཟླས་པ་བྱ་སྟེ། སྙིང་པོ་ལ་སོགས་པ་སོ་སོའམ། ལཱུ་ཧི་པ་ལྟར་བཟླ་གསུང༌། དེ་ནས་དེས་སྐྱོ་ན་རྫོགས་རིམ་བསྒོམས་ལ་གཏོར་མ་གཏང་གསུང༌༑ རྫོགས་པའི་རིམ་པ་ཡང༌། འདིར་བསྟན་པ་ཙམ་བྱས་པ་ཡིན་གྱི། ཇི་ལྟར་བསྒོམ་པའི་མངོན་རྟོགས་དཔྱིད་ཐིག་ཏུ་ཤེས་པར་བྱ་གསུང༌། རྣལ་འབྱོར་བཞི་ལས་མཉམ་གཞག་བསྐྱེད་རྫོགས་གཉིས་བསྟན་ནས། གཏོར་མའི་རྣལ་འབྱོར་དང༌། བདུད་རྩི་མྱང་བ་ཕྱོགས་གཅིག་ཏུ་ཤེས་པར་བྱ་སྟེ། གཞུང་ཉིད་དུ་གསལ་ལོ། །བཏབ་པའི་སྔགས་ཀྱང༌། སློབ་དཔོན་འདི་ཡི་ཐུགས་དགོངས་ཀྱིས་བསྡུས་པ་འདི་ཀ་ཙམ་གསུང༌། གོ་ཆ་ནི་སྤྱོད་ལམ་གྱི་དུས་སུའོ།། །།ས་མ་པ་ཐཱ་མི་ཐི། །ཤུ་བྷཾ།། །། ༼ ཞ་ལུ་ལས་བྱུང༌། ༽ ༄༅། །སློབ་དཔོན་མཚོ་སྐྱེས་རྡོ་རྗེའི་ལུགས་ཀྱི་དཀྱིལ་འཁོར་གྱི་ཆོ་ག་བཞུགས། ། ༼ སློབ་དཔོན་རྩེ་མོའི་གསུང༌། ༽ ༄༅། །བླ་མ་དམ་པའི་ཞབས་ལ་ཕྱག་འཚལ་ལོ།

།བླ་མ་གོང་མ་ནས་དབང་གི་བརྒྱུད་པ་དང་ལྡན་པ། དེ་ཁོ་ན་ཉིད་བཅུ་ཤེས་པ། དམ་ཚིག་དང་སྡོམ་པ་ལ་གནས་པ། སྙིང་རྗེ་ཆེན་པོ་དང་ལྡན་པ་ལ། སློབ་མ་རྒྱུད་འཇམ་ཞིང༌། ངག་སྙན་པར་སྨྲ་བ། བྱམས་པ་ལ་སོགས་པ་ཚད་མེད་པ་བཞི་དང་ལྡན་པ། ཐོས་བསམ་དང་ཀློག་པ་ལ་མངོན་པར་བརྩོན་པ། བསྐྱེད་རྫོགས་ཀྱི་དོན་ལ་དད་པ། ཕ་རོལ་ཏུ་ཕྱིན་པ་ལ་སོགས་པའི་བསྟན་བཅོས་ཀྱིས་བློ་སྦྱངས་པ། བླ་མ་ལ་གུས་ཤིང༌༑ གཏོང་སེམས་ཆེ་བའི་སློབ་མས་ཡང་དང་ཡང་དུ་གསོལ་བ་གདབ་པར་བྱའོ༑ ༑དེས་གནང་བ་བྱིན་པ་དང༌། བསྙེན་པའི་ཡོ་བྱད་དབུལ་བར་བྱའོ། །དེ་ནས་བླ་མས་བསྙེན་པ་བྱས་ཏེ། བུམ་པ་ལ་བརྟེན་ན་ལེགས་པར་བཀྲུ། བདུད་རྩི་འཁྱིལ་བའི་སྔགས་བརྗོད།ཁ་དང་ཞབས་སུ་གུ་གུལ་གྱིས་བདུག ཡུངས་དཀར་གྱིས་རྡེག་པས་བགེགས་བསལ། སྨན་ལྔ། རིན་ཆེན་ལྔ། འབྲུ་ལྔ་གཞུག དྲི་ཞིམ་པོའི་ཆུ་ཅུང་ཟད་བླུག་ལ། སྟེང་དུ་མཆོད་ཡོན་གྱི་སྣོད་ཀ་པཱ་ལ་སོགས་པ་དྲི་ཞིམ་པོའི་ཆུས་བཀང་བའི་སྟེང་དུ་རྡོ་རྗེ་གཟུངས་ཐག་དང་བཅས་པ་བཞག་ཏེ་མཎྜལ་ལ་སོགས་པའི་སྟེང་དུ་བཞུགས་སུ་གསོལ་ལོ། །དེ་ནས་ཡན་ལག་དྲུག་གམ་བཞིའི་ཏིང་ངེ་འཛིན་སྔོན་དུ་འགྲོ་བ་དང༌། བུམ་པ་སྟོང་པར་བསྒོམས་པའི་ངང་ལས་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྷྲཱུྃ་ལས་རིན་པོ་ཆེ་ལས་གྲུབ་པའི་བུམ་པ་མཆོག་ཏུ་གྱུར་པར་བསམ་པར་བྱའོ། །དེའི་ནང་དུ་རིན་པོ་ཆེ་ལྔ་ཡོངས་སུ་གྱུར་པ་ལས། ཨཱ་ལི་བཅུ་དྲུག་ཉིས་འགྱུར་ལ་མཚན་བཟང་དུ་མོས་ཏེ་ཡོངས་སུ་གྱུར་པ་ལས། ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་སུ་མོས་ལ༑ སྨན་ལྔ་ཡོངས་སུ་གྱུར་པ་ལས། ཀཱ་ལི་བརྒྱད་ཅུ་ལ་དཔེ་བྱད་དུ་མོས། དེ་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་སུ་མོས། འབྲུ་ལྔ་ཡོངས་སུ་གྱུར་པ་ལས་ཧཱུྃ་སྔོན་པོ། དེ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་སོ་སོར་རྟོག་པའི་ཡེ་ཤེས་སུ་མོས། དེ་རྣམས་ཞུ་ནས་རྒྱུག་སྟེ་འདྲེས་པ་ལས་བྱ་བ་གྲུབ་པའི་ཡེ་ཤེས་སུ་མོས་ལ།

དེ་ལས་ཐུགས་རྡོ་རྗེ་མི་བསྐྱོད་པ་སྐུ་རྫོགས་པ་དང་དུས་གཅིག་ཏུ་སྟེང་གི་རྡོ་རྗེའི་ལྟེ་བ་ལ། བཅོམ་ལྡན་འདས་ཀྱེ་རྡོ་རྗེ་ཡབ་ཡུམ་ཙམ་མམ། ལྷ་དགུ་རྫོགས་པར་བསྒོམས་ཏེ། ཆོས་ཀྱི་དབྱིངས་སུ་མོས། དེ་ནས་གསལ་བཏབ་སྟེ། ཐུགས་རྡོ་རྗེ་མི་བསྐྱོད་པ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། སྤྱན་གསུམ་པ། མཆེ་བ་གཙིགས་པ། སྐྲ་སེར་པོ་གྱེན་དུ་བརྫེས་པ། ཞབས་གཡས་བརྐྱང་པ། གཡོན་བསྐུམ་པ། ཡུམ་གྲི་གུག་དང་ཐོད་པ་འཛིན་པས་བཅོམ་ལྡན་འདས་དང་སྙོམས་པར་ཞུགས་པ། གཉིས་ཀའང་རུས་པའི་རྒྱན་ཆ་ལྔ་དང་ལྡན་པ་བསྒོམ་པར་བྱའོ། །དམ་ཚིག་སེམས་དཔའ་བསྐྱེད་པ་སྟེ་བསྙེན་པའོ། །དེ་ནས་བདག་གི་ཐུགས་ཀ་ནས་འོད་འཕྲོས་པས། རྗེ་བཙུན་ལྷ་དགུ་མི་བསྐྱོད་པ་དང་བཅས་པ་སྤྱན་དྲངས་ལ་དགུག་གཞུག་ཇི་ལྟ་བ་བཞིན་བྱས་ཏེ་ཉེ་བར་བསྒྲུབ་པའོ། །དེ་ནས་གཉིས་ཀ་ལ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ཏེ། བསྒྲུབ་པའོ། །དབང་བསྐུར་ཏེ་ལྷ་དགུ་ལ་རང་རང་གི་དབུ་རྒྱན་དང༌། མི་བསྐྱོད་པ་ལ་ཞི་བས་རྒྱས་བཏབ་ཏེ། བསྒྲུབ་པ་ཆེན་པོའོ། །དེ་ནས་ཕྱི་དང་བདུད་རྩི་དང་ལྷ་མོ་བརྒྱད་ཀྱིས་མཆོད་ལ། གཙོ་བོའི་དེ་ཝ་པི་ཙུ་དང༌། འཁོར་གྱི་ཨོཾ་ཨཱཿགཾ་གཽ་རཱི་ཧཱུྃ་ཕཊ་སྭཱཧཱ། ཞེས་པ་ལ་སོགས་པ་བཟླས་པ་བྱས་ཏེ། ལྷ་དབང་དུ་བྱས་པ་ཡིན་པས་སྔགས་ཕྲེང་དམར་པོའི་འོད་ཟེར་གཟུངས་ཐག་ལ་འཁྲིལ་ནས་བུམ་པ་དང་ལྟེ་བའི་ལྷ་ལ་ཕོག་པས་བ་སྤུའི་བུ་ག་ནས་ཡེ་ཤེས་ཀྱི་བདུད་རྩིའི་རྒྱུན་འཛག་པ་ལ་དམིགས་སོ། །རྒྱས་པའི་ལས་ཀྱི་ཡིན་པས་མཐར་སྔགས་ཕྲེང་སེར་པོར་དམིགས་པའང་ཅུང་ཟད་བྱའོ། །དེ་ནས་གཏོར་མ་གཏང་ལ་དཀྱིལ་འཁོར་བསྡུས་ཏེ་སྤྱོད་ལམ་བྱའོ། །ཐུན་ཕྱི་མ་མན་ཆད་ལ་བདག་བསྐྱེད་ཇི་ལྟ་བ་བཞིན་བྱ་བ་སྔོན་དུ་འགྲོ་བས་བུམ་པའི་ལྷ་ཡན་ལག་བཞིས་མི་བསྐྱོད་པར་སྔར་བསྐྱེད་པ་ཉིད་གསལ་བཏབ་སྟཻ། མཆོད་པ་ཅི་རིགས་པས་མཆོད་ལ་སྔར་བཞིན་བཟླས་པ་བྱའོ༑

༑བསྙེན་པ་ཐོན་པ་དང་རྡོ་རྗེའི་ལྟེ་བའི་ལྷ་འོད་དུ་ཞུ་ནས་མཆོད་ཡོན་གྱི་སྣོད་དུ་སོང་ནས་ལུད་དེ་བུམ་པར་སོང་བར་བསམས་ཏེ་དངོས་སུ་བླུག་པས་དེས་རྐྱེན་བྱས་ནས་མི་བསྐྱོད་པ་ཡང་འོད་དུ་ཞུ་སྟེ། མི་བསྐྱོད་པའི་རང་བཞིན་གྱི་ཆུར་བསམ་པར་བྱའོ། །བུམ་པ་མི་འཆའ་ན། བདག་ཉིད་ཀྱི་དཀྱིལ་འཁོར་སྔགས་ཀྱི་འོད་ཟེར་གྱིས་ཁྱབ་པ་ལ་དམིགས་སོ། །དེ་ལྟ་བུའི་ཚུལ་གྱིས་རབ་མཚན་མའི་བསྙེན་པ་སྟེ། དེའང་ལྷ་ལ་དངོས་སུ་གནང་བ་ཐོབ་པ་རབ། བུམ་པ་ནམ་མཁར་འཇོག་ནུས་པ་འབྲིང༌། རྨི་ལམ་དུ་གནང་བ་ཐོབ་པ་ཐ་མའོ། །འབྲིང་དུས་ཀྱི་བསྙེན་པ་ཟླ་བ་དྲུག་གོ །ཐ་མ་གྲངས་ཀྱི་བསྙེན་པ། རྒྱུད་ལས། དཀྱིལ་འཁོར་བདག་པོ་བཟླས་པ་འབུམ། །དཀྱིལ་འཁོར་ཅན་གྱི་དེ་བཞིན་ཁྲི། །ཞེས་གསུངས་པ་སྟེ། ལས་དང་པོ་པའི་སློབ་དཔོན་གྱིས་ཐ་མ་འདི་ལ་བསྙེན་པ་བྱ་བ་ཡིན་ནོ༑ ༑སའི་ཆོ་ག་ནི། སྦྱང་བཟུང་གཉིས་སུ་བསྡུ་བ་ལས། དང་པོ་བླང་བ་ལ་སོགས་པ་སྔོན་དུ་སོང་ནས་སྦྱང་བ་བྱས་ཏེ། མཚན་ཉིད་དང་ལྡན་པའི་གནས་སུ་བདུད་རྩི་འཁྱིལ་བའི་སྔགས་བརྗོད་ཅིང་དྲི་ཞིམ་པོས་བསང་གཏོར་བྱ། མེ་ཏོག་སྣ་ཚོགས་པ་བཀྲམ་ལ་འདིར་བྱ་ཞེས་བློས་བཟུང༌། དེ་ནས་མཆོད་ཡོན་ལ་སོགས་པ་ཕྱིའི་མཆོད་པ་ཇི་ལྟ་བ་བཞིན་བཤམ། ཞལ་ཟས་ཀྱི་དཀར་གཏོར་གཅིག་བཤམ་པར་བྱའོ། །དེ་ནས་བླ་མས་ཡན་ལག་དྲུག་གམ་བཞིའི་རྣལ་འབྱོར་བསྒོམ༑ བཟླས་པ་བྱ། དཀྱིལ་འཁོར་བསྡུས་ཏེ། ཕྱག་གཉིས་པའི་ང་རྒྱལ་དུ་བྱས་པས༑ མཎྜལ་གྱི་སྟེང་དུ་དྲིའི་ཐིག་ལེའི་སྟེང་དུ་མེ་ཏོག་ཚོམ་བུ་བཀོད་ལ། རྡོ་རྗེ་དང་བཅས་པའི་ལག་པ་གཡས་པའི་སྲིན་ལག་གི་རྩ་བར་ཧཾ་བསྒོམས་པས་ས་གནོན་གྱི་ཕྱག་རྒྱས་སྲིན་ལག་ཚོམ་བུའི་རྩ་བར་གདབ་ཅིང་ཧཾ་བརྗོད་པར་བྱའོ༑ ༑དེས་སའི་ལྷ་མོ་སའི་ནང་ནས་རྐེད་པ་ཡན་ཆད་འཐོན་པ། མདོག་སེར་པོ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། མཛེས་པ་ཕྱག་ན་རིན་པོ་ཆེ་སྣ་ཚོགས་ཀྱིས་གང་བའི་བུམ་པ་ཐུགས་ཀར་འཛིན་པ།

བདག་གིས་ཅི་བགྱི་ཞེས་བཀའ་ནོད་པར་བསམ་མོ། །དེ་ནས་མཆོད་པ་བྱིན་གྱིས་བརླབས་ཏེ། པྲི་ཐི་ཝི་དེ་ཝི་ཨརྒྷཾ་གྱིས་མཆོད་ཡོན་ཕྱག་ཏུ་ཕུལ་ཏེ། བཟེད་ཞལ་དུ་དབུལ། པྲི་ཐི་ཝི་དེ་ཝི་ནི་རི་ཏེ་ཧཱུྃ་གིས་ཞབས་བསིལ། པྲི་ཐི་ཝི་དེ་ཝི་ནི་ཝི་ཏེ་ཨཱཿཧཱུྃ་གིས་ཞལ་བསིལ། པྲི་ཐི་ཝི་དེ་ཝི་པུཥྤེ་ཧཱུྃ་ལ་སོགས་པ་བཞིས་ཞལ་ཟས་སོ། །གཏོར་མ་ཨོཾ་ཨཱཿཧཱུྃ་གིས་བྱིན་གྱིས་བརླབས་ལ། པྲྀ་ཐི་ཝི་དེ་ཝི་ལ། ཨ་ཀ་རོ་མུ་ཁཾ་སརྦ་དྷརྨཱ་ཎཾ། ཨདྱེ་ནུད་པན་ན་ཏྭཏ་ཨོཾ་ཨཱཿཧཱུྃ་ཕཊ་སྭཱཧཱ། ཞེས་བརྗོད་ལ་དབུལ་ཞིང་མེ་ཏོག་གི་ཚོམ་བུའི་དྲུང་དུ་བཞག་གོ

།དེ་ནས། སྐྱོབ་པ་སངས་རྒྱས་ཐམས་ཅད་ཀྱི། །སྤྱོད་པའི་ཚུལ་དང་ཁྱད་པར་ལས། །ས་དང་ཕ་རོལ་ཕྱིན་པ་ལ། །ལྷ་མོ་ཁྱོད་ནི་དཔང་དུ་གྱུར༑ ༑ཤཱཀྱ་སེང་གེ་སྐྱོབ་པ་ཡིས། །ཇི་ལྟར་བདུད་ཀྱི་སྡེ་བཅོམ་པ། །དེ་བཞིན་བདག་གིས་བདུད་སྡེ་ལས། །རྒྱལ་བར་བྱས་ཏེ་དཀྱིལ་འཁོར་བྲི། །ཞེས་རྡོ་རྗེ་དང་དྲིལ་བུ་འཛིན་པས་ལན་གསུམ་གསོལ་བ་བཏབ་པ་དང༌། ཁྱོད་བསྙེན་པ་རྫོགས་པའི་སློབ་དཔོན་ཡིན་གྱིས་དཀྱིལ་འཁོར་བྲིས་ཤིག་ཟེར་ནས། དེ་ཉིད་དུ་ཐིམ་པར་བསམ་མོ། །ས་བླང་བའི་རིམ་པའོ། །དེ་ནས་སའི་ཕྱོགས་དེར་བདུད་རྩི་འཁྱིལ་བའི་སྔགས་བརྗོད་ཅིང༌། དྲི་ཞིམ་པོའི་ཆུས་བསང་གཏོར་བྱས་ལ༑ དངོས་གྲུབ་རབ་འབྲིང་གསུམ་གྱི་དོན་དུ། སྙིང་ཁའམ་ལྟེ་བའམ་པུས་ནུབ་ཙམ་དུ་བརྐོས་ལ། དེའང་ལྟོ་འཕྱེ་ནི། དགུན་ཟླ་གསུམ་མགོ་བོ་ལྷོ། དཔྱིད་ཟླ་གསུམ་ནུབ། དབྱར་ཟླ་གསུམ་བྱང༌། སྟོན་ཟླ་གསུམ་ཤར་དུ་བསྟན་ནས། གཡོན་འོག་ཏུ་བཅུག་ཏེ་ཉལ་བའི་ལྟེ་བའི་སྨད་ཀྱི་ཕྱོགས་ནས་སོ། །དེ་ནས་རྡོ་བ་དང༌། འགལ་དུམ་དང༌། སོལ་བ་དང༌། རུས་པ་དང༌། གྱོ་མོ་དང༌། གསེག་མ་ལ་སོགས་པའི་རོ་མེད་པར་བྱས་ལ་ས་བཟང་པོ་བསྒྲུབ་པ་དང་བཅས་པས་གཞན་ཀྱང་བླངས་ལ། དྲི་ཞིམ་པོའི་ཆུ་ལ་ཧཱུྃ་དྲི་ཞིམ་པོ་མཆོག་ཏུ་གྱུར་པ་བསྐྱེད་ཅིང༌། དེ་ཉིད་བཟླས་པས་སྲེ་ཞིང་སྦས་ལ་བུམ་པའི་ནང་དུ་རིན་པོ་ཆེ་སྣ་ཚོགས་བཅུག་པ་སྟེང་དུ་བཅུག་སྟཻ། དགང་བར་བྱའོ། །དེ་ཡང་དབུས་མཐོ་བ། ལྷོ་དང་ནུབ་མི་དམའ་བ། བྱང་དང་ཤར་དུ་ཅུང་ཟད་གཞོལ་བ་བཅག་ཅིང་བརྡུང་ལ་དྲི་ཞིམ་པོ་དང་ཅུང་ཟད་བསྲེས་པས་ཀྱང་གདུལ་བར་བྱ་ཞིང་མེ་ཏོག་སིལ་མ་དགྲམ་པར་བྱས་ཏེ་ལམ་སང་བྱ་བས་སྦྱང་བའོ། །དེ་ནས་དེའི་དབུས་སུ་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྩེ་མོ་གསུམ་པ་ཅན་ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས་པས་ཕྱོགས་བཅུ་ཐམས་ཅད་རྡོ་རྗེའི་རང་བཞིན་གྱི་སར་བྱ་ཞིང༌།

ཨོཾ་རཀྵཿརཀྵ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། ཞེས་བརྗོད་པས་ཡང་འོད་ཟེར་འཕྲོས་པས་ལོགས་དང་སྟེང་དུ་ཡང་རྡོ་རྗེའི་ར་བ་དང་གུར་བླ་རེ་སྐད་ཅིག་གིས་བསམ་ལ། ཨོཾ་བཛྲ་བྷནྡྷ་ཧཱུྃ། ཞེས་བརྗོད་པས་ཐམས་ཅད་འོད་ལྡན་པར་བསམ་ལ་སྟོན་ཏེ། ཤཱཀྱ་བྷུ་ཏ་སི། ཧེ་བཛྲ་ཀྲོ་དྷཱ་དྷ་ན་རཏྣ་དྷ་རི་ད་ཏྲི་ཨཏྨ་ཀོ྅་ཧཾ། མཎྜལ་ལི་ཁི་ཏ། ཞེས་བརྗོད་པར་བྱའོ། །ཏིང་ངེ་འཛིན་གྱིས་སྦྱང་བར་བྱའོ། །དེ་ནས་དཀྱིལ་འཁོར་གྱི་ས་གཞིའི་དབུས་སུ་གདན་བཟང་པོ་ལ་འདུག་སྟེ། ས་ཆོག་ཉིན་གཅིག་ལ་རྫོགས་ནས་ས་བླང་བའི་སྐབས་སུ་ལྷའི་རྣལ་འབྱོར་བསྒོམས་པས་འདིར་ལྷའི་རྣལ་འབྱོར་གསལ་བཏབ་པ་ཙམ་གྱིས་ཆོག་ལ༑ ཉིན་ཞག་བཞག་ནས་བྱེད་ན་འདི་ཉིད་དུ་རྒྱན་གདགས་ཤིང་ཆས་སུ་འཇུག་པ་དང༌། ཡན་ལག་དྲུག་གམ་བཞིའི་རྣལ་འབྱོར་བསྒོམས་ཏེ་བསྡུས་ལ་ལྷའི་ང་རྒྱལ་དང་ལྡན་པས་གནས་པར་བྱའོ། །དེ་ནས་ཕྱོགས་བཞི་ནས་གཽ་རཱི་ལ་སོགས་པ་བཞིའི་ང་རྒྱལ་དུ་གནས་པས་རྡོ་རྗེ་དང་དྲིལ་བུ་འཛིན་པས་མཆོད་པ་ལྔས་མཆོད་དེ། དེ་ནས་བསྟོད་ཐུང་གིས་བསྟོད། དེ་ནས་གཽ་རཱིའི་ང་རྒྱལ་དང་ལྡན་པས༑ དེ་བཞིན་གཤེགས་པ་ཀུན་ཞི་བ། །དེ་བཞིན་གཤེགས་པ་ཀུན་གྱི་གནས༑ ༑ཆོས་ཀུན་བདག་མེད་པ་ཡི་མཆོག །དཀྱིལ་འཁོར་དམ་པ་བཤད་དུ་གསོལ༑ ༑ཙཽ་རཱིའི་ཏིང་ངེ་འཛིན་དང་ལྡན་པས། མཚན་ཉིད་ཐམས་ཅད་ཡང་དག་རྫོགས༑ ༑མཚན་མིན་ཐམས་ཅད་རྣམ་པར་སྤངས། །ཀུན་ཏུ་བཟང་པོ་སྐུུ་ཡི་མཆོག ༑དཀྱིལ་འཁོར་དམ་པ་བཤད་དུ་གསོལ། །བཻ་ཏཱ་ལཱིའི་ཏིང་ངེ་འཛིན་དང་ལྡན་པས། ཞི་བའི་ཆོས་མཆོག་ལས་བྱུང་བ། །ཡེ་ཤེས་སྤྱོད་པ་རྣམ་སྦྱོང་མཛད༑ ༑ཀུན་ཏུ་བཟང་པོ་གསུང་གི་མཆོག །དཀྱིལ་འཁོར་དམ་པ་བཤད་དུ་གསོལ༑ ༑གྷསྨ་རཱིའི་ང་རྒྱལ་དང་ལྡན་པས། སེམས་ཅན་ཀུན་གྱི་སེམས་ཆེན་པོ༑ ༑རང་བཞིན་དག་པ་དྲི་མ་མེད། །ཀུན་བཟང་ཐུགས་མཆོག་ཁ་ལོ་བསྒྱུར༑ ༑དཀྱིལ་འཁོར་དམ་པ་བཤད་དུ་གསོལ། །ཞེས་གསོལ་བ་བཏབ་པ་དང༌། ལྷའི་ང་རྒྱལ་བརྟན་པོ་དང་ལྡན་པས་བཞེངས་ཏེ་རྐང་པའི་མཐིལ་གཉིས་སུ་སྣ་ཚོགས་རྡོ་རྗེ་རེ་བསམ།

མིག་གཡས་སུ་མ་ལས་ཉི་མའི་དཀྱིལ་འཁོར། གཡོན་ཊ་ལས་ཟླ་བའི་དཀྱིལ་འཁོར་བསམས་ལ། གཡས་ནས་གཡོན་དུ་བསྒྱུར་བས། ཉི་མ་ལས་འོད་ཟེར་མེ་ལྟ་བུ་བྱུང་ནས། བགེགས་ཐམས་ཅད་བསྲེགས་ནས་ཚར་བཅད༑ གཡོན་ནས་གཡས་སུ་བསྒྱུར་བས་ཟླ་བ་ལས་འོད་ཟེར་བསིལ་བ་བདུད་རྩི་ལྟ་བུ་བསིལ་བ་འཕྲོས་པས་བསོས་ཏེ་རྗེས་སུ་བཟུང་ལ། གཡས་ཀྱིས་རྡོ་རྗེ་གསོར་ཞིང་གཡོན་པས་དྲིལ་བུ་གསིལ་ཏེ། མཐར་འཁྱུད་པའི་ཚུལ་དུ་བྱས་ལ། ཁ་ཊྭཱཾ་ག་ཡང་གྲུ་མོར་བཟུང་ལ། ས་ཡི་ཕྱོགས་འདིར་སེམས་ཅན་གྱི་དོན་ཙམ་གྱིས། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། འབྱུང་པོ་དང༌། ཤ་ཟ་མོ་དང༌། སྲིན་མོ་ལ་སོགས་པ་གང་དག་གནས་པའི་སའི་བདག་པོ་མྱུར་དུ་སོང་ཤིག འདིར་དཔལ་ཧེ་རུ་ཀའི་བཀའ་ནོས་ནས་མྱུར་དུ་དེངས་ཤིག གང་དག་མི་འགྲོ་བ་དེ་ལ་ང་ཡི་ཡེ་ཤེས་ཀྱི་རྡོ་རྗེ་དང་ཁ་ཊྭཱཾ་ག་འདིས་སྤྱི་བོ་རྣམས་བརྒྱར་འགས་པར་འགྱུར་རོ། །ཞེས་ལན་གསུམ་བརྗོད་པ་བགེགས་བསྐྲད་པར་བྱའོ༑ ༑དབང་ལྡན་གྱི་མཚམས་ནས་བརྩམས་ནས་ཧཱུྃ་ཞེས་བརྗོད་ཅིང༌། ཞི་བའི་འགྲོས་ཀྱིས་ལན་གསུམ་བསྐོར་ཞིང༌། རྐང་པའི་འོག་གི་སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་བསྐལ་པའི་མེ་ལྟ་བུའི་འོད་ཟེར་བྱུང་བས་བགེགས་རྣམས་བསྲེགས་ཅིང་ཕན་ཚུན་འགྱེར་བ་དང༌། རྐང་རྗེས་ཀྱང་སྣ་ཚོགས་རྡོ་རྗེ་ལམ་ལམ་བྱུང་བར་བསམ་མོ། །དེ་ནས་ཤར་དུ་གཡས་བརྐྱང༌། གཡོན་བརྐྱང་གཉིས། ལྷོར་ཟླུམ་པོ་དང་ས་ག་གཉིས། ནུབ་ཏུ་མཉམ་པ་དང་རུས་སྦལ་གཉིས། བྱང་དུ་སྣ་ཚོགས་རྡོ་རྗེ་དང༌། རྡོ་རྗེ་རྩེ་གཅིག་གཉིས་ཏེ་རྐང་སྟབས་བརྒྱད་བྱའོ། །མཚམས་རྣམས་སུ་འགྱིང་དང་སྡིགས་པ་ཡང་བྱའོ། །དེ་ནས་ཡང་དཀྱིལ་འཁོར་གྱི་ས་ཆ་དེར་བསྲུང་བའི་འཁོར་ལོ་སྔར་བཞིན་བསྒོམ་པར་བྱའོ། །ས་བཟུང་བའོ༑ ༑དཀྱིལ་འཁོར་གྱི་ཁང་པ་རྙིང་པའམ་ཐོག་གི་སྟེང་ངམ་བྲག་གི་སྟེང་དུ་ནི་སའི་ཆོ་ག་མི་དགོས་སོ། །ནུབ་གཉིས་པའི་བྱ་བ་སྟ་གོན་གྱི་ཆོ་ག་ལ་སྔོན་དུ་འཚོག་ཆས་བྱ་བ་ནི།

དཀྱིལ་འཁོར་གྱི་གནས་ཕྱག་དར་ལེགས་པར་བྱ། བའི་རྣམ་ལྔ་དང༌། དྲི་ཞིམ་པོས་རྐྱང་ནུལ་བྱས་ལ། མེ་ཏོག་སིལ་མ་ཅུང་ཟད་གཏོར༑ བླ་རེ་ལ་སོགས་པ་བྲི། རྟེན་དགྲམ། ལྷ་སྟ་གོན་མཁོ་བའི་ཡོ་བྱད། རྐྱང་ནུལ་བྱེད་པའི་དྲི་ཞིམ་པོའི་ཆུ་བདུད་རྩི་དང་ཅུང་ཟད་སྦྱར་བ་དང༌། ཐིག་ལེ་བྱེད་པའི་དྲིའི་ལྡེ་གུ་དང༌། ཆུ་གསུམ་སྔོན་དུ་འགྲོ་བའི་མཆོད་པ་རྒྱ་ཆེན་པོ་རེ་རེ་ཡང་དགུ་དགུ་ཁོར་ཡུག་ཏུ་བཤམ་པ་དང༌། ན་བཟའ་ཟུང་དུ་སྦྱར་བ་ལྷ་གྲངས་དང་མཐུན་པའམ། གཅིག་ཐིག་གུ་ལ་སོགས་པའི་གདོང་ལ་བཀལ་བ་དང༌། ནང་གི་མཆོད་པ་དང༌། འཇིག་རྟེན་ལས་འདས་པའི་གཏོར་མ་དགུའམ། ཡང་ན་གཅིག་དང༌། འཇིག་རྟེན་པའི་གཏོར་མ་ཆེན་པོ་གཅིག་དང༌། སའི་ལྷ་མོ་ལ་དབུལ་བའི་གཏོར་མ་གཅིག་བཤམ་པ་དང༌། དམ་ཚིག་དང་ལྡན་པའི་རྣལ་འབྱོར་ཕོ་མོ་མཉེས་པར་བྱེད་པའི་ཚོགས་ཀྱི་ཡོ་བྱད་བཤམ་པར་བྱའོ། །སློབ་མ་སྟ་གོན་ལ་མཁོ་བ། སོ་ཤིང་སོར་བཅུ་གཉིས་པ་རློན་པ་རྩེ་མོ་ལ་མེ་ཏོག་དང་བཅས་པ་གྲངས་དང་མཐུན་པ་དང༌། སྲུང་སྐུད་དམར་པོ་རྐྱང་པ་ལུས་ཚད་ཙམ་ལས་ལྷག་པ་དང༌། སྐྱོར་ཆུའི་དྲི་དང༌། ཀུ་ཤ་ཆུན་པོ་ཆེ་ཆུང་གཉིས་དང༌། ཞལ་ཟས་མ་གཏོགས་པའི་མཆོད་པ་བཞི་ལ་མར་མེ་ཏིང་ལོ་གྲངས་དང་མཐུན་པར་བཤམ་མོ། །བུམ་པ་སྟ་གོན་ལ་མཁོ་བ། བུམ་པ་བཅུ་ལེགས་པར་བཀྲུ་ཞིང༌། རྫས་ཡིན་ན་སྐྱ་ཞལ་བྱུགས། རང་རང་གི་མཚན་མ་དགོད། འགུལ་ཆིངས་དབུལ། གུ་གུལ་གྱིས་ཁ་ནས་བདུག ཞབས་ལ་ཡུངས་དཀར་གྱིས་བརྡེག ཡང་ཞབས་ནས་བདུག ཁ་ནས་བརྡེག་ཅིང༌། བདུད་རྩི་འཁྱིལ་བའི་སྔགས་བཟླས་ལ་བགེགས་བསལ། ཤྲ་ཏ་པྲ་ཧ་ཏི། ཨ་པཱ་ར་ཙི་ཏ། དཎྜ་ཨུཏྤལ། ཀན་ཏ་ཀ་རི། ཧ་ས་དེ་བ་སྟེ་སྨན་ལྔ་དང༌། འབྲས་སོ་བ། སྲན་མ། ནས། གྲོ། ཏིལ་ཏེ་འབྲུ་ལྔ་དང༌། གསེར་རམ་ཤེལ་དང༌། དངུལ་ལམ་མུ་ཏིག་དང༌། དུང་ངམ་མུ་མེན་དང༌། བྱེ་རུ་སྟེ་རིན་པོ་ཆེ་ལྔ་དང༌། བུ་རམ་དང༌། ཀ་ར་ལ་སོགས་པ་ཟས་བཟང་པོ་རྣམས་ཀྱང་བཅུག་ལ། བདུད་རྩིའི་རིལ་བུ་སྦྱངས་པ་ཡང་ཅུང་ཟད་བླུག

དྲིའི་ཆུ་བཟང་པོ་བླུག་ལ། འོ་མ་ཅན་གྱི་ཤིང་འབྲས་བུ་དང་ལྡན་པས་ཁ་རྒྱན་ཕུལ་ལ་དཀྱིལ་འཁོར་གྱི་སའི་བྱང་ཕྱོགས་ཀྱི་མཐར་གདན་ལ་རིམ་པ་བཞིན་དུ། ལས་ཐམས་ཅད་པའི་བུམ་པས་ཐ་མ་བྱས་ལ་དགོད་པར་བྱའོ། །ཐིག་སྐུད་དཀྱིལ་འཁོར་གྱི་ཚད་ཁ་དོག་ལྔས་ཐམས་ཅད་བསྒྲིམ་ནས་སྦོམས་སུ་སྒོའི་ཉི་ཤུ་ཆའི་ཚད་དུ་ལེགས་པར་གྲུ་གུ་སོ་སོར་བསྡོགས་པ་དང༌། ཚོན་རྣམས་དང་འདི་ཉིད་ནས་སྟ་གོན་བྱའོ། །དེ་ནས་སྲོད་ཀྱི་ཐུན་དང་པོ་ལ་དམ་ཚིག་དང་ལྡན་པའི་རྣལ་འབྱོར་ཕོ་མོ་ཅི་རིགས་པ་སྤྱན་དྲངས། མཎྜལ་དང་མེ་ཏོག་ཕུལ་ནས་ལྷའི་རྣལ་འབྱོར་ལ་གནས་པར་གསོལ་བ་གདབ། སྔོན་འགྲོ་བཏང༌། གནྡྷེ་ར་ནས་མཆོད་པ་བྱིན་དབབ། ཐམས་ཅད་ཀྱི་ཡི་གེ་བརྒྱ་པས་དམ་ཚིག་གི་བཤགས་པ་སྔོན་དུ་འགྲོ་བས་ཡན་ལག་བཞི་རྫོགས་པར་བསྒོམས་ཏེ་དཀྱིལ་འཁོར་བསྡུས་ལ༑ ཕྱག་གཉིས་པའི་ང་རྒྱལ་དུ་བྱས་ལ། དཀྱིལ་འཁོར་གྱི་སའི་ཆ་དེར་དྲིའི་ཐིག་ལེ་དང་མེ་ཏོག་གི་ཚོམ་བུ་གཅིག་བྱས་ལ། དེར་སའི་ལྷ་མོ་དགུག་པ་ལ་སོགས་པ་སྔར་བཞིན་བྱ་བའམ། ཡང་ན་པདྨ་དང་ཟླ་བའི་སྟེང་དུ་བཾ་ལས་བསྐྱེད། བདག་ཉིད་ཀྱི་ཐུགས་ཀའི་ཧཱུྃ་ལས་འོད་འཕྲོས་པས་ས་འོག་རིམ་པ་བདུན་ནས་སྤྱན་དྲངས་ལ། ཛཿཧཱུྃ་བྃ་ཧོཿས་དགུག་གཞུག་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡང་ཐུགས་ཀའི་ཧཱུྃ་གི་འོད་ཟེར་གྱིས་དབང་བསྐུར་གྱི་ལྷ་སྤྱན་དྲངས་ནས༑ ཐུགས་རྗེའི་བདག་ཉིད་ཅན་རྣམས་ཀྱིས། །འདི་ལ་དབང་བསྐུར་སྩལ་དུ་གསོལ༑ ༑ཞེས་གསོལ་བ་གཏབ་པས། དབང་བསྐུར་བའི་མཐར་རིན་ཆེན་འབྱུང་ལྡན་གྱིས་དབུ་བརྒྱན། སྔར་བཞིན་མཆོད་པ་ལྔས་མཆོད། ཚིགས་བཅད་གཉིས་ཀྱིས་གསོལ་བ་གདབ་པ་དང༌། མདུན་གྱི་ནམ་མཁའ་ལ་དཔང་པོའི་ཚུལ་གྱིས་བཞུགས་པར་བསམ། སའི་ལྷ་མོ་སྟ་གོན་དུ་བྱས་པའོ། །དེ་ནས་མེ་ཏོག་ཚོམ་བུ་དེ་བསལ་ལ། མེ་ཏོག་སིལ་མ་རྣམས་ཀྱང་ཕྱགས་ཏེ། ཕོ་བྲང་གི་ཚད་དྲིས་བྱུག་ཅིང་མེ་ཏོག་ཅུང་ཟད་གཏོར་ལ།

དེ་གཞལ་ཡས་ཁང་པ་སྐད་ཅིག་གིས་བསྐྱེད་ཅིང་གསལ་གདབ། གཙོ་བོའི་གནས་སུ་དྲིའི་ཐིག་ལེ་གྲུ་བཞིའི་སྟེང་དུ་མེ་ཏོག་ཚོམ་བུ་བཀོད༑ལྷ་མོའི་གནས་སུ་ཟླུམ་པོའི་ཐིག་ལེ་བཀོད་པ་ལ་པདྨར་བསམས་ལ་དེ་ རྣམས་ཀྱི་སྟེང་དུ།ཨཾ་དགུ་ལས་ཉི་མའི་དཀྱིལ་འཁོར་དགུ། དེ་རྣམས་ཀྱི་སྟེང་དུ་རང་རང་གི་ས་བོན་ཧཱུྃ་ལ་སོགས་པ་བརྗོད་ཅིང་སོ་སོའི་ས་བོན་ཙམ་ལས་སོ་སོར་བསྐྱེད་ཅིང་གསལ་གདབ། བདག་ཉིད་ཀྱི་ཐུགས་ཀའི་འོད་ཟེར་གྱིས་འོག་མིན་ནས་ཡེ་ཤེས་ཀྱི་འཁོར་ལོ་མདུན་གྱི་ནམ་མཁར་སྤྱན་དྲངས་ལ་མཆོད་ཡོན་ལ་སོགས་པ་ཕྱིའི་མཆོད་པ་དང༌། བདག་ཉིད་ཀྱི་ཐུགས་ཀ་ནས་སྤྲོས་པའི་ལྷ་མོ་བརྒྱད་ཀྱིས་མཆོད།གཽ་རཱི་ལྕགས་ཀྱུ་ཐོགས་པ་སྤྲོས་ལ།ཏིང་ངེ་འཛིན་དང༌། སྔགས་དང་ཕྱག་རྒྱ་དང་བཅས་པས་དགུག་གཞུག་བཅིང་དབང་དུ་བྱ། གཙོ་བོ་ལ་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ཏེ་རང་རང་གི་དབུ་རྒྱན་བསམ། མཆོད་པ་རྣམས་བྱིན་གྱིས་བརླབས་ལ། རང་རང་གི་སྔགས་དང་ཕྱག་རྒྱ་དང་བཅས་པས་མཆོད་ཡོན་ལ་སོགས་པ་ཕྱག་ལ་སོགས་པར་ཕུལ་བར་བསམས་ལ། བཟེད་ཞལ་དུ་དབུལ། མེ་ཏོག་ལྷ་གནས་རྣམས་སུ་དབུལ། སྤོས་མར་མེ་ཞལ་ཟས་གསུམ་ཡང་ལྷ་གནས་ལ་ཉེ་བར་དབུལ་ལོ༑ ༑ན་བཟའ་ཡང་བདུད་རྩིས་བསངས་ཏེ། རྒྱངས་ལ་ལྷའི་རས་པན་ཙ་ལི་ཀ་ལྟ་བུ་མཆོག་ཏུ་གྱུར་པར་བསམས་ཏེ། ཡང་ཞིང་སྲབ་པ་ལྷའི་གོས། །བདག་གིས་དད་པས་འབུལ་ལགས་ཀྱི། །བཞེས་ནས་བདག་ལ་དགེས་པར་མཛོད། །ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར་ཨོཾ་བཛྲ་ཝསྟྲ་ཨཱཿཧཱུྃ། ཞེས་བརྗོད་ལ་ན་བཟའ་ཟུང་དུ་སྦྱར་བ་ཐམས་ཅད་ལ་དབུལ། དེ་ནས་བདུད་རྩི་བྱིན་གྱིས་བརླབས་ཏེ་ཕུལ་བར་བསམ་ཞིང༌། རང་རང་གི་སྔགས་བརྗོད་པ་དང་སྲིན་ལག་གིས་གཏོར། ལྷ་མོ་བརྒྱད་ཀྱིས་མཆོད། དྲིལ་བུའི་སྒྲ་དང་བཅས་པས། སྲིད་པ་རང་བཞིན་གྱིས་དག་ཕྱིར། །ངོ་བོ་ཉིད་ཀྱིས་དངོས་མེད་བྱས། །རང་བཞིན་དག་པའི་སེམས་དཔའ་རྣམས།

།དམ་པའི་སྲིད་པ་བྱེད་པར་ཤོག །ཅེས་བརྗོད། བསྟོད་ཐུང་དང་རིང་པོ་གཉིས་ཀྱིས་བསྟོད། གཏོར་མ་བྱིན་གྱིས་བརླབས་ཏེ༑ འདས་པའི་གཏོར་མ་དཀྱིལ་འཁོར་གྱི་ལྷ་ཚོགས་ལ་དབུལ་ཞིང༌། འཇིག་རྟེན་པའི་གཏོར་མ་འབྱུང་པོའི་གཏོར་མའི་ཆོ་གས་དབུལ་བའམ། ཡང་ན་འདས་པའི་གཏོར་མ་ལྷ་དང་འབྱུང་པོ་ཐུན་མོང་གི་ཚུལ་གྱིས་ཕུལ་ཡང་རུང་ངོ༌། །དེ་ནས་ཚོགས་བྱིན་གྱིས་བརླབས་ཏེ་ཕུད་ཕུལ་ལ་ཇི་ལྟ་བ་བཞིན་ལོངས་སྤྱད་པ་དང༌། ཤ་ཆེན་པོའི་བདུག་སྤོས་ཐོགས་ལ། རྡོ་རྗེ་དྲིལ་བུ་འཛིན་པས། གཉིས་མེད་ཡེ་ཤེས་ལས་བྱུང་བས། ཁྱབ་བདག་ཀུན་དངོས་བདག་ཉིད་ཅན། །སྟོན་པའི་གཙོ་བོ་ཁྲག་འཐུང་དཔལ། །བདག་མེད་མ་དང་ཡང་དག་ལྡན། །ཕྱོགས་མཚམས་རྣམས་ཀྱི་མཁའ་འགྲོ་དང༌། །རིག་པའི་ལྷ་མོ་རྫུ་འཕྲུལ་ཅན། །བྱང་ཆུབ་སེམས་དཔའ་ལ་སོགས་ཀུན། །མ་ལུས་བདག་ལ་དགོངས་སུ་གསོལ། །སློབ་མ་རྣམས་ལ་ཕན་པ་དང༌། ཁྱེད་རྣམས་ལ་ཡང་མཆོད་པའི་ཕྱིར། །རྡོ་རྗེ་ཅན་བདག་འདི་ཞེས་པས༑ ༑ནངས་པར་དཀྱིལ་འཁོར་བྲི་བར་བགྱིད། །རྗེས་སུ་བརྩེ་བར་ཉེར་དགོངས་ཏེ། །བྱིན་གྱིས་བརླབ་པར་མཛད་དུ་གསོལ། །ཞེས་ལན་གསུམ་གྱིས་སྟ་གོན་གྱི་ལྷ་ལ་གསོལ་བར་གདབ་པར་བྱའོ། །དེ་ནས་ལྷག་མ་བསྡུས་ལ༑ དམ་ཚིག་ཉམས་པ་བཤགས། བཀྲ་ཤིས་ཚིགས་བཅད་བརྗོད། སྨོན་ལམ་གདབ༑ ལྷག་མ་སྒོ་དྲུང་དུ་བསྐྱལ། འཇིག་རྟེན་པའི་གཏོར་མ་འབུད་དཀྲོལ་དང་བཅས་པས་གཤེགས་སུ་གསོལ། ལྷ་རྣམས་ནི་དཀྱིལ་འཁོར་དེ་ཉིད་ལ་བཞུགས་སུ་གསོལ། ལྷ་སྟ་གོན་ལ་གནས་པའོ། །སློབ་མ་སྟ་གོན་ལ་གནས་པ་ལ་དོན་བཅུ་ཐམ་པས་བསྡུས་པ་ཡིན་ཏེ། སློབ་མ་ཁྲུས་བྱ་ཞིང་མཎྜལ་ཕུལ་ལ༑ ཐལ་མོ་སྟོང་པ་མ་ཡིན་པས་མེ་ཏོག་ཐལ་མོའི་བར་དུ་བཟུང་ལ། མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་གཞུག་པ་ནི། གསང་སྔགས་ཐེག་པའི་སྐལ་ལྡན་ཞིང༌།།སྔགས་ཀྱི་དངོས་གྲུབ་དོན་གཉེར་གང༌། །དཀྱིལ་འཁོར་ འདིར་ནི་གཞུག་པར་བྱ། །བསོད་ནམས་འདོད་པས་དེ་ལས་གཞན། །བདག་གཞན་འཇིག་རྟེན་ཕ་རོལ་གཉེར།

།དད་པ་ཆེན་པོ་ལྡན་པ་དག །འཇིག་རྟེན་ཕ་རོལ་ལ་དམིགས་ན། །བློ་ལྡན་དཀྱིལ་འཁོར་གཞུག་བྱ་སྟེ། །འདི་ཡི་འབྲས་བུ་གཉེར་མི་བྱ། །གལ་ཏེ་འདིས་འབྲས་དོན་གཉེར་ན། །འཇིག་རྟེན་ཕ་རོལ་འགྲུབ་མི་འགྱུར།།འཇིག་རྟེན་ཕ་རོལ་མ་དམིགས་ན། །འབད་པ་མེད་པར་འདི་འབྲས་ འགྲུབ༑ ༑ཅེས་ལན་གསུམ་བརྗོད་ཅིང་དོན་བཤད་པར་བྱའོ། །རེ་ཞིག་སྣོད་དུ་རུང་བར་བྱ་བའི་ཕྱིར་ནང་གི་དབང་བསྐུར་བ་ནི། བདག་ཉིད་ཡབ་ཡུམ་གྱི་ང་རྒྱལ་བརྟན་པོས་སློབ་མ་རྣམས་ཞལ་ནས་རིམ་གྱིས་བཅུག་སྟེ། རྗེས་ཆགས་ཀྱི་མེས་སྙིང་ཁ་ནས་བཞུ། ཡུམ་གྱི་མཁར་བབས་པ་དང༌། སྐུ་རྡོ་རྗེ་རྣམ་སྣང་འབའ་ཞིག་དུ་བསམ། ཡང་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཞལ་ནས་ཞུགས་སྙིང་ཁར་ཞུ་བ་ལས། སྤྱི་བོ་ནས་དབང་བསྐུར་ཏེ། ཨོཾ་བཛྲ་ཨ་བྷི་ཥིཉྩ་ཞེས་བརྗོད་པས་ཧེ་རུ་ཀ་ཞལ་གཅིག་ཕྱག་གཉིས་པར་གྱུར་པར་བསམས་ལ། སྦྱོར་མཚམས་ནས་ཕྱུང་ལ་རིམ་བཞིན་བཀོད་ལ། ཁྱད་པར་ཅན་གྱི་དོན་ཞུ་བ་ནི། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ༑ ༑མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ།།བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ༑ ༑སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ༑ ༑མགོན་པོ་བདག་ནི་གཞུག་ཏུ་གསོལ། །ཞེས་ལན་གསུམ་རྗེས་སུ་བཟླས་པས་སོ། །རྡོ་རྗེ་ཐེག་པའི་ལམ་ལ་སྤྲོ་བ་བསྐྱེད་པ་ནི། བུ་ཚུར་ཐེག་པ་ཆེན་པོ་ལ། ཁྱོད་ནི་ཚུལ་ཆེན་སྣོད་ཡིན་ཏེ། །གསང་སྔགས་སྤྱོད་པའི་ཆོ་ག་འདི། ཁྱེད་ལ་ཡང་དག་བཤད་པར་བྱ། །རྫོགས་པའི་སངས་རྒྱས་གང་འདས་དང༌། །དེ་བཞིན་གང་དག་མ་བྱོན་དང༌། །ད་ལྟར་བྱུང་བའི་རྫོགས་སངས་རྒྱས། །འགྲོ་ལ་ཕན་ཕྱིར་ཞུགས་པ་རྣམས། །དེ་དག་ཀུན་གྱི་གསང་སྔགས་ཀྱི། །ཆོ་ག་བཟང་པོ་འདི་མཁྱེན་ནས། །དཔའ་བོས་བྱང་ཆུབ་ཤིང་དྲུང་དུ།

།ཐམས་ཅད་མཁྱེན་པ་ཚད་མེད་བརྙེས། །གསང་སྔགས་སྤྱོད་པ་མཉམ་མེད་དེ། །སྐྱོབ་པ་དཔལ་ལྡན་ཧེ་རུ་ཀས། །བདུད་སྡེ་ཤིན་ཏུ་མི་ཟད་པ། །དཔུང་ཆེན་དག་ཀྱང་དེ་ཡིས་བཅོམ། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡིས་བློ་གྲོས་འདི་གྱིས་ཤིག

།ལན་གསུམ་གྱིས་སོ། །ནང་གི་སེམས་བསྐྱེད་པ་ནི། སངས་རྒྱས་ཆོས་དང་དགེ་འདུན་ལ༑ ༑རྟག་ཏུ་བདག་ནི་སྐྱབས་སུ་མཆི། །རྣལ་འབྱོར་གསང་སྔགས་མཁའ་འགྲོ་མ༑ ༑འཁོར་ལོ་གསུམ་གྱི་བདག་ཉིད་ཅན། །ཀུན་ལ་རྟག་ཏུ་སྐྱབས་སུ་མཆི༑ ༑དཔའ་བོ་དཔའ་མོ་དབང་ལྷ་མོ། །བྱང་ཆུབ་སེམས་དཔའ་བདག་ཉིད་ཆེ། ཁྱད་པར་དུ་ཡང་སློབ་དཔོན་ལ། །རྟག་པར་བདག་ནི་སྐྱབས་སུ་མཆི། །དཔལ་ལྡན་ཁྲག་འཐུང་སོགས་དཔའ་བོ། །རྣལ་འབྱོར་མ་དང་སྣང་མཛད་སོགས། །བྱང་ཆུབ་སེམས་དཔའ་དཔག་མེད་ཆེ། །ཐམས་ཅད་བདག་ལ་དགོངས་སུ་གསོལ༑ ༑ཆེ་གེ་དུས་འདི་ནས་བཟུང་ནས། །ཇི་སྲིད་གཉིས་མེད་ལ་གནས་པ༑ ༑དེ་ཡི་ཚངས་སྤྱོད་གཉིས་མེད་པ། །བདག་གིས་སྡོམ་པ་ལེགས་པར་བཟུང༌༑ ༑ཞེས་ལན་གསུམ་བཟླས་པས། སྤྱི་ཙམ་དུ་བསྟན་ནས། བདག་གིས་སྡིག་པ་བགྱིས་པ་དང༌། །བགྱིད་དུ་བསྩལ་དང་ཡིད་རང་དང༌། །སངས་རྒྱས་སྤྱན་སྔར་མཆིས་ནས་སུ། །དེ་དག་ཐམས་ཅད་བཤགས་པར་བགྱི། །སངས་རྒྱས་བྱང་ཆུབ་སེམས་དཔའ་དང༌། །རང་རྒྱལ་དགྲ་བཅོམ་འགྲོ་རྣམས་ཀྱི༑ ༑བསྒོམ་དང་བཟླས་བརྗོད་བསོད་ནམས་ཚོགས། །དེ་དག་ལ་ནི་ཡི་རང་ངོ༌༑ ༑སེམས་བསྐྱེད་མངོན་པར་སངས་རྒྱས་དང༌། །ཆོས་ཀྱི་འཁོར་ལོ་བསྐོར་བ་དང༌། །བྱང་ཆུབ་སེམས་དཔའི་ཚོགས་སྤྱོད་པ། །དེ་དག་ལ་ནི་སྐྱབས་སུ་མཆི༑༑སངས་རྒྱས་འབྱུང་བ་ཇི་ལྟ་བར།།སྐལ་ལྡན་བྱང་ཆུབ་སེམས་དཔའ་ཡིས། །བྱང་ཆུབ་སེམས་ནི་བསྐྱེད་པ་ལྟར། །འདི་ཉིད་དུ་ནི་སེམས་བསྐྱེད་དོ། །མགོན་པོ་བདག་ལ་དགོངས་སུ་གསོལ། །མ་ལུས་བཞུགས་ཞིང་སངས་རྒྱས་རྣམས༑ ༑དུས་འདི་ཉིད་ནས་སངས་རྒྱས་བར། །བླ་མེད་བདག་ལ་དགོངས་སུ་གསོལ༑ ༑སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ༑ ༑སངས་རྒྱས་རྣལ་འབྱོར་སྡོམ་པ་ནི། །ཡང་དག་ཉིད་དུ་བཟུང་བར་བགྱི༑ ༑རྡོ་རྗེ་རིགས་མཆོག་ཆེན་པོ་ལ། །རྡོ་རྗེ་དྲིལ་བུ་ཕྱག་རྒྱ་ཡང༌། །ཡང་དག་ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་བར་བགྱི། །རིན་ཆེན་རིགས་མཆོག་ཆེན་པོ་ལ།

།དམ་ཚིག་ཡིད་དུ་འོང་བ་ལ། །ཉིན་རེ་བཞིན་ནི་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི༑ ༑པདྨའི་རིགས་ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་མ་ལུས་བཟུང༌། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་བསྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་བཟུང་བར་བགྱི། །བདག་གིས་དགེ་བའི་ལས་རྣམས་འདི་དག་གིས། །འཇིག་རྟེན་མི་རིང་སངས་རྒྱས་མྱུར་བསྒྲུབས་ནས། །སེམས་ཅན་འཁོར་བའི་རྒྱ་མཚོར་བྱིང་བ་རྣམས༑ ༑བླ་མེད་བྱང་ཆུབ་ཉིད་དུ་བསྒྲལ་བར་བགྱི། །ཞེས་ལན་གསུམ་རྗེས་སུ་བཟླས་སོ། །དེ་ལྟར་སེམས་བསྐྱེད་པ་དང༌། བླ་མས་སློབ་མ་ཕྱག་གཉིས་པར་བསྒོམས་པའི་དཔྲལ་བར་ཨོཾ་ལས་འཁོར་ལོ། མགྲིན་པར་ཨཱཿལས་པདྨ། སྙིང་ཁར་ཧཱུྃ་ལས་རྡོ་རྗེ། དེ་གསུམ་གྱི་ལྟེ་བ་ལས་ཡི་གེ་གསུམ། དཔོན་སློབ་གཉིས་ཀས་བསྒོམ་ཞིང༌། བླ་མས་རྡོ་རྗེ་དང་བཅས་པའི་ལག་པས་དྲིའི་ཐིག་ལེ་བྱ་ཞིང་འབྲུ་གསུམ་བརྗོད་དོ། །དེ་ནས་ལྷར་དམིགས་ཏེ་རང་རང་གི་སྔགས་དང་བཅས་པས་མེ་ཏོག་མགོ་ལ། བདུག་སྤོས་ཤངས། ཏིང་ལོ་མར་མེ་མདུན་དུ། དྲི་ཐུགས་ཀར་སྦྱིན་ནོ། །དངོས་གྲུབ་རབ་འབྲིང་གསུམ་བརྟག་པའི་དོན་དུ། སོ་ཤིང་སྦྱིན་པ་ནི། བའི་རྣམ་པ་ལྔས་བྱུགས་པའི་མཎྜལ་གྱི་སྟེང་དུ་མེ་ཏོག་གི་ཚོམ་བུ་བཀོད་ལ། ཁ་ཤར་ཕྱོགས་སུ་བལྟས་ཏེ། ཨོཾ་ཨཱཿཧཱུྃ་བརྗོད་ཅིང༌། བདུད་རྩི་ལྔས་བསང་གཏོར་བྱས་པའི་ཤིང་གཏད་ལ། གསེར་དངུལ་ལས་བྱས་པར་མོས་པས་སོ། །དྲུད་པས་སྡིག་པ་ཐམས་ཅད་སྐྱུགས་པར་བསམ། ཐལ་མོ་གཉིས་ཀྱི་བར་དུ་བཅུག་ལ། ལྟོས་པ་མེད་པར་དོར་ཏེ། དེའི་ཚེ་བདག་ལ་བལྟ་བ་དང༌། །རྩེ་མོ་གྱེན་དུ་འགྲེང་གྱུར་པ། །དེ་ཡི་དངོས་གྲུབ་མཆོག་ཅེས་བཤད། །དེ་བཞིན་གཞན་དུ་ཁ་བལྟས་ན།

།དེ་ནི་དངོས་གྲུབ་འབྲིང་དུ་བཤད། །མཚམས་དང་བྱང་དུ་ཁ་བལྟས་ན། །དེ་ནི་ངེས་པར་ས་འོག་གི །དངོས་གྲུབ་དེ་ལ་ཐེ་ཚོམ་མེད། །ཞེས་གཞུང་ལས་འབྱུང་བའི་ཚུལ་གྱིས་མཚན་མ་བཤད་དོ། ཁ་དག་པར་བྱ་བའི་ཕྱིར་སྐྱོར་ཆུ་བླུད་པ་ནི་དྲིའི་ཆུ་ཁྱོར་བ་གཡས་པར་བླུག་ཅིང་འཐུང་དུ་གཞུག་སྟེ། ཨོཾ་ཧྲི་བི་ཤུདྡྷ་སརྦ་དྷརྨཿསརྦ་པཱ་པཾ་ནི་སཾ་ཤོ་དྷ་ཡ་སརྦ་བི་ཀ་པཱ་ཨ་ས་ན་ཡ་ཧཱུྃ། ཞེས་བརྗོད་ཅིང་སྡིག་པ་ཐམས་ཅད་དག་པར་བསམ་མོ། །རྨི་ལམ་གསལ་བ་ལ་སོགས་པ་རེ་ཞིག་གི་དག་བྱེད་དུ་ཀུ་ཤ་སྦྱིན་པ་ནི། འབྲུ་གསུམ་བརྗོད་ཅིང་བདུད་རྩིས་བསངས་ཏེ། རྨ་བྱའི་མགྲིན་པ་ལྟ་བུ་མཆོག་ཏུ་གྱུར་པར་མོས་ལ་ཆུང་ངུ་ལ་དྷི་བཟླས་པས་གཡོན་དུ་སྔས་སུ་སྦྱིན། ཆེ་ཤོས་ལ་ཧ་བརྗོད་པས་གཡས་སུ་སྟན་དུ་སྦྱིན། བར་ཆད་མི་འབྱུང་བར་བྱ་བའི་ཕྱིར་བསྲུང་སྐུད་གདགས་པ་ནི། སྐུད་པ་དམར་པོ་རྐྱང་པ་ལུས་ཚད་ཙམ་སུམ་བསྒྲིལ་བྱས་པ་མི་དམིགས་ཏེ༑ སྟོང་པའི་ངང་ལས་དམ་ཚིག་གི་སྐུད་པ་ཇི་ལྟ་བ་བཞིན་བསྐྱེད། བདག་ཉིད་ཀྱི་ཐུགས་ཀའི་ཧཱུྃ་ལས་འོད་འཕྲོས་ཏེ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་རང་བཞིན་གྱི་སྐུད་པ་སྤྱན་དྲངས་ལ་གཉིས་སུ་མེད་པར་བསྟིམ། ཧཱུྃ་བཟླས་ཤིང་མདུད་པ་གསུམ་མམ་བདུན་བོར་ལ་མདུད་པ་ཧཱུྃ་དུ་མོས༑ བཅོམ་ལྡན་འདས་ཀྱི་སྙིང་པོའི་སྔགས་བཟླས་ལ་དཔུང་པ་གཡོན་པར་བཅིངས་ཏེ། བསྲུང་སྐུད་ནས་བཟུང་ལ། ཡི་གེ་བརྒྱ་པ་ཚར་གཅིག་བཟླས་སོ། །ཆོས་ཟབ་མོ་བཤད་དེ་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་དག །ཨུ་དུམ་ཝ་རའི་མེ་ཏོག་བཞིན། །བརྒྱ་ལམ་ན་ནི་རེས་འགའ་ཞིག ༑འབྱུང་འགྱུར་ཡང་ན་མི་འབྱུང་ངོ༌། །གསང་སྔགས་སྤྱོད་པའི་ཚུལ་འབྱུང་བ༑ ༑དེ་བས་ཀྱང་ནི་དཀོན་པ་སྟེ། །གང་གིས་སེམས་ཅན་མཉམ་མེད་དོན། །བླ་མེད་བྱེད་པར་ནུས་མ་ཡིན། །བསྐལ་པ་བྱེ་བ་དུ་མ་རུ། །སྔོན་དུ་སྡིག་པ་བྱས་པ་གང༌༑ ༑དཀྱིལ་འཁོར་འདི་འདྲ་མཐོང་མ་ཐག

།དེ་དག་ཟད་པར་འགྱུར་ཡིན་ན༑ ༑གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས། །སྐྱོབ་པའི་གསང་སྔགས་བཟླས་ནས་ནི། །གོ་འཕང་བླ་ན་མེད་པར་འགྱུར། །གང་ཞིག་སྤྱོད་པ་མཆོག་འདི་ལ། །བློ་གྲོས་ཤིན་ཏུ་དྲི་མེད་ན༑ ༑སྡུག་བསྔལ་ཐམས་ཅད་འབྱུང་བ་ཡི། །ངན་འགྲོ་དེ་ཡིས་གཅོད་པར་འགྱུར། །བདག་ཉིད་ཆེན་པོ་ཁྱེད་རྣམས་ཀྱིས། །རྙེད་པ་མཉམ་མེད་དེ་རིང་རྙེད༑ ༑གང་ཞིག་རྒྱལ་བ་སྲས་བཅས་པའི། །བདག་ཉིད་ཆེན་པོ་ཁྱེད་རྣམས་ཀྱི༑ ༑བསྟན་པ་འདི་ལ་ཁྱེད་རྣམས་ཀུན། །ཡོངས་སུ་བཟུང་ཏེ་སྐྱེ་བཞིན་པ། །དེ་ཕྱིར་ཁྱེད་རྣམས་ཐེག་ཆེན་ལ། །ལེགས་པ་ཉིད་དུ་འགྲོ་བར་འགྱུར། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། ཁྱེད་རྣམས་འདིར་ནི་དོང་བས་ན། །དེ་བཞིན་གཤེགས་པ་ཉིད་དུ་འགྱུར། །ཞེས་བརྗོད་ལ་དེའི་དོན་བཤད་དོ། །དེ་ནས་ཀུ་ཤ་སྟན་དང་སྔས། སེངྒེའི་ཉལ་སྟབས་ཀྱིས་བླ་མ་དང་དཀྱིལ་འཁོར་ལ་གུས་པའི་ཡིད་ཀྱིས་འཇིག་རྟེན་གྱི་རྣམ་པར་རྟོག་པ་སྤོངས་ལ་ཉོལ། ཅེས་བསྒོ་བར་བྱའོ། །དེ་ནས་བུམ་པ་སྐད་ཅིག་གིས་སྟོང་པར་བསྒོམས་པའི་ངང་ལས། ཁཾ་ངམ་བྷྲཱུྃ་གཅིག་གམ་བཅུ་ཐམ་པ་ཡོངས་སུ་གྱུར་པ་ལས༑ བུམ་པ་བཅུ་མཚན་ཉིད་དང་ལྡན་པ། དྭངས་ཤིང་ཐོགས་པ་མེད་པ་མཆོག་ཏུ་གྱུར་པ་ཡིད་དུ་འོང་བར་བསྐྱེད། དེ་རྣམས་ཀྱི་ནང་དུ་པཾ་ལས་པདྨའི་སྟེང་དུ་ཨཾ་ལས་ཉི་མའི་དཀྱིལ་འཁོར་གྱི་སྟེང་དུ་རང་གི་ས་བོན་ལས་ལྷ་དགུ་བསྐྱེད། ལས་ཐམས་ཅད་པའི་བུམ་པར་བདུད་རྩི་འཁྱིལ་བ་སྐུ་མདོག་ནག་པོ་གཡས་རྡོ་རྗེ་གདེངས་པ། གཡོན་ཐུགས་ཀར་སྡིགས་མཛུབ། ཞབས་གཡོན་བརྐྱང་པས་བཞུགས་པ་བསྐྱེད། བདག་ཉིད་ཀྱི་ཐུགས་ཀའི་འོད་ཟེར་གྱིས་ལྷ་དགུ་དང་བདུད་རྩི་འཁྱིལ་བ་སྤྱན་དྲངས་ལ། སྔགས་དང་ཕྱག་རྒྱ་ཏིང་ངེ་འཛིན་གྱིས་དགུག་གཞུག་ཇི་ལྟ་བ་བཞིན་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ༑ དབང་བསྐུར་རིགས་ཀྱི་བདག་པོས་རྒྱས་གདབ།

བདུད་རྩི་འཁྱིལ་བ་ལ་མི་བསྐྱོད་པས་སོ། །དེ་ནས་ཕྱིའི་མཆོད་པ་དང༌། བདུད་རྩིའི་མཆོད་པ་དང༌། ལྷ་མོ་བརྒྱད་ཀྱི་མཆོད་པས་མཆོད། བསྟོད་ཐུང་གིས་བསྟོད་ལ། རྡོ་རྗེ་དང་བཅས་པས་ཀ་པཱ་ལའི་བདུད་རྩི་རིམ་པ་བཞིན་བཞག་ཅིང༌། རྡོ་རྗེ་ལྟེ་བའི་གཟུངས་ཐག་ནས་བཟུང་ལ། བདག་ཉིད་དཀྱིལ་འཁོར་བའི་བཟླས་པ་ལས་འོད་ཟེར་གཟུངས་ཐག་ལ་འཁྲིལ་ནས་ལྷ་ལ་ཕོག་པས་བ་སྤུའི་ཁུང་བུ་ནས་བདུད་རྩི་འཛག་པར་བསམས་ནས། བསྙེན་པའི་དུས་སུ་བཟླས་པའི་སྔགས་དེ་རྣམས་ཉིད་དང༌། ལས་ཐམས་ཅད་པ་ལ་བདུད་རྩི་འཁྱིལ་བའི་སྔགས་བརྒྱ་རྩ་བརྒྱད་བཟླས་པའི་མཐར༑ བདུད་རྩིའི་ཐིགས་པ་བླུག་པས་ལྷ་རྣམས་འོད་དུ་ཞུ་བར་བསམ་མོ༑ ༑བུམ་པ་སྟ་གཽན་ནོ། །དེ་ནས་འཇིག་རྟེན་ལས་འདས་པའི་གཏོར་མ་གཤེགས་ཏེ། བདག་ཉིད་བསྲུང་ལ་ཉལ་ཞིང༌། ཐོ་རངས་རྣལ་འབྱོར་གྱིས་ལངས་ཏེ༑ ལྷའི་རྣལ་འབྱོར་རྫོགས་པར་བསྒོམ་ལ་བཟླས་པ་བྱ། དཀྱིལ་འཁོར་བསྡུས་ལ་རྨི་ལམ་དྲི་བར་བྱའོ། །བཟང་ན་སྤྲོ་བ་བསྐྱེད་ཅིང༌། ངན་ན་བའི་རྣམ་པ་ལྔ་ཅུང་ཟད་བླུད། དྲག་པོའི་སྦྱིན་བསྲེག་གམ་མ་གྲུབ་ན་རྩ་བའི་སྔགས་བརྗོད་ཅིང༌༑ ཡུངས་དཀར་གྱིས་རྡེག་ཅིང་བགེགས་བཟློག་པར་བྱའོ། །དཀྱིལ་འཁོར་ཞག་གི་ཉིན་པར་གྱི་བྱ་བ་ལ་གསུམ་ལས། དང་པོ་ཐིག་གི་ཆོ་ག་ནི། ཕྱག་གཉིས་པའི་ང་རྒྱལ་དང་ལྡན་པས། སྟ་གོན་གྱི་ལྷ་བློས་ནམ་མཁའ་ལ་བཏེག་ལ་བྱ། བུམ་པ་རྣམས་དབེན་པའི་གནས་སུ་གདན་ལ་བཀོད་དེ། ན་བཟའ་གསོལ་ལ་མི་མངོན་པར་བྱའོ། །མཆོད་པ་རྙིང་པ་ཐམས་ཅད་གཤེགས་སུ་གསོལ། ཕྱགས་དར་བྱ། བའི་རྣམ་པ་ལྔ་དང༌། དྲི་ཞིམ་པོས་རྐྱང་ནུལ་བྱ་ཞིང༌། མེ་ཏོག་སིལ་མ་ཅུང་ཟད་གཏོར༑ རྡུལ་ཚོན་ལ་སོ་སོའི་ཡིག་འབྲུ་བཀོད་པའི་སྟེང་དུ་ཐིག་སྐུད་སྣ་ཚོགས་པ་སོ་སོར་བཞག་ལ་དབུས་སུ་ནག་པོ་བཞག་པའི་ཚུལ་གྱིས་ཕྱོགས་ཕྱོགས་སུ་དགོད། ཕྱིའི་མཆོད་པ་དང་བདུད་རྩྀ་མཆོད་པ་ཡང་བཤམ་མོ། །དེ་ནས་ཐིག་ཚོན་སྐད་ཅིག་གིས་སྟོང་པར་བསྒོམས་པའི་ངང་ལས།

ས་བོན་ལྔ་ལས་རིགས་ལྔ་བསྐྱེད། མ་དང་ཊི་ལས་ཉི་ཟླ་བསམ་པའི་མིག་གི་རྫི་མ་གཡོ་བའི་ཕྱག་རྒྱ་དང༌། བདག་ཉིད་ཀྱི་ཐུགས་ཀའི་ས་བོན་གྱི་འོད་ཟེར་གྱིས་ཡེ་ཤེས་པ་རིགས་ལྔ་སྤྱན་དྲངས་ལ་བསྟིམ། ཕྱི་དང་བདུད་རྩི་ལྷ་མོ་བརྒྱད་ཀྱིས་མཆོད་ལ། འོད་དུ་ཞུ་བ་ལས་ངོ་བོ་རིགས་ལྔ་ཡིན་པའི་ཐིག་སྐུད་ཚོན་གྱི་རྣམ་པར་གསལ། དེ་ནས་ལས་ཀྱི་རྡོ་རྗེ་གཽ་རཱིའི་ང་རྒྱལ་དང་ལྡན་པའི་ལག་ཏུ་སྔོན་པོ་ནས་རིམ་པ་བཞིན་དུ་བརྐྱང་ཞིང༌། གཉིས་ཀས་ཛཿཛཿཛཿབརྗོད། བཅོམ་ལྡན་འདས་ཀྱི་སྙིང་པོའི་སྔགས་བརྗོད་ཅིང་བསྒྲིལ་ལ། ཨོཾ་བཛྲ་ས་མ་ཡ་སུ་ཏྲ་མ་ཏི་ཀྲ་ཡ་ཧཱུྃ། ཞེས་བརྒྱ་རྩ་བརྒྱད་བཟླས་ཤིང་ཐིག་སྐུད་ཀྱི་དང་པོར་ཨོཾ། མཐར་ཨཱཿ དབུས་སུ་ཧཱུྃ་བཀོད༑ སྐུ་གསུང་ཐུགས་ཀྱི་རང་བཞིན་དུ་བྱིན་གྱིས་བརླབས་ལ། རྡོ་རྗེ་ལ་དཀྲིས་ལ། ཚོན་དབུས་མའི་སྟེང་དུ་བཞག ཚོན་ལ་ཨོཾ་བཛྲ་ཙི་ཏྲ་ས་མ་ཡ་ཧཱུྃ། ཞེས་པ་བརྒྱ་རྩ་བརྒྱད་བཟླས་ལ། ཁ་དོག་མཆོག་ཏུ་གྱུར་ཞིང་འོད་དང་ལྡན་པར་བསྒོམ་པ་བསམ། ཐིག་ཚོན་གཉིས་ཀ་རིགས་ལྔའི་རང་བཞིན་དུ་མོས་ལ་མཆོད་པས་མཆོད་དེ། ཚོན་གནས་དབེན་པར་བཞག་གོ །དེ་ནས་བླ་མ་ཆུ་བདག་དུ་འདུག་ལ། གཽ་རཱིའི་ང་རྒྱལ་དང་ལྡན་པའི་སློབ་མ་བརྒྱ་བྱིན་དུ་འདུག་པའི་ལག་ཏུ་ཛཿཛཿཛཿགསུམ་གསུམ་བརྗོད་ཅིང་བརྐྱང་ལ། ལྟེ་བའི་ཐད་ཀར་ཁུ་ཚུར་གཡོན་པས་གཟུང་སྟེ། སྟེང་དུ་ནམ་མཁར་ཐིག་གདབ་སྟེ། ཐིག་སྐུད་ཀྱི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་སེམས་ཅན་གྱི་དོན་མཛད་པའི་དུས་ལ་བབ་པ་ཡིན་ཞེས་བསྐུལ། བྱོན་པར་བསམ་མོ། །དེ་བཞིན་དུ་གཡས་བསྐོར་གྱིས་གུ་རུ་གཤིན་རྗེའི་ཕྱོགས་སུ་འདུག་ལ། ཤི་ཤ་གནོད་སྦྱིན་དུ་འདུག་ལ། ཚངས་ཐིག་གཉིས་པ་གདབ། གུ་རུ་བྱིན་ཟར་འདུག་པ་ལ༑ སློབ་མ་དབང་ལྡན་དུ་འདུག་ལ་ཤར་གདབ། བླ་མ་རླུང་ཕྱོགས་སུ་འདུག་ལ། སློབ་མ་བདེན་བྲལ་དུ་གནས་པས་ནུབ་གདབ། བླ་མ་དེ་ཉིད་དུ་འདུག་ལ། སློབ་མ་དབང་ལྡན་དུ་སོང་ལ་བྱང་གདབ།

གུ་རུ་བྱིན་ཟར་འདུག་ལ་སློབ་མ་བདེན་བྲལ་དུ་གནས་པས་ལྷོ་གདབ་པར་བྱའོ། །ཡང་གུ་རུ་དེ་ཉིད་དུ་གནས་ཏེ། སློབ་མ་རླུང་མཚམས་སུ་གནས་ལ་མཚམས་ཐིག་དང་པོ་གདབ། གུ་རུ་བདེན་བྲལ་དུ་གནས་ཏེ་སློབ་མ་དབང་ལྡན་དུ་གནས་ལ་མཚམས་ཐིག་གཉིས་པ་གདབ་བོ། །དེ་ལྟར་རྩ་བའི་ཐིག་ཆེན་བརྒྱད་ཡེ་ཤེས་ཀྱི་ཐིག་གིས་བྱིན་གྱིས་བརླབས་ཏེ། ལས་ཀྱི་ཐིག་གིས་ཆ་བགོ་བ་ནི། སྐུད་པ་དཀར་པོ་སུམ་བསྒྲིལ་གཅིག་གིས་ཐིག་བསྐོར་ལ་སོགས་པ་སྔར་བཞིན་དང་མཐུན་པས། རྡོ་ཀྱུས་ལ་སོགས་པས་ཆ་རྣམས་ལེགས་པར་ཕྱེ་ལ། དབང་ལྡན་གྱི་མཚམས་ནས་བརྩམས་ཏེ། ཕྱི་རོལ་དུ་ཆ་ཕྲན་རིམ་པ་གཉིས་སུ་བསྐོར། ནང་དུ་ཡང་གདན་གྱི་པདྨ་རན་པར་བསྐོར་བར་བྱའོ༑ ༑དེ་ནས་བླ་མ་དཀྱིལ་འཁོར་གྱི་དབུས་སུ་འདུག་པར་མོས་ལ། མིག་གཉིས་སུ་ཉི་མའི་དཀྱིལ་འཁོར་བསམས་ལ། སྨིན་མ་དཀྱུས་པའི་ཁྲོ་གཉེར་གྱི་མིག་གྱེན་ལ་བཟློག་ལ་བལྟ་ཞིང༌། ཧི་ཧི་ཞེས་བརྗོད་པས་སྒོ་རྣམས་ཕྱེ་བར་བསམ། བཛྲ་བེ་ག་ཞེས་བརྗོད་པས་ཡེ་ཤེས་ཀྱི་ཐིག་ནམ་མཁའ་ལ་བཏེག་སྟེ་ཕྱིར་བཏོན་ལ༑ ཡེ་ཤེས་ཀྱི་སྐུད་པ་ལ་མཆོད་དེ། སྭ་མར་ཏི་མི་ཝ་ཨརྠ་ཙ་པ་དྷི་གཙྪཿ ཞེས་བརྗོད་པས་ཐིག་སྐུད་ཀྱི་ཡེ་ཤེས་པ་གཤེགས་སུ་གསོལ་ལོ། །དེ་ནས་ཡང༌། ཨོཾ་བཛྲ་བེ་ག་ཞེས་བརྗོད་པས་ཡེ་ཤེས་ཀྱི་ཐིག་ནམ་མཁར་བཏེག་སྟེ་ནང་དུ་ཞུགས་ལ༑ འདི་ནི་ཆོས་དབྱིངས་དག་པ་སྟེ། །སེམས་ཅན་ཁམས་ནི་སྒྲོལ་བྱེད་པ༑ ༑དཔལ་ལྡན་ཁྲག་འཐུང་རྒྱལ་པོ་ཉིད། །དེ་བཞིན་གཤེགས་པ་ཀུན་གྱི་གནས༑ ༑ཉེས་པ་ཀུན་ལས་རྣམ་གྲོལ་བ། །ཚོན་གྱི་ལས་ནི་ཡང་དག་བརྩམ༑ ༑ཞེས་བརྗོད་ཅིང་གཡོན་པའི་ཁུ་ཚུར་གྱིས་དབང་ལྡན་གྱི་མཚམས་ནས། ཤར་ཕྱོགས་སུ་སོང་བའི་ཚད་ཙམ་ནག་པོ་དང་དཀར་པོ་དང་སེར་པོ་དང་དམར་པོ་དང་ལྗང་ཁུའི་རིམ་པས་བྲིས་ཏེ། རིགས་ལྔར་མོས་ལ་མཆོད་པས་མཆོད་ཅིང༌༑ ཀ་པཱ་ལ་བཀབ་ལ་རྡོ་རྗེས་མནན་ལ་བཞག་གོ །དེ་ནས་ལས་ཀྱི་རྡོ་རྗེ་ལ་སོགས་པ་ཚོན་གྱི་ལས་ལ་མཁས་པས་བྲིས་ཏེ།

སྙིང་པོའི་སའི་ཁ་དོག་སྔོན་པོ། ཕྱོགས་ཀྱི་ཆའི་ཁ་དོག་ནི། གཽ་རཱི་ལ་སོགས་པ་བཞི་དང་བསྟུན་པའམ། ཡང་ན་ཤར་དཀར་ལ་སོགས་པའོ། །མཚན་མ་ནི་དབུས་སུ་པདྨ་དང་ཉི་མ་ལ་བདུད་བཞི་བརྩེགས་པའི་སྟེང་དུ་ཐོད་པ་དུམ་བུ་གསུམ་པ་དཀར་པོ་དཔྲལ་བའི་ངོས་སུ་སྣ་ཚོགས་རྡོ་རྗེས་མཚན་པ་དང༌། ཟངས་གྲི་སྔོན་པོ། ལྷ་མོའི་གནས་རྣམས་སུ་རང་རང་གི་ཕྱག་མཚན་སྐུ་མདོག་དང་མཐུན་པར་རང་རང་གི་གདན་ལ་བཀོད་དེ་ཐམས་ཅད་ཀྱང་རང་རང་གི་སྙིང་པོ་བརྗོད་དེ་བྱའོ། །དེ་ནས་བུམ་པ་གཞན་རྣམས་ནས་ཆུ་ཐིགས་རེ་རྣམ་རྒྱལ་དུ་བསྡུས་ལ། བུམ་པ་རྣམས་ལག་ཏུ་བཟུང་ལ་སྤོས་ཀྱིས་སྣ་དྲངས་ཏེ། རོལ་མོ་སྣ་ཚོགས་པ་དང་བཅས་པས་ཡི་གེ་བརྒྱ་པ་བརྗོད་ཅིང༌། དཀྱིལ་འཁོར་ལ་ལན་གསུམ་བསྐོར་ལ་རང་རང་གི་གནས་སུ་བཀོད་ཅིང་ལས་ཐམས་ཅད་པ་བྱང་ཤར་མཚམས་སུ་བགོད་དོ། །ཕྱིའི་མཆོད་པ་དང་ན་བཟའ་དང༌། བདུད་རྩི་རྣམས་ཀྱང་སྟ་གོན་གྱི་དུས་ལས་ལྷག་པར་ཁོར་ཡུག་ཏུ་བཤམ་པར་བྱའོ། །གཏོར་མ་དང་ཚོགས་ཀྱི་ཡོ་བྱད་ཀྱང་ཇི་ལྟ་བ་བཞིན་དུ་བཤམ་པར་བྱའོ། །དཀྱིལ་འཁོར་གྱི་ཁང་པའི་ཕྱོགས་ཐམས་ཅད་ཀྱང་གོས་ཁ་དོག་སྣ་ཚོགས་པས་བཀླུབས་ཤིང་མཛེས་པར་བྱའོ། །འཇུག་ཅིང་དབང་བསྐུར་བའི་རྫས་དང་ཡོ་བྱད་ཐམས་ཅད་ཀྱང་འཚོགས་པར་བྱའོ། །བུམ་པ་དབུལ་ཞིང་རྒྱན་དང་མཆོད་པ་བཤམ་པའོ། །སྲོད་ཐུན་གྱི་དང་པོ་ལ་དཀྱིལ་འཁོར་བསྒྲུབ་ཅིང་མཆོད་པ་ནི། དམ་ཚིག་དང་ལྡན་པའི་རྣལ་འབྱོར་ཕོ་མོ་འབྱོར་པ་དང་སྦྱར་ལ། སྤྱན་དྲང་ཞིང་གྲལ་ལ་དགོད། མཎྜལ་དང་མེ་ཏོག་སྔོན་དུ་འགྲོ་བས་ལྷའི་རྣལ་འབྱོར་ལ་གནས་པར་གསོལ་བ་གདབ། ཡི་གེ་བརྒྱ་པས་དམ་ཚིག་གི་བཤད་པ་སྔོན་དུ་འགྲོ་བས་ཚོགས་གཉིས་བསག་པ་ཇི་ལྟ་བ་བཞིན་བསྒོམ། བསྲུང་པའི་འཁོར་ལོ་བསྒོམ་པ་ནས། རྡུལ་ཚོན་གྱི་བསྲུང་བའི་འཁོར་ལོ་དང་ཐ་མི་དད་ཅིང༌། ཡན་ལག་བཞིས་གཞལ་ཡས་ཁང་བསྐྱེད་པའང་རྡུལ་ཚོན་དང་ཐ་མི་དད་དུ་མོས། མངོན་བྱང་ལྔས་གཙོ་བོ་བསྐྱེད་པ་དབུས་ཀྱི་མཚན་མ་དང་ཐ་མི་དད་དུ་བྱ་ཞིང་གསལ་གདབ།

མཁའ་གསང་བྱིན་གྱིས་བརླབ་སྙོམས་པར་ཞུགས་པའི་སྟོབས་ཀྱིས་དཀྱིལ་འཁོར་བསྒྲུབ་པར་བྱའོ། །སྙམ་པ་སྟེ། འདུ་ཤེས་གསུམ་དང་ལྡན་པས་སྙོམས་པར་ཞུགས་པའི་སྒྱུ་མའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་སྣ་བུག་གཡོན་ནས་ཞུགས་རྗེས་ཆགས་ཀྱི་མེས་སྙྀང་ཁའི་ཐད་ཀར་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་ཐིག་ལེའི་གཟུགས་ཀྱིས་ཕབ་པ་ལས། ལྷ་དགུ་གཞལ་ཡས་ཁང་བཅས་པ་རྫོགས་པར་བསྐྱེད་དེ། དེ་ནས་གཙོ་བོ་ཡབ་ཡུམ་དཔག་ཏུ་མེད་པ་སྤྲོས་པས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཁྱབ། སེམས་ཅན་ཐམས་ཅད་ཀྱི་ཉོན་མོངས་པ་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས་ནས་ཆོས་ཀྱི་དབྱིངས་ཀྱི་རྟོགས་པ་རྒྱུད་ལ་སྐྱེས། རྣམ་པ་ཡབ་ཡུམ་འབའ་ཞིག་ཏུ་གྱུར་ནས་དོན་བྱེད་པ་དང༌། བྱས་པ་གཉིས་ཀ་ཚུར་འདུས་ཏེ་བདག་ཉིད་ལ་བསྟིམ། གཽ་རཱི་དཔག་ཏུ་མེད་པར་གྱུར་ཏེ་སྤྲོ། སེམས་ཅན་ཐམས་ཅད་ཀྱི་གཟུགས་ཀྱི་ཕུང་པོ་དང་ཉོན་མོངས་པ་གཏི་མུག་སྦྱངས་ནས་མེ་ལོང་ལྟ་བུའི་ཡེ་ཤེས་ཀྱི་རྟོགས་པ་རྒྱུད་ལ་སྐྱེས། རྣམ་པ་གཽ་རཱི་འབའ་ཞིག་ཏུ་གྱུར་ཏེ། གཉིས་ཀ་ཚུར་འདུས་ནས་གཽ་རཱྀའི་མཚན་མ་ལ་ཐིམ་པས། གཽ་རཱི་གཅིག་ཏུ་གྱུར་ཏེ་རྣམ་པ་གསལ་བཏབ་པ་ལ་སོགས་པའོ༑ ༑མཚམས་ཀྱི་བཞི་ལ་པུཀྐ་སཱི་དཔག་ཏུ་མེད་པར་གྱུར་ཏེ་སྤྲོས་པས་སེམས་ཅན་ཐམས་ཅད་ཀྱི་འབྱུང་བ་སའི་རྟོག་པ་སྦྱངས་ནས་བྱམས་པ་ཚད་མེད་པ་རྒྱུད་ལ་སྐྱེས་ནས་པུཀྐ་སཱིའི་རྣམ་པར་གྱུར་ཏེ། གཉིས་ཀ་འདུས་ནས་པུཀྐ་སཱིའི་མཚན་མ་ལ་ཐིམ་པས་པུཀྐ་སཱི་གཅིག་ཏུ་གྱུར་པ་ལ་སོགས་པ་ལ་སྦྱར་རོ། །གཞལ་ཡས་ཁང་འཕྲོས་ཏེ། གཞལ་ཡས་ཁང་ཉིད་ལ་ཐིམས་པས་གཞལ་ཡས་ཁང་ཡང་སྣོད་ཀྱི་འཇིག་རྟེན་དང་རོ་གཅིག་ཏུ་གྱུར་པར་བསྒོམ་པར་བྱའོ། །དེ་ནས་ཡེ་ཤེས་སེམས་དཔའ་སྟ་གོན་གྱི་དུས་ནམ་མཁའ་ལ་བཏེག་ནས་ཡོད་པ་དེ་ཉིད་ལྷ་མོ་བརྒྱད་ཀྱིས་མཆོད། བསྟོད་པ་ཐུང་ངུས་བསྟོད།

རྩ་བའི་སྔགས་བརྗོད་པས་བགེགས་བསྐྲད་ལ། གཽ་རཱི་ལ་སོགས་པའི་སྔགས་དང་ཕྱག་རྒྱ་ཏིང་ངེ་འཛིན་གྱིས་དགུག་གཞུག་བཅིང་དབང་དུ་བྱས་ལ་ཡི་གེ་བརྒྱ་པས་བརྟན་པར་བྱ། གཙོ་བོ་ལ་སྐྱེ་མཆེད་དྲུག་དང༌། སྐུ་གསུང་ཐུགས་བྱིན་གྱིས་བརླབ། དབང་བསྐུར་རིགས་ཀྱི་བདག་པོས་རྒྱས་གདབ་བོ། །དེ་ནས་གཙོ་བོ་ལས་བདག་ཉིད་ཕྱག་གཉིས་པའི་རྣམ་པར་ཕྱེ་ལ། མཆོད་པ་བྱིན་གྱིས་བརླབས་ནས། འཇིག་རྟེན་པའི་གཏོར་མ་གཤེགས་སུ་གསོལ་བའི་བར་སྟ་གོན་གྱི་སྐབས་སུ་ཇི་ལྟ་བ་བཞིན་དུ་ཤེས་པར་བྱའོ། །སློབ་དཔོན་དང་སློབ་མའི་འཇུག་པ་ལས། སློབ་དཔོན་བདག་ཉིད་འཇུག་པའི་ཡོལ་བའི་ཕྱི་རོལ་གྱི་བྱ་བ་དང༌། ཕྱི་རོལ་ནས་ནང་དུ་འཇུག་པའི་ཆོ་ག་རྣམས་ཀྱི་དོད་ནི། གཙོ་བོ་ལས་གཙོ་བོ་གཅིག་ཆད་པར་བྱས་ཏེ་གཙོ་བོ་ཉིད་ལ་ཐིམ་པར་བསམ། གཞན་བླ་མས་བརྗོད་པ་རྣམས་ནི་གཙོ་བོས་བརྗོད་པར་བསམ་ཞིང༌། དངོས་སུ་རང་གིས་བརྗོད་པའི་ཚུལ་གྱིས་འཇུག་པ་དང༌། སློབ་མ་ལ་ཇི་ཙམ་བསྐུར་བའི་དབང་བླང་བར་བྱ་སྟེ། ཆུའི་དབང་གི་དུས་སུ་བུམ་པའི་ཆུས་ཁྲུས་བྱས་ན་ཡང་ལེགས། དབང་རྫས་གཞན་གྱི་དངོས་སུ་མི་དགོས་སོ། །སློབ་མ་འཇུག་པ་ནི། སློབ་མ་ཁྲུས་བྱས། མཎྜལ་དང་འཇུག་པའི་ཡོན་ཕུལ་བ་དང༌། བླ་མས་བདེན་པའི་སྟོབས་བརྗོད་དེ། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །བཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལ་ཀུན་ཏུ་འབྱུང༌། །དེ་བཞིན་དེ་ཉིད་ངེས་པར་འབྱུང༌། །བདེན་པ་འདི་ཡི་དཀྱིལ་འཁོར་དུ། །གཟུགས་བརྙན་གསལ་བར་སློབ་མ་རྣམས། །ཀུན་གྱིས་དྲི་མེད་མཐོང་བར་ཤོག།ཞེས་ལན་གསུམ་གྱིས་དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པ་གཟུགས་བརྙན་ལྟ་བུར་མཐོང་བར་ཤོག་ཅིག་པའོ། །དེ་ནས་གཉིས་ཀས་སློབ་མ་སྐུ་རྡོ་རྗེ་རྣམ་སྣང་དུ་དྲན་ལ། ཨོཾ་ཨ་ཁཾ་ཝི་ར་ཧཱུྃ། ཞེས་བརྗོད་ལ་གདོང་བཅིང༌། མེ་ཏོག་གི་ཕྲེང་བ་གཏད༑ བདུད་རྩི་འཁྱིལ་བའི་སྔགས་བརྗོད་ཅིང༌།

ལས་ཐམས་ཅད་པའི་བུམ་ཆུས་བསང་གཏོར་བྱ། ཁྱོད་སུ་ཡིན། ཅི་ལ་དགའ་ཞེས་དྲི། སྐལ་བཟང་བདག་བདེ་བ་ཆེན་པོ་ལའོ། །ཞེས་ལན་བྱ། དེས་བུ་ལ་ཅི་ཞིག་བྱ། ཞེས་དྲི། སངས་རྒྱས་མཆོག་གི་དམ་ཚིག་གོ །ཞེས་ལན་བྱ། དེ་ནས་སློབ་མ་ཧེ་རུ་ཀ་ཕྱག་གཉིས་པར་བསྒོམས་པའི་སྙིང་ཁར་ཟླ་བའི་སྟེང་དུ་རང་གི་སེམས་ཉིད་རིག་པ་བྱང་ཆུབ་ཀྱི་སེམས་རྡོ་རྗེ་དཀར་པོ་རྩེ་ལྔ་པའི་རྣམ་པར་བསམས་ལ། སྙིང་ཁར་བཟུང་སྟེ། ཨོཾ་བཛྲ་ཡོ་ག་ཙིཏྟ་ཨུ་པ་ཏ་ཡ་མི། སུ་ར་ཏེ་ས་མ་ཡ་སྟྭཾ། བོ་དྷི་ཙིཏྟ་བཛྲ་ཡ་ཐ་སུ་ཁཾ། ཞེས་བརྗོད་ལ། རང་གི་ཡེ་ཤེས་ནི་བདེ་བ་ཆེན་པོ་ཐབས་ཤེས་གཉིས་སུ་མེད་པར་རྟོགས་པར་གྱིས་ཤིག

ཞེས་བྱ་བ་ཡིན། ཞེས་བརྡ་སྤྲོད། དེ་ནས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབ་པར་འགྱུར་གྱིས། དེ་བཞིན་གཤེགས་པ་ཐམས་ཅད་ཀྱི་གསང་བའི་མཆོག་འདི་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། །ཞེས་བརྗོད་པ་དང༌། ལག་པ་གཡས་པ་རྡོ་རྗེ་ནས་འཛིན་དུ་བཅུག་ཏེ་ཧཱུྃ་ཛ་ཧཱུྃ་ཞེས་པས་གཡོན་པའི་ནང་དུ་དྲངས་ལ་དཀྱིལ་འཁོར་གྱི་ཤར་སྒོ་ནས་གཙོ་བོའི་མདུན་དུ་བཞག་པར་གཉིས་ཀས་མོས་པར་བྱའོ། །ཕྱིའི་འཇུག་པའོ། །ནང་གི་འཇུག་པ་ནི། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི། །གཙོ་བོ་ལྷ་མོར་བཅས་པ་ཡི། །ལྷ་རྣམས་ལ་ཡང་ཕྱག་འཚལ་ལོ། །ཐར་པ་ཆེན་པོའི་གྲོང་མཆོག་ཏུ༑ ༑མགོན་པོ་བདག་ནི་གཞུག་ཏུ་གསོལ། །དོན་དམ་སྨྲ་བའི་སེང་གེ་རྣལ་འབྱོར་ཞེས་བྱ་བ། །ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། །སྲིད་པའི་ཉེས་བརྒྱ་བསྐྱེད་རྩ་ཉོན་མོངས་ཆོམ་མཛད་ལ། །རྣལ་འབྱོར་དོན་དམ་རྒྱལ་པོ་དེ་ཉིད་བདག་ལ་གྲུབ་པར་མཛོད། །ཞེས་ལན་གསུམ་གྱི་སློབ་མས་བླ་མ་ལ་གསོལ་བ་གདབ། དེ་བཞིན་གཤེགས་པ་ཀུན་གྱི་གནས། །ཧེ་རུ་ཀ་དཔལ་གྲོང་ཁྱེར་མཆོག ༑སྙིང་པོའི་དཀྱིལ་འཁོར་འདི་རུ་ནི། །བདག་གི་སློབ་མ་གཞུག་པར་བགྱི༑ ༑ཞེས་པ་ལན་གསུམ་གྱིས་བླ་མས་དཀྱིལ་འཁོར་གྱི་ལྷ་ལ་གསོལ་བ་གདབ༑ དེ་ནས་དཀྱིལ་འཁོར་གྱི་ལྷ་ལ་ལུས་ངག་ཡིད་གསུམ་གྱིས་ཕྱག་བྱས་ཏེ༑ ཐལ་མོ་དཔྲལ་བར་སྦྱར་ལ། ཨོཾ་ན་མཿཏེ་ཧཱུྃ། ཞེས་བརྗོད་ལ་ཕྱག་འཚལ་བར་མོས་ཏེ་སྐུ་ཡི་ཕྱག་བྱའོ། །མགྲིན་པར་སྦྱར་ལ། ན་མཿམི་ཧཱུྃ། ཞེས་བརྗོད་ལ་ཕྱག་འཚལ་བར་མོས་ཏེ་གསུང་གི་ཕྱག་བྱའོ། །སྙིང་ཁར་སྦྱར་ལ། ན་མོ་ན་མཿཧཱུྃ། ཞེས་བརྗོད་ལ་ཕྱག་འཚལ་བར་མོས་ཏེ་ཐུགས་ཀྱི་ཕྱག་བྱའོ། །དེ་ནས། སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་སྐྱབས་སུ་མཆི། །འདི་ནི་སངས་རྒྱས་རིགས་ཡིད་འོང༌། །སྡོམ་པ་བརྟན་པར་གྱུར་པའོ།

།རྡོ་རྗེ་དྲིལ་བུའི་ཕྱག་རྒྱ་ནི། །བློ་ཆེན་ཁྱོད་ཀྱིས་བཟུང་བར་བྱ། །བྱང་ཆུབ་སེམས་གང་དེ་རྡོ་རྗེ༑ ༑ཤེས་རབ་དྲིལ་བུ་ཞེས་གྲགས་སོ། །སློབ་དཔོན་ཁྱོད་ཀྱིས་བཟུང་བྱ་སྟེ། །བླ་མ་སངས་རྒྱས་ཀུན་དང་མཉམ། །འདི་ནི་རྡོ་རྗེའི་རིགས་པ་ཡི། །དམ་ཚིག་སྡོམ་པ་ཡིན་པར་བཤད། །རིན་ཆེན་རིགས་ལ་རྟག་ཏུ་ནི། །ཉིན་རེ་ཞིང་ནི་དུས་དྲུག་ཏུ༑ ༑ཆོས་དང་ཟང་ཟིང་མི་འཇིགས་བྱམས། །སྦྱིན་པ་རྣམ་བཞི་རྟག་ཏུ་སྦྱིན། །ཕྱི་དང་གསང་བའི་ཐེག་པ་གསུམ། །དམ་པའི་ཆོས་ཀྱང་མ་ལུས་བཟུང༌༑ ༑འདི་ནི་པདྨའི་རིགས་དག་པའི། །དམ་ཚིག་ཡིད་དུ་འོང་བའོ། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱིད། །ཅེས་ལན་གསུམ་བསྒྲགས་ལ། སློབ་མས། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱི། །ཞེས་ལན་གསུམ་གྱིས་ཁས་བླངས་ཏེ། སྟ་གོན་གྱི་དུས་སུ་ཕོག་པའི་དམ་ཚིག་དང་སྡོམ་པ་དྲན་དུ་གཞུག་གོ །དེ་ནས་སློབ་མ་རེ་རེ་ནས་སྤྱི་བོར་རྡོ་རྗེ་བཞག་ལ། དེང་ཁྱོད་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། ངས་ཁྱོད་ལ་དཔལ་ཧེ་རུ་ཀའི་ཡེ་ཤེས་བསྐྱེད་པར་བྱས་ཏེ། གང་ཁྱོད་དེ་བཞིན་གཤེས་པ་ཐམས་ཅད། དཔའ་བོ་དང་རྣལ་འབྱོར་མ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་ང་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། དམ་ཚིག་ཉམས་པར་གྱུར་ཏ་རེ། ཞེས་བརྗོད་ལ་ཕན་ཡོན་གྱི་སྒོ་ནས་དམ་ལ་བཞག ཡང་སྤྱི་བོར་རྡོ་རྗེ་བཞག་ཅིང༌། ཧེ་རུ་ཀ་དཔལ་དེང་ཁྱོད་ཀྱི། །སྙིང་ལ་ཡང་དག་ཞུགས་པ་ནི། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས༑ ༑ཞེས་བརྗོད་པས་ཉེས་དམིགས་ཀྱི་སྒོ་ནས་དམ་ལ་བཞག ཀ་པཱ་ལའི་བདུད་རྩི་འབྲུ་གསུམ་གྱིས་བྱིན་གྱིས་བརླབས་ལ། ལྷའི་ང་རྒྱལ་བརྟན་པོ་དང་ལྡན་པས། འདི་ནི་ཁྱོད་ཀྱི་དམྱལ་བའི་ཆུ།

།དམ་ཚིག་འདས་ན་བསྲེག་པར་བྱེད༑ ༑དམ་ཚིག་བསྲུངས་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་འདིས་འགྲུབ། །ཨོཾ་པཉྩ་ཨ་མྲྀ་ཏ་ཨུ་ཏ་ཀ་ཋཿཋཿཋཿཋཿ ཞེས་བརྗོད་ལ་འཐུང་དུ་གཞུག་སྟེ། གཉིས་ཀའི་སྒོ་ནས་དམ་ལ་བཞག་གོ །ཡང་མགོར་རྡོ་རྗེ་བཞག་ལ༑ དེང་ནས་བརྩམས་ཏེ་ཁྱོད་ཀྱི་ཧེ་རུ་ཀ་ང་ཡིན་གྱི། ངས་འདི་བྱོས་ཤིག་ཅེས་བསྒོ་བ་དེ་ཁྱོད་ཀྱིས་བྱ་དགོས་སོ། ཁྱོད་ཀྱིས་ང་ལ་བརྙས་པའི་ལས་མ་བྱེད་ཅིགབྱས་ན་ཁྱོད་མི་བདེ་མ་སྤངས་པར་ཚེའི་དུས་བྱས་ཏེ་དམྱལ་བར་ལྟུང་བར་གྱུར་ཏ་རེ༑ ཞེས་པས་བླ་མའི་བཀའ་མཉན་པའི་སྒོ་ནས་དམ་ལ་བཞག་གོ །དེ་ནས་ཡེ་ཤེས་དབབ་པ་ནི། དཔའ་བོ་དང་རྣལ་འབྱོར་མ་ཐམས་ཅད་ཀྱིས་བྱྀན་གྱིས་བརློབས་ཅིག དཔལ་ཧེ་རུ་ཀ་བདག་ལ་དབབ་པར་མཛོད་ཅིག ཅེས་ལན་གསུམ་གསོལ་བ་བཏབ་པ་དང༌། སློབ་མ་རྣམས་ལ་བདུད་རྩི་བླུད་ལ། གུ་གུལ་གྱི་དུད་པས་བཏུལ་ཞིང༌། གཉིས་ཀས་སློབ་མའི་སྙིང་ཁར་ལཾ་ལས་བྱུང་བའི་སའི་དཀྱིལ་འཁོར་སེར་པོ་གྲུ་བཞི་ཟུར་བཞིར་རྡོ་རྗེ་ཕྱེད་པས་མཚན་པའི་དབུས་སུ་ཧཱུྃ། མགྲིན་པར་བཾ་ལས་བྱུང་བའི་ཆུ་ཡི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་དབུས་སུ་ཨ། སྤྱི་བོར་ཡཾ་ལས་རླུང་གི་དཀྱིལ་འཁོར་ སྔོན་པོ་གཞུ་ལྟ་བུ་བ་དན་གྱིས་མཚན་པ་དབུས་སུ་ཧཾ། རྐང་པའི་མཐིལ་གྱི་འོག་ཏུ་རླུང་དང་མེའི་དཀྱིལ་འཁོར་གྲུ་གསུམ་དམར་པོའི་སྟེང་དུ་ཡི་གེ་ཛྷཻཾ་བསྒོམ་སྟེ་རླུང་གཡོས་པས་ཛྷཻཾ་ལས་མེ་འབར་བས་ཆུ་དང་སའི་དཀྱིལ་འཁོར་དྲོས་རླངས་ཕྱུར་བ་དང་འོག་གི་རླུང་གིས་འདེགས་ཤིང༌། སྟེང་གི་རླུང་གིས་གནོན་པར་བསྒོམ་ལ་རྩ་སྔགས་ལ་སོགས་པ་བསྙཻན་པ་གང་ལ་བྱས་པའི་སྔགས་ཀྱི་མཐར། ཨ་བེ་ཤ་ཡ་སྟྭཾ་བྷྱ་ཡ་ར་ར་ར་ར་ཙ་ལ་ཡ། ཧཱུྃ་ཨ་ཧཾ་ཛྷཻཾ། ཞེས་བཟླས་ཤིང་དྲིལ་བུའི་སྒྲ་ཆེ་ཆུང་ཅན་རེས་འཇོག་ཏུ་གསིལ། གཉིས་ཀས་རང་རང་གི་ཐུགས་ཀའི་ས་བོན་གྱི་འོད་ཟེར་གྱིས་དཔའ་བོ་དང་རྣལ་འབྱོར་མ་གཙོ་བོ་ལྷ་མོ་དང་བཅས་པ་དཔག་ཏུ་མེད་པ་བཀུག་ལ་སློབ་མའི་བ་སྤུའི་ཁུང་བུ་ནས་སྙིང་ཁའི་ཧཱུྃ་ལ་གཞུག་གོ

།དེའང་སྐུ་བབས་པས་འཕར་བ་ལ་སོགས་པ། གསུང་བབས་པས་རྒོད་པ་ལ་སོགས་པ། ཐུགས་བབས་པས་ཆོད་པ་དང་སྐལ་བ་ལ་སོགས་པ་ཤེས། ཡེ་ཤེས་བབས་པ་ལ་མི་རྟོག་པ་སྐྱེའོ། །མི་རྟོག་པ་སྐྱེས་ན་ནི་རང་བཞིན་ལྷན་ཅིག་སྐྱེས་པའི་ངོ་བོ་ཉིད་ཀྱི་གནས་པ་དང་དྲི་མ་མ་ལུས་པ་སྤངས་པ་ཆོས་ཀྱི་སྐུ་དང་རྗེས་སུ་མཐུན་པ་ཡིན་ནོ། །ཞེས་བརྡ་སྤྲད་དོ། །དེ་ནས་སྤྱི་བོར་རྡོ་རྗེ་རྒྱ་གྲམ་གྱི་ཚུལ་དུ་བཞག་ཅིང༌། ཏིཥྛ་བཛྲ་ཞེས་བརྗོད་པས་བརྟན་པར་བྱའོ། །དེ་ནས་དཀྱིལ་འཁོར་གྱི་དྲུང་དུ་ཁྲིད་ནས། ཁ་དོག་བརྟག་ཅིང་ཕྲིན་ལས་བཞི་གང་འགྲུབ་པ་བསྟན། པྲ་ཏི་ཛ་བཛྲ་ཧོཿ ཞེས་པས་མེ་ཏོག་དོར་དུ་གཞུག སྐུ་སྟོད་དངོས་ལ་ཕོག་ན་མཆོག་གི་དངོས་གྲུབ། དབུས་སུ་ལྷུང་ན་འབྲིང༌། སྨད་དུ་ལྷུང་ན་ཐ་མ། སྐུ་ལ་རིང་ཞིང་སོང་ན་མི་འགྲུབ་པར་བསྟན། ཕྱི་རོལ་དུ་ལྷུང་ན་ལན་གསུམ་དུ་སྐྱར་ཏེ་དོར་དུ་གཞུག་གོ །མེ་ཏོག་ལྷུང་བ་བླངས་ཏེ། པྲ་ཏི་གྲིཧྣ་སྭ་ཨི་མཾ་མཧཱ་བ་ལ། ཞེས་བླ་མས་བརྗོད་བྱེད་སྤྱི་བོར་སྦྱིན། མིག་གཉིས་སུ་ཨོཾ་རེ་བསམ༑ ཧེ་རུ་ཀ་དཔལ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་མཛད༑ ༑ཕྱེ་བས་ཐམས་ཅད་མཐོང་གྱུར་པ། །རྡོ་རྗེའི་མིག་ནི་བླ་ན་མེད། །ཨོཾ་བཛྲ་ནེ་ཏྲ་ཨ་པ་ཧ་ར་ལཾ་ཧྲི་ཞེས་བརྗོད་ལ་གདོང་གཡོགས་ཕྱེ་སྟེ། དཀྱིལ་འཁོར་བཟང་པོ་འདི་ལ་ལྟོས།།ད་ནི་དད་པ་རབ་ཏུ་བསྐྱེད། ཁྱོད་ནི་རྣལ་འབྱོར་མ་རིགས་ སྐྱེས༑ ༑སྔགས་དང་ཕྱག་རྒྱས་བྱིན་གྱིས་བརླབས། །འགྲོ་བ་ཕུན་སུམ་ཚོགས་ཀུན་དང༌།།དངོས་གྲུབ་ཀུན་ཁྱོད་དཔང་དུ་གྱུར། །དམ་ཚིག་ཐམས་ཅད་བསྐྱང་བྱ་དང༌། །གསང་སྔགས་ལ་ཡང་བརྩོན་པར་བྱོས། །ཞེས་བརྗོད་པས་སྤྱིར་བསྟན་ལ། གང་ལ་མེ་ཏོག་ཕོག་པ་དེ་ཉིད་ཁྱད་པར་དུ་བསྟན་ཏོ། །དེ་ནས་ལྷ་གཞན་ཡང་ཐུན་མོང་དུ་མིང་དང་སྐུ་མདོག་ཕྱག་མཚན་གྱི་སྒོ་ནས་གཙོ་བོ་ནས་གཡུང་མོའི་བར་རིམ་པ་བཞིན་བསྟན་ཏོ། །དེ་ནས་དཀྱིལ་འཁོར་གྱི་དེ་ཁོ་ན་ཉིད་བསྟན་པ་ནི།

གཞལ་ཡས་ཁང་གྲུ་བཞི་པར་འབྱུང་བ་ནི་ཚད་མེད་པ་བཞི་རྣམ་པར་དག་པའི་རང་བཞིན་ནོ། །སྒོ་བཞི་ནི་དྲན་པ་ཉེ་བར་བཞག་པ་བཞི་རྣམ་པར་དག་པའི་རང་བཞིན་ནོ། །རྟ་བབས་བཞི་ནི་ཡང་དག་པར་སྤོང་བ་བཞི་རྣམ་པར་དག་པའི་རང་བཞིན་ནོ། །དྲ་བ་ནི་ཉོན་མོངས་པ་ཆེན་པོ་རྣམ་པར་དག་པའི་རང་བཞིན་ནོ། །དྲ་བ་ཕྱེད་པ་ནི་ཉོན་མོངས་པ་ཆུང་ངུ་རྣམ་པར་དག་པའི་རང་བཞིན་ནོ། །ཀ་བ་བརྒྱད་ནི། འཕགས་པའི་ལམ་ཡན་ལག་བརྒྱད་རྣམ་པར་དག་པའི་རང་བཞིན་ནོ། །རྔ་ཡབ་ལ་སོགས་པའི་རྒྱན་རྣམས་ནི་ཚུལ་ཁྲིམས་རྣམ་པར་དག་པའི་མཚན་ཉིད་དོ། །འདོད་པའི་ཡོན་ཏན་ནི་གཟུགས་སྒྲ་ལ་སོགས་པ་རྣམ་པར་དག་པའི་རང་བཞིན་ནོ། །རྡོ་རྗེའི་ར་བ་ནི་ཟབ་མོ་ཆོས་ཀྱི་འཁོར་ལོ་བསྐོར་བའི་རྟགས་སོ། །མེ་འོད་ནི་ལོ་ཀའི་བགེགས་ལ་སོགས་པས་མི་ཚུགས་པའི་རྟགས་སོ། །བུམ་པ་བརྒྱད་ནི་ཆེ་བའི་ཡོན་ཏན་རྒྱས་ཤིང་ཐུགས་རྗེ་ཆེན་པོའི་རོས་ཡོངས་སུ་གང་བའི་རྟགས་སོ། །ལྷའི་དེ་ཁོ་ན་ཉིད་བཅོམ་ལྡན་འདས་ཀྱེ་རྡོ་རྗེ་ནི་རྣམ་པར་ཤེས་པའི་ཕུང་པོ་དང༌། ཞེ་སྡང་རྣམ་པར་དག་པའི་རང་བཞིན་ནོ༑ ༑གཽ་རཱི་ནི་ཞེ་སྡང་དང་གཟུགས་རྣམ་པར་དག་པའི་རང་བཞིན་ནོ། །ཆོམ་རྐུན་མ་ནི་གཏི་མུག་དང་སྒྲ་རྣམ་པར་དག་པའི་རང་བཞིན་ནོ། །རོ་ལངས་མ་ནི་ང་རྒྱལ་དང་དྲི་རྣམ་པར་དག་པའི་རང་བཞིན་ནོ། །གྷསྨ་རཱི་ནི་འདོད་ཆགས་དང་རོ་རྣམ་པར་དག་པའི་རང་བཞིན་ནོ། །པུཀྐ་སཱི་ནི་ཞེ་སྡང་དང་ས་རྣམ་པར་དག་པའི་རང་བཞིན་ནོ། །རི་ཁྲོད་མ་ནི་གཏི་མུག་དང་ཆུ་རྣམ་པར་དག་པའི་རང་བཞིན་ནོ༑ ༑གཏུམ་མོ་ནི་ང་རྒྱལ་དང་མེ་རྣམ་པར་དག་པའི་རང་བཞིན་ནོ། །གཡུང་མོ་ནི་འདོད་ཆགས་དང་ཆུ་རྣམ་པར་དག་པའི་རང་བཞིན་ནོ། །བདག་མེད་རྣལ་འབྱོར་མ་ནི་ཡབ་དང་མཐུན། །དེ་ལྟར་སྦྱོར་བའི་ཆོ་ག་བསྟན་ནས། དངོས་གཞི་དབང་བསྐུར་བ་ནི། མཎྜལ་ཡོན་དུ་འགྲོ་བས། ཧེ་རུ་ཀ་དཔལ་དབང་བསྐུར་བ༑༑འགྲོ་བ་སྐྱོབ་པའི་གཟི་བརྗིད་ཅན།།ཇི་ལྟར་ཡོན་ཏན་འབྱུང་གནས་དབང༌།

།དེ་བཞིན་བདག་ལ་དེ་སྩོལ་ཅིག །ཅེས་ལན་གསུམ་གྱིས་གསོལ་བ་གདབ། དེ་ནས་བླ་མས་ལྷའི་ང་རྒྱལ་བརྟན་པོ་དང་ལྡན་པས་བདུད་རྩི་འཁྱིལ་བའི་སྔགས་བརྗོད་ཅིང་ཡུངས་དཀར་གྱིས་བརྡེག གུ་གུལ་གྱིས་བདུག་པ་བྱ། བདུད་རྩི་གཏོར་བས་བགེགས་བསྐྲད། རྡོ་རྗེ་ལ་སོགས་པ་བསྲུང་བའི་འཁོར་ལོ་ཡང་བསྒོམ། རྣམ་པར་རྒྱལ་བའི་བུམ་པ་བཟུང་ལ་རོལ་མོ་དང་བཅས་པས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། །དེ་ནི་འཇིག་རྟེན་དགེ་བའི་བཀྲ་ཤིས་དང་པོའོ། །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་དུ་གྲགས་ཤིང་ལྷ་དང་མིས་མཆོད་པ། །ཆོས་ཀྱི་དམ་པ་སྐྱེ་རྒུ་རྣམས་ལ་ཞི་བྱེད་པ། །དེ་ནི་འཇིག་རྟེན་དགེ་པའི་བཀྲ་ཤིས་གཉིས་པའོ༑ ༑དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །མི་དང་ལྷ་དང་ལྷ་མ་ཡིན་གྱིས་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི༑ ༑འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །རྒྱལ་བ་སྲས་བཅས་བསོད་ནམས་མཐུ་དག་དང༌། །ལྷ་རྣམས་ཀུན་གྱིས་ལེགས་པར་གསུངས་པ་དང༌། །གསང་སྔགས་རིགས་སྔགས་རྣམས་ཀྱིས་མཐུ་སྟོབས་དང༌། །བདེན་པར་སྨྲ་བ་རྣམས་ཀྱི་བདེན་ཚིག་གིས། །བསོད་ནམས་རི་བོ་བཞིན་དུ་བརྟན་པ་དང༌། །རྒྱུད་ནི་ཉི་ཟླ་བཞིན་དུ་གསལ་བ་དང༌། །མཉམ་ ༼ སྙན་ ༽ པ་ནམ་མཁའ་བཞིན་དུ་ཁྱབ་པ་སྟེ། །གསུམ་པོ་དེས་ཀྱང་དེང་འདིར་བདེ་ལེགས་ཤོག ༑བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། །མི་མཐུན་གནོད་པའི་ཕྱོགས་རྣམས་སྤངས་པ་དང༌། །འདོད་པ་གྲུབ་ཅིང་ཕུན་སུམ་ཚོགས་གྱུར་པ༑ ༑བཞི་པོ་དེས་ཀྱང་དེང་འདིར་བདེ་ལེགས་ཤོག །ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། །ཚེ་རིང་ནད་མེད་ལོངས་སྤྱོད་འཕེལ་བ་དང༌། །ཐེག་པ་མཆོག་ལ་ངེས་པར་འབྱུང་གྱུར་པ། །ལྔ་པོ་དེས་ཀྱང་དེང་འདིར་བདེ་ལེགས་ཤོག

།སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། །བཟོད་པ་བསྒོམ་ཞིང་བརྩོན་འགྲུས་བརྩོམ་པ་དང༌། །མཉམ་པར་འཇོག་ཅིང་ཤེས་རབ་བསྐྱེད་པ་སྟེ། །དྲུག་པོ་དེས་ཀྱང་དེང་འདིར་བདེ་ལེགས་ཤོག །འབྱུང་པོ་གང་དག་འདིར་ནི་ལྷགས་གྱུར་ཏེ༑ ༑སའམ་འོན་ཏེ་བར་སྣང་འཁོད་ཀྱང་རུང༌། །སྐྱེ་རྒུ་ཀུན་ལ་རྟག་ཏུ་བྱམས་བྱེད་ཅིང༌། །ཉིན་དང་མཚན་དུ་ཆོས་ལ་སྤྱོད་པར་ཤོག །ཛ་ཡ་ཛ་ཡ་སིདྡྷི་སིདྡྷི་རྒྱལ་བར་གྱུར་ཅིག་རྒྱལ་བར་གྱུར་ཅིག །དེ་ནས་ཨོཾ་པྲ་ཏི་ཙ་ཧོ། ཞེས་བརྗོད་ལ་མེ་ཏོག་སྔར་ཕོག་པའི་ལྷ་དེ་ཉིད་ལ་དབུལ། མེ་ཏོག་ལྷུང་བ་བླངས་ཤིང༌། མགོ་ལ་བཅིངས་ཏེ། དྷརྨ་ཀུཎྜ་ལི་ཨ་བྷི་ཥིཉྩ། ཞེས་བརྗོད་དོ། །དེ་ནས་བདག་དང་སློབ་མ་དང་བུམ་པའི་ནང་གསུམ་ཀ་སྐད་ཅིག་གིས་སྟོང་པར་བསྒོམས་པའི་ངང་ལས་ཧཱུྃ་ལས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ལས་མི་བསྐྱོད་པ་ཞལ་བརྒྱད་ཕྱག་བཅུ་དྲུག་པ་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ༑ ཡུམ་མ་མ་ཀི་གྲི་གུག་དང་ཐོད་པ་འཛིན་པས་འཁྱུད་པར་གསལ་གདབ། སློབ་མ་རང་སྐད་ཅིག་གིས་བསྐྱེད། བླ་མའི་ངག་གི་རྗེས་སུ་ཞུགས་ལ་གསལ་གདབ༑ ཐུགས་ཀའི་ས་བོན་གྱི་འོད་ཟེར་གྱིས་གསུམ་ཀའི་ཡེ་ཤེས་པ་དགུག་གཞུག་བྱ། སྐུ་གསུང་ཐུགས་བྱིན་གྱིས་བརླབས། ཐུགས་ཀའི་ཧཱུྃ་གི་འོད་ཟེར་གྱིས་དབང་བསྐུར་གྱི་ལྷ་རིགས་ལྔ་ལ་སོགས་པ་སྤྱན་དྲངས་ཏེ། ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པ་དང༌། ཁྲོ་བོའི་གཟུགས་སུ་གྱུར་ཏེ། ཨོཾ་བཛྲ་ཨ་བྷི་ཥིཉྩ་མི་ཏཾ། ཞེས་གསུངས་ནས་བདག་དང་བུམ་པའི་ལྷ་གཉིས་ཀ་ལ་དབང་བསྐུར་བས་ཚངས་པའི་སྒོ་ནས་ལུས་ཐམས་ཅད་ཁེངས་ནས་ཟག་པ་མེད་པའི་བདེ་བས་གང༌། ཡར་ལུད་པ་ལས་མི་བསྐྱོད་པས་དབུ་བརྒྱན་པར་བསམ། མཆོད་པ་ལྔས་མཆོད། ཨོཾ་ཨཱཿཧཱུྃ་ཧཱུྃ་ཕཊ་སྭཱཧཱ། ཞེས་པ་ཅི་རིགས་པ་བཟླས། མི་བསྐྱོད་པ་ནི་ཡེ་ཤེས་ཆེ། །རྡོ་རྗེ་དབྱིངས་ནི་མཁའ་ཆེན་པོ།

།རྡོ་རྗེ་གསུམ་མཆོག་དཀྱིལ་འཁོར་གསུམ། །རྡོ་རྗེ་མཁའ་འགྲོ་ཕྱག་འཚལ་བསྟོད། །ཅེས་པས་བསྟོད༑ སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་དངོས་མེད་བྱས། །རང་བཞིན་དག་པའི་སེམས་དཔའ་ནི། །སྲིད་པ་དམ་པ་བྱེད་པར་འགྱུར། །ཞེས་བརྗོད་ལ་བུམ་པའི་ནང་གི་མི་བསྐྱོད་པ་ཡབ་ཡུམ་སྙོམས་པར་ཞུགས་པས་ཞུ་བར་གྱུར་པར་བསམས་ལ། ལག་ཏུ་བཟུང་སྟེ། ཟག་པ་མེད་པའི་བདེ་བ་ཆེན་པོས་ཀྱང་ཁེངས་ཏེ་ལུད་པ་ལས་མི་བསྐྱོད་པས་དབུ་བརྒྱན་པར་གཉིས་ཀས་བསམ་མོ༑ ༑དེས་ནི་རྣམ་པར་ཤེས་པའི་ཕུང་པོ་དང་ཞེ་སྡང་གནས་གྱུར་ཏེ། ཆོས་ཀྱི་དབྱིངས་ཀྱི་ཡེ་ཤེས་དང་མི་བསྐྱོད་པའི་ངོ་བོ་ཉིད་དུ་གྱུར་པར་གཉིས་ཀས་བསམས་ལ། མི་བསྐྱོད་པ་ལ་མཆོད་པ་ལྔས་མཆོད་དོ། །མི་བསྐྱོད་པ་ཆུའི་དབང་ངོ༌༑ ༑དེ་ནས་བདག་དང་ཅོད་པན་དང་སློབ་མ་གསུམ་ཀ་མི་དམིགས་པ་ལས་ཨཾ་ལས་རིན་པོ་ཆེ་ཨཾ་གིས་མཚན་པ། དེ་ནས་རིན་འབྱུང་ཡབ་ཡུམ་སོ་སོར་བསྐྱེད། སློབ་མས་རང་སྐད་ཅིག་གིས་བསྐྱེད་ལ། བླ་མའི་ངག་གི་རྗེས་སུ་འབྲངས་ཏེ་གསལ་བཏབ་སྟེ། རྩ་ཞལ་སེར། གཡས་སྔོ། གཡོན་དཀར། ལྷག་མ་གནག ཕྱག་མཚན་ཀ་རན་ཏ་ཀ་འཁོར་ལོ་དག །ལུག་དང་ཙ་ཀོ་ར་དང་ནི། །བྱེ་ཕྲ་ཧོར་མོ་འོལ་བ་དང༌། །ཀུ་ར་ཉི་མའི་གཡས་ནའོ། །སྟོབས་ཀྱི་རྒྱུ་དང་དུང་སྐྱོང་དང༌། །རིགས་ལྡན་པདྨ་པད་བཟང་ཅན། །འཇོག་པོ་ནོར་རྒྱས་མཐའ་ཡས་ནི༑ ༑རིན་ཆེན་རྒྱལ་བའི་གཡོན་ནའོ། །པདྨ་དང་ཉི་མའི་དཀྱིལ་འཁོར་གྱི་སྟེང་དུ་བདུད་བཞི་བརྩེགས་པའི་གདན་ལ་གཡས་གཉིས་བརྐྱང༌། གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ། མི་མགོ་རློན་པ་ལྔ་བཅུའི་དོ་ཤལ་དང༌། རུས་པའི་རྒྱན་ཆ་ལྔ་དང་ལྡན་པའོ། །ཡུམ་རིན་ཆེན་སྒྲོལ་མ་སྐུ་མདོག་ཡབ་དང་མཚུངས་པ་མཚན་ཉིད་གཞན་སྔ་མ་དང་མཐུན་པའོ། །ཐུགས་ཀའི་ཨཾ་གྱི་འོད་ཟེར་གྱིས་ཡེ་ཤེས་པ་སྤྱན་དྲངས་ལ་བསྟིམ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ༑ ཨཾ་གྱི་འོད་ཟེར་གྱིས་དབང་བསྐུར་གྱི་ལྷ་སྤྱན་དྲངས་ལ་གསོལ་བ་བཏབ་པས༑

ཕྱོགས་བཅུའི་དེ་བཞིན་གཤེགས་པས་འོག་ནས་འབྱུང་བའི་ཚིགས་བཅད་སྔགས་ཀྱི་རིན་པོ་ཆེའི་ཅོད་པན། བདག་ཅོད་པན་རིན་འབྱུང་དུ་བསྐྱེད་པ་ལ་བཅིངས་པས་ཟག་པ་མེད་པའི་བདེ་བ་ཆེན་པོ་མངོན་དུ་བྱས་ཤིང༌། རིན་ཆེན་འབྱུང་ལྡན་གྱིས་དབུ་བརྒྱན་པར་བསྒོམས་ལ། མཆོད་པ་ལྔས་མཆོད། ཨོཾ་ཨཱཿཨཾ་ཧཱུྃ་ཕཊ་སྭཱཧཱ། ཞེས་ཅི་རིགས་པ་བཟླས་ཤིང༌། རིན་ཆེན་རྒྱལ་པོ་རབ་ཏུ་ཟབ་ལ་སོགས་པས་བསྟོད། སྲིད་པ་ངོ་བོ་ཉིད་ཀྱིས་དག

།ལ་སོགས་པ་དང༌། ཅོད་པན་རིན་ཆེན་འབྱུང་ལྡན་ཡབ་ཡུམ་དུ་བསྐྱེད་པ་སྙོམས་པར་ཞུགས་ཏེ་ཞུ་བ་ལས་བྱུང་བའི་ཅོད་པན་དུ་གྱུར་པ་དེ་ལག་ཏུ་བཟུང་བ། ཐོར་གཙུག་ཅོད་པན་གྱིས་བརྒྱན་པ། །སངས་རྒྱས་ཀུན་གྱིས་རབ་བསྔགས་པའི། །རིན་ཆེན་དག་གི་དབུ་རྒྱན་དང༌། །དར་དཔྱངས་དབང་བསྐུར་སྦྱིན་པར་བྱ། །ཨོཾ་བཛྲ་ཝ་ར་ཏ་ཀ་བཛྲ་ཨ་ལི་ཧོ། ཞེས་པ་དང༌། ཨོཾ་བཛྲ་ཨ་བྷི་ཥིཉྩ་ཞེས་བརྗོད་ལ་སློབ་མའི་མགོར་བཅིང་ངོ༌། །ཏིང་ངེ་འཛིན་གྱིས་ཕྱོགས་བཅུའི་དེ་བཞིན་གཤེགས་པས་རིན་པོ་ཆེའི་ཅོད་པན་གྱིས་དབང་བསྐུར་བས་ཟག་པ་མེད་པའི་བདེ་བ་ཆེན་པོ་མངོན་དུ་བྱས། རིན་འབྱུང་གིས་དབུ་བརྒྱན་པར་གཉིས་ཀས་བསམ། སེར་སྣ་དང་ཚོར་བའི་ཕུང་པོ་གནས་གྱུར་ནས་མཉམ་པ་ཉིད་ཀྱི་ཡེ་ཤེས་དང༌། རིན་ཆེན་འབྱུང་ལྡན་གྱི་ངོ་བོ་ཉིད་དུ་གྱུར་པར་བསམས་ལ། མཆོད་པ་ལྔས་མཆོད་དོ། །རིན་ཆེན་འབྱུང་ལྡན་ཅོད་པན་གྱི་དབང་ངོ༌། །བླ་མས་རྡོ་རྗེ་དང་སློབ་མ་གཉིས་ཀ་མི་དམིགས་པ་ལས། ཛྲིཾ་ལས་པདྨ་ཛྲིཾ་གིས་མཚན་པ་ལས་སྣང་བ་མཐའ་ཡས་ཡབ་ཡུམ་དུ་བསྐྱེད། སློབ་མ་སྐད་ཅིག་གིས་བསྐྱེད་ལ་བླ་མའི་རྗེས་སུ་གསལ་བཏབ་སྟེ། སྐུ་མདོག་དམར་པོ་ ཞལ་གཡས་ནག གཡོན་དཀར་པོ། ལྷག་མ་ཐམས་ཅད་ནག་པོ། ཕྱག་མཚན་དོམ་དང་བྱ་རྒོད་དེ་བཞིན་བསེ། །སྙུག་གླང་དང་ནི་སྟག་ཉིད་དང༌། །སྤྲེའུ་སྣ་ཐུང་བ་གླང་འཚེད། །རྡོ་རྗེ་ཆོས་ཀྱི་གཡས་ནའོ། ཁྲ་འུག་བྱ་དཀར་སེང་གེ་དང༌། །མཚོར་གནས་དེ་བཞིན་ར་དང་ནི། །རི་དྭགས་ཕག་དང་ཡང་དག་ལྡན༑ ༑གཡས་མིན་པར་ནི་རྟག་ཏུ་གནས། །ཡུམ་གོས་དཀར་མོ་སྐུ་མདོག་ཡབ་དང་མཚུངས་ཏེ་མཚན་ཉིད་སྔ་མ་དང་མཐུན་པའོ། །དེ་ནས་ཐུགས་ཀའི་ཛྲིཾ་གྱི་ཡི་གེའི་འོད་ཟེར་གྱིས་གསུམ་ཀ་ལ་ཡེ་ཤེས་པ་དགུག་གཞུག་བྱ། སྐུ་གསུང་ཐུགས་བྱིན་གྱིས་བརླབ། ཛྲིཾ་གྱི་འོད་ཀྱིས་དེ་བཞིན་གཤེགས་པ་ཐམས་ཅད་སྤྱན་དྲངས་ལ། གསོལ་བ་བཏབ་པས་དེ་དག་གིས་རྡོ་རྗེ་རྩེ་དགུ་པ་བདག་དང་རྡོ་རྗེ་འོད་དཔག་མེད་དུ་བསྐྱེད་པའི་གཡས་སུ་གཏད་པས་ཟག་པ་མེད་པའི་བདེ་བ་མངོན་དུ་བྱས་ནས།

འོད་དཔག་མེད་དབུ་རྒྱན་དུ་བསམས་ལ། མཆོད་པ་ལྔས་མཆོད། ཨོཾ་ཨཱཿཛྲིཾ་ཧཱུྃ་ཕཊ་སྭཱཧཱ། ཅི་ནུས་སུ་བཟླས། རྡོ་རྗེ་དཔག་མེད་རྒྱལ་པོ་ཆེ། །ལ་སོགས་པས་བསྟོད། སྲིད་པ་ངོ་བོ་ཉིད་ཀྱིས་དག །ལ་སོགས་པ་བརྗོད་པ་དང༌། རྡོ་རྗེ་འོད་དཔག་མེད་དུ་བསྐྱེད་པ་ཡབ་ཡུམ་སྙོམས་པར་ཞུགས་ཏེ་ཞུ་བ་ལས་རྡོ་རྗེར་གྱུར་པར་བསམས་ལ། དེ་བཟུང་སྟེ། ཏིང་ངེ་འཛིན་གྱིས་ཕྱོགས་བཅུའི་དེ་བཞིན་གཤེགས་པས་རྡོ་རྗེ་རྩེ་དགུ་པ་གཡས་སུ་གཏད་པར་གཉིས་ཀས་བསམས་ལ། སངས་རྒྱས་རྡོ་རྗེའི་དབང་གིས་ནི། །དེ་རིང་ཁྱོད་ལ་བསྐུར་བར་གྱུར། །འདི་དེ་སངས་རྒྱས་ཐམས་ཅད་ཉིད༑ ༑བཟང་འགྲུབ་ཕྱིར་ནི་རྡོ་རྗེ་བཟུང༌། །ཞེས་པ་དང༌། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་ཚུལ་དག་པའི་བདག །ཅེས་བརྗོད་ལ་སྦྱིན་ཏེ། ཟག་པ་མེད་པའི་བདེ་བ་ཆེན་པོ་མངོན་དུ་བྱས་ནས། སྤྱི་བོར་འོད་དཔག་མེད་ཀྱིས་མཚན་པར་གཉིས་ཀས་བསྒོམ། འདོད་ཆགས་དང་འདུ་ཤེས་ཀྱི་ཕུང་པོ་གནས་གྱུར་ཏེ། སོ་སོར་རྟོག་པའི་ཡེ་ཤེས་དང་འོད་དཔག་མེད་ཀྱི་ངོ་བོར་གྱུར་པ་ཡིན་ནོ༑ ༑ཞེས་བསྟན་ལ། འོད་དཔག་མེད་དུ་དམིགས་པ་ལ། མཆོད་པ་ལྔས་མཆོད༑ ༑འོད་དཔག་ཏུ་མེད་པ་རྡོ་རྗེའི་དབང་ངོ༌། །དེ་ནས་བདག་དང་དྲིལ་བུ་རྣམས་མི་དམིགས་པ་ལས་ཁཾ་ལས་རལ་གྲི་ཁཾ་གིས་མཚན་པ། དེ་ཡོངས་སུ་གྱུར་པ་ལས་དོན་ཡོད་གྲུབ་པར་བསྐྱེད། སློབ་མས་རང་སྐད་ཅིག་གིས་བསྐྱེད་དེ། བླ་མའི་ངག་གི་རྗེས་སུ་འབྲངས་ཏེ་གསལ་བཏབ་སྟེ། སྐུ་མདོག་ལྗང་ཁུ་གཡས་ཞལ་ནག་པོ། གཡོན་དཀར་བ། གཞན་རྣམས་ནག་པོ། ཕྱག་མཚན། གཟའ་ལག་ཕུར་བུ་མཇུག་རིངས་དང༌། །སྒྲ་གཅན་མིག་དམར་པ་ཝ་སངས། །སྤཻན་པ་ཁྱབ་འཇུག་རྟ་རྒྱལ་གྱི། །གཡས་པ་ཉིད་དུ་རབ་ཏུ་གྲགས། །དབང་པོ་ཚངས་པ་དེ་བཞིན་དྲག ༑འདོད་པ་དེ་བཞིན་ཐོད་པ་ཅན། །གཅེར་བུ་དང་ནི་ཐག་བཟངས་རིས༑ ༑སྟོབས་ལྡན་ཞེས་པ་གཡོན་ནའོ། །ཡུམ་སྒྲོལ་མ་སྐུ་མདོག་ཡབ་དང་མཚུངས་པས་འཁྱུད་པ།

མཚན་ཉིད་ཐམས་ཅད་སྔ་མ་དང་མཐུན་པར་བསྒོམ༑ ཐུགས་ཀའི་ཁཾ་གི་འོད་ཟེར་གྱིས་གཉིས་ཀ་ལ་ཡེ་ཤེས་པ་དགུག་གཞུག་བྱ༑ སྐུ་གསུང་ཐུགས་བྱིན་གྱིས་བརླབ། ཁཾ་གི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་རྣམས་སྤྱན་དྲངས་པར་གསོལ་བ་བཏབ་པས། དེ་དག་གིས་བདག་དང་དབང་རྫས་ཀྱི་གཡོན་དུ་དྲིལ་བུ་གཏད་པས་བདེ་བ་ཆེན་པོ་མངོན་དུ་བྱས་ཤིང་དོན་ཡོད་གྲུབ་པས་དབུ་ལ་བརྒྱན། དེ་ལ་མཆོད་པ་ལྔས་མཆོད། ཨོཾ་ཨཱཿཁཾ་ཧཱུྃ་ཕཊ་སྭཱཧཱ། ཞེས་ཅི་རིགས་པ་བཟླས་ལ། དོན་ཡོད་རྡོ་རྗེ་རྫོགས་སངས་རྒྱས༑ ༑ལ་སོགས་པས་བསྟོད། སྲིད་པ་ངོ་བོ་ཉིད་ཀྱིས་དག །ལ་སོགས་པ་བརྗོད་པ་དང་དོན་གྲུབ་ཏུ་བསྐྱེད་པ་སྙོམས་པར་ཞུགས་ཏེ། དྲིལ་བུར་གྱུར་པ་ལག་ཏུ་བཟུང་ལ། ཕྱོགས་བཅུའི་དེ་བཞིན་གཤེགས་པས་བསྟོད་པར་གཉིས་ཀས་བསམ་ཞིང༌། འདི་ནི་རྣལ་འབྱོར་མ་ཀུན་གྱི། །ཤེས་རབ་དབྱངས་ཀྱིས་རྗེས་འགྲོར་བཤད། ཁྱེད་ཀྱིས་ཀྱང་ནི་རྟག་ཏུ་བཅང༌། །བྱང་ཆུབ་མཆོག་ཏུ་རྒྱལ་བ་བཞེད། །སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་དངོས་མེད་བྱས། །རང་བཞིན་དག་པའི་སེམས་དཔའ་ནི། །སྲིད་པ་དམ་པ་བྱེད་པར་འགྱུར། །ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སྟྭཾ། ཞེས་བརྗོད་དེ་གཡོན་དུ་གཏད་ལ་འཁྱུད་པའི་ཚུལ་དུ་འཛིན་དུ་གཞུག དེས་ཟག་པ་མེད་པའི་བདེ་བ་ཆེན་པོ་མངོན་དུ་བྱས་ནས། སྤྱི་བོར་དོན་གྲུབ་ཀྱིས་མཚན་པར་གཉིས་ཀས་བསྒོམ། ཕྲག་དོག་དང་འདུ་བྱེད་ཀྱི་ཕུང་པོ་གནས་གྱུར་ཏེ། བྱ་བ་གྲུབ་པའི་ཡེ་ཤེས་དང༌། དོན་ཡོད་གྲུབ་པའི་ངོ་བོར་གྱུར་པ་ཡིན་ནོ། །ཞེས་བསྟན་ཅིང་མོས་ལ་མཆོད་པ་ལྔས་མཆོད་དོ། །དོན་ཡོད་གྲུབ་པ་དྲིལ་བུའི་དབང་ངོ༌། །དེ་ནས་བདག་དང་སློབ་མ་རྣམས་མི་དམིགས་པ་ལས། བྷྲཱུྃ་ལས་འཁོར་ལོ་བྷྲཱུྃ་གིས་མཚན་པ་ལས་རྣམ་སྣང་ཡབ་ཡུམ་དུ་བསྐྱེད། སློབ་མ་རང་སྐད་ཅིག་གིས་བསྐྱེད་དེ། བླ་མའི་རྗེས་སུ་གསལ་གདབ་བོ། །དེ་ཡང་སྐུ་མདོག་དཀར་པོ།

ཞལ་གཡས་གནགགཡོན་དམར་བ། གཞན་ཐམས་ཅད་ནག་པོ། ཕྱག་མཚན་ནི། རྨ་བྱ་མ་ཧེ་ཆུ་སྲིན་དང༌། །ཉ་ཡི་རྒྱལ་པོ་རུས་སྦལ་དང༌། །འོག་གི་ཀླུ་དང་ངང་པ་དང༌། །རི་བོང་འཕན་པའི་གཡས་པ་ན། །སྦལ་པ་ཐུ་བོ་སྤྲིན་ཤུགས་ཀྱི། ཁ་ཆུ་མིག་སྨན་མཚུངས་བྱི་བ། །གཡག་དང་དྲི་ལྡན་དེ་བཞིན་བཞད། །གཡོན་པའི་ཐོད་པ་བརྒྱད་ནའོ༑ ༑ཡུམ་སྤྱན་མ་སྐུ་མདོག་དཀར་མོས་འཁྱུད་པ། མཚན་ཉིད་གཞན་སྔར་དང་མཐུན་པར་གསལ་གདབ། སྙིང་ཁའི་འོད་ཟེར་གྱིས་གཉིས་ཀ་ལ་ཡེ་ཤེས་པ་དགུག་གཞུག་བྱ། སྐུ་གསུང་ཐུགས་བྱིན་གྱིས་བརླབ། བྷྲཱུྃ་ཡིག་གི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་སྤྱན་དྲངས་ཏེ་གསོལ་བ་བཏབ་པས། རང་གི་གསང་མཚན་གྱིས་བདག་ལ་མིང་གི་དབང་བསྐུར་བར་བསམ་ཞིང༌། རྡོ་རྗེ་དྲིལ་བུ་བསྣོལ་བར་བཞག་སྟེ། ཨོཾ་བཛྲ་སཏྭ་སྟྭཾ་ཨ་བྷི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ་ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། །ཞེས་ལྷ་གང་ལ་མེ་ཏོག་ཕོག་པའི་རིགས་ལྔའི་མིང་གི་རྣམ་གྲངས་ཀྱི་མིང་གདགས་སོ། །མིང་གི་དབང་བསྐུར་བས་ཟག་པ་མེད་པའི་བདེ་བ་ཆེན་པོ་མངོན་དུ་བྱས་པ་དང༌། རྣམ་སྣང་གིས་དབུ་བརྒྱན་པར་བསམ་མོ། །དེ་ནས་གཏི་མུག་དང་གཟུགས་ཀྱི་ཕུང་པོ་གནས་གྱུར་ནས། མེ་ལོང་ལྟ་བུའི་ཡེ་ཤེས་དང༌། རྣམ་སྣང་གི་ངོ་བོ་ཉིད་དུ་གྱུར་པར་གཉིས་ཀས་མོས་ལ་མཆོད་པ་ལྔས་མཆོད། རྣམ་པར་སྣང་མཛད་མིང་གི་དབང་ངོ༌། །དེ་ལྟར་ན་འཁོར་གསུམ་ཡོངས་སུ་དག་པ་སྟེ། འཁོར་གསུམ་ནི༑ བླ་མ་དང༌། དབང་རྫས་དང༌། སློབ་མ་ཡིན་ལ། ཡོངས་སུ་དག་པ་ནི་བསྙེན་བསྒྲུབ་བཞིས་དག་པ་ཡིན་ཏེ། མཁའ་འགྲོ་མ་རྡོ་རྗེ་གུར་གྱི་དགོངས་པ་ཡིན་ནོ༑ ༑དེ་ནས་སློབ་མ་མི་བསྐྱོད་པའི་ང་རྒྱལ་འཛིན་དུ་བཅུག་ལ། རྡོ་རྗེ་མི་དམིགས་ཏེ་སྟོང་པ་ལས་ཧཱུྃ་ལས་རྡོ་རྗེར་བསྐྱེད་པ་ལག་ཏུ་བཟུང་ལ༑ འདི་དེ་སངས་རྒྱས་ཐམས་ཅད་ཉིད། །ཧེ་རུ་ཀ་དཔལ་ཕྱག་ན་བསྣམས། ཁྱོད་ཀྱིས་ཀྱང་ནི་རྟག་ཏུ་བཅང༌།

།ཧེ་རུ་ཀ་དཔལ་བརྟུལ་ཞུགས་བརྟན། །ཞེས་བརྗོད་ལ་སློབ་མའི་སྙིང་ཁར་འཛིན་དུ་བཅུག་སྟེ། ཨོཾ་སརྦ་ཏ་ཐཱ་ག་ཏ་བཛྲ་ས་མ་ཡ་ཏིཥྛ་ཨེ་ཥ་པདྨ་དྷ་ར་ཡ་མི་ཧ་ཧ་ཧ་ཧ་ཧི་ཧི་ཞེས་བརྗོད་ལ་མི་བསྐྱོད་པའི་སྐུ་གསུང་ཐུགས་རྡོ་རྗེ་དང་མ་བྲལ་བར་གྱིས་ཤིག་པའི་བརྡ་ཡིན་ཞེས་སྤྲད་དོ། །ཐུན་མོང་གི་བརྟུལ་ཞུགས་སོ། །དེ་ནས་ཡང་ཧེ་རུ་ཀའི་ང་རྒྱལ་འཛིན་དུ་བཅུག་ལ། ཀ་པཱ་ལ་མི་དམིགས་པ་ལ་ཀ་པཱ་ལ་ཉིད་དུ་བསྐྱེད་ལ། སྙིང་ཁར་འཛིན་དུ་བཅུག་ལ་ཟག་པ་མེད་པའི་བདེ་བ་ཆེན་པོའི་ཡེ་ཤེས་བསྐྱེད་པའི་མཚོན་བྱེད་དུ་བསྟན། ཁ་ཊྭཱཾ་ག་གྲུ་མོར་འཛིན་དུ་བཅུག་ལ། སེམས་ཉིད་རིག་པ་བྱང་ཆུབ་ཀྱི་སེམས་དེ་ཡང་ཐབས་ཤེས་རབ་གཉིས་མེད་ཡིན་པའི་མཚོན་བྱེད་དུ་བསྟན། གཡས་སུ་ཨོཾ་ལས་སྐྱེས་པའི་ཌ་མ་རུ་སྦྱིན་ལ། ཆོས་ཐམས་ཅད་སྟོང་པ་ཉིད་དུ་སྟོན་པའི་མཚོན་བྱེད། ང་རྒྱལ་ལ་སོགས་པའི་སྐྱོན་དྲུག་གཅོད་པའི་མཚོན་བྱེད་ཡིན་ནོ་ཞེས་བརྡ་སྤྲད་ལ། ཧེ་རུ་ཀ་དཔལ་ཁ་ཊྭཱཾ་ག །རྣལ་འབྱོར་མ་ནི་ཌ་མ་རུ༑ ༑རྡོ་རྗེ་ཁ་ཊྭཱཾ་རྡོ་རྗེར་བཅས། །དྲིལ་བུ་སིལ་སིལ་སྒྲ་སྒྲོགས་ཤིང༌། །ཚངས་པའི་སྐུད་ཐོགས་རྣལ་འབྱོར་གདབ། །གྲི་གུག་དང་ནི་ཀ་པཱ་ལ། །དཔལ་བོ་ཆེན་པོས་བླང་བར་བགྱི། །ཞེས་བརྗོད་དེ་ཧེ་རུ་ཀའི་སྐུ་གསུང་ཐུགས་རྡོ་རྗེ་དང་མི་འབྲལ་བར་གྱིས་ཤིག་པའི་བརྡ་ཡིན་ནོ། །ཞེས་བྱ་སྟེ་ཐུན་མོང་མ་ཡིན་པའི་བརྟུལ་ཞུགས་གཅིག་པོ་འདི་བུམ་དབང་བཅུ་གཅིག་གི་ནང་དུ་མི་བགྲང་ངོ༌། །དེ་ནས་མཎྜལ་ཕུལ་ལ། དཔའ་བོ་ཆེན་པོ་མི་ལྡོག་པའི། །དབང་བསྐུར་བ་ནི་བདག་ལ་སྩོལ། །སེམས་ཅན་ཀུན་གྱི་དོན་གྱི་ཕྱིར། །བདག་ནི་རྡོ་རྗེ་སློབ་དཔོན་བགྱིད༑ ༑ཅེས་ལན་གསུམ་གྱིས་གསོལ་བ་གདབ། རིམ་པ་བཞིན་དུ་རེ་རེ་སེངྒེའི་ཁྲིའི་སྟེང་དུ་པདྨའི་གདན་ལ་སྐྱྀལ་ཀྲུང་གིས་བཞག་ལ། ཐམས་ཅད་ཀྱིས་བཀྲ་ཤིས་ཀྱི་ཚིགས་སུ་བཅད་པ་སྔོན་དུ་འགྲོ་བས། ཧཱུྃ་ལས་བསྐྱེད་པའི་རྡོ་རྗེ་རྩེ་དགུ་པ་བཟུང་ལ།

འདི་དེ་སངས་རྒྱས་ཐམས་ཅད་ཉིད། །རྡོ་རྗེ་སེམས་དཔའི་ཕྱག་ན་བསྣམས༑ ༑རྡོ་རྗེ་སྙིང་པོའི་བརྟུལ་ཞུགས་བརྟན། ཁྱོད་ཀྱིས་ཀྱང་ནི་རྟག་ཏུ་བཟུང༌༑ ༑ཨོཾ་སརྦ་ཏ་ཐཱ་ག་ཏ་སིངྔྷི་བཛྲ་ས་མ་ཡ་སྟྭཾ་དྷ་ར་ཡ་མི་ཧི་ཧི་ཧི་ཧི་ཧཱུྃ། ཞེས་བརྗོད་པས་ལག་པ་གཡས་པར་གཏད་དེ། སྙིང་ཁར་འཛིན་དུ་བཅུག་ལ། ཧཱུྃ༑ སེམས་དཔའ་ཐོག་མ་མཐའ་མེད་པ། །རྡོ་རྗེ་སེམས་དཔའ་དགའ་བ་ཆི༑ ༑ཀུན་ཏུ་བཟང་པོ་ཀུན་གྱི་བདག །རྡོ་རྗེ་སྙེམ་མའི་བདག་པོའི་བདག །ཞེས་བརྗོད་པ་དང༌། ཨོཾ་མཧཱ་བཛྲ་ཧཱུྃ། ཞེས་བརྗོད་དོ། །སྨིན་མཚམས་ལས་མི་འདའ་བར་ལན་གསུམ་གསོར་ལ། ཡང་སྙིང་ཁར་འཛིན་དུ་བཅུག་སྟཻ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་བརྗོད་བྱ་སེམས་ཉིད་རིག་པ་བྱང་ཆུབ་ཀྱི་སེམས་ཡིན་པའི་མཚོན་བྱེད་དུ་བསྟན། དེ་ཐུགས་ཀྱི་དམ་ཚིག་གོ །ཨ་ལས་སྐྱེས་པའི་དྲིལ་བུ་གཡོན་དུ་བཟུང་ལ། འདི་དེ་སངས་རྒྱས་ཐམས་ཅད་ཀྱི། །ཤེས་རབ་དབྱངས་ཀྱི་རྗེས་འགྲོར་བཤད། །རྒྱལ་བས་བྱང་ཆུབ་མཆོག་བརྗོད་པ། ཁྱོད་ཀྱིས་ཀྱང་ནི་རྟག་ཏུ་ཟུངས། །ཞེས་བརྗོད་པས་གཡོན་ཏུ་གཏད་དེ། སྲིད་པ་ངོ་བོ་ཉིད་ཀྱིས་དག །ལ་སོགས་པའི་མཐར། ཨོཾ་བཛྲ་གྷནྡྷེ་ཨ། ཞེས་བརྗོད་ལ་དཀྲོལ་དུ་གཞུག དེ་ནས་སྟེང་འོག་ཏུ་བསྣོལ་ལ་མ་བྱུང་བའི་ཚུལ་དུ་བྱས་ལ་སེམས་ཉིད་གཉིས་སུ་མེད་པའི་ཡེ་ཤེས་ཀྱི་རྗོད་བྱེད་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་མཚོན་བྱེད་དུ་བསྟན། གསུང་གི་དམ་ཚིག་གོ །བདག་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་ལོ་གྲངས་བཅུ་དྲུག་མ་ལྟ་བུ་གྲི་གུག་དང་ཐོད་པ་འཛིན་པས་འཁྱུད་པ། པདྨ་དང་ཟླ་བའི་དཀྱིལ་འཁོར་གྱི་སྟེང་དུ་སྐྱིལ་མོ་ཀྲུང་གིས་བཞུགས་པ་སྐུའི་དམ་ཚིག ལྷ་སྐུ་ཕྱག་རྒྱ་ཆེན་པོ་བསྒོམས་ཏེ། དམ་ཚིག་གསུམ་སྦྱིན་པ། རྡོ་རྗེ་རབ་གནས་རྡོ་རྗེ་ཉིད། །ཆེ་དང་དྲིལ་བུ་ཆེན་པོ་བཟུང༌།

།དེ་རིང་རྡོ་རྗེ་སློབ་དཔོན་གྱུར༑ ༑སློབ་མ་བསྡུ་བ་ཉིད་དུ་གྱིས། །ཞེས་བརྗོད་ལ། དེ་རིང་དཀྱིལ་འཁོར་སློབ་དཔོན་གྱུར། །སྔགས་དང་རྒྱུད་རྣམས་འཛིན་གྱུར་པས། །སངས་རྒྱས་བྱང་ཆུབ་སེམས་དཔའ་དང༌། །ལྷ་རྣམས་ཀྱིས་ཀྱང་མཐུན་པར་བྱེད། །དཀྱིལ་འཁོར་ཆོ་ག་བཞིན་དུ་ནི། ཁྱེད་ཀྱིས་ནན་ཏན་བསྐྱེད་ལ་བྲིས། སྔགས་དང་རྒྱུད་རྣམས་འཛིན་གྱུར་པར། །བསྒྲུབ་པ་པོ་རྣམས་སྔགས་ལ་སྦྱོར། །ཞེས་སློབ་དཔོན་གྱིས་རྗེས་སུ་གནང་བ་སྦྱིན་ཏེ། ཉོན་མོངས་པ་དང་ཕུང་པོ་ཐམས་ཅད་དག་པས༑ དབྱིངས་དང་ཡེ་ཤེས་དབྱེར་མེད་པའི་ངོ་བོ་རྣམ་པ་རྡོ་རྗེ་སེམས་དཔར་གསལ་ལོ། །རྡོ་རྗེ་སློབ་དཔོན་གྱི་དབང་ངོ༌། །དེ་བརྟན་པར་བྱེད་པ་བུམ་པའི་དབང་ནི། སྙིང་ཁའི་ཧཱུྃ་ལས་འོད་འཕྲོས་ཏེ། ཕྱོགས་བཅུའི་དེ་བཞིན་གཤེགས་པ་སྤྱན་དྲངས། དེ་རྣམས་ཀྱིས། སངས་རྒྱས་རྣམས་ནི་ཐམས་ཅད་ཀྱི༑ ༑གསང་གསུམ་གནས་ལས་བྱུང་བ་ཡི། ཁམས་གསུམ་ཀུན་གྱིས་ཕྱག་བྱས་པའི༑ ༑རྡོ་རྗེའི་དབང་བསྐུར་ཆེན་པོ་སྦྱིན། །ཞེས་གསུངས་པས། དེ་རྣམས་ཀྱིས་རིན་པོ་ཆེའི་བུམ་པ་བྱང་ཆུབ་ཀྱི་སེམས་ཀྱིས་གང་བས་དབང་བསྐུར་བས་ལས་དང་ཉོན་མོངས་པ་ཐམས་ཅད་དག་ནས་ཟག་པ་མེད་པའི་བདེ་བ་ཆེན་པོའི་ངོ་བོར་གྱུར་པར་བསམ་ཞིང་དངོས་སུ་རང་གིས་བརྗོད་ལ་བུམ་པའི་ཆུས་དབང་བསྐུར་བའི་མཐར་མི་བསྐྱོད་པས་དབུ་རྒྱན་དུ་བསམ། དེས་ལུས་ཀྱི་དྲི་མ་དག་པའི་རྟགས་སུ་ལུས་རྟག་ཏུ་རྣམ་སྣང་དུ་དྲན་པར་བྱའོ། །དེ་ནས་བུམ་པའི་དབང་གི་མཐའ་བརྟེན་རྗེས་སུ་གནང་བ་ནི། བླ་མས། དེང་ནས་བརྩམས་ཏེ་རྫོགས་སངས་རྒྱས། །རྣལ་འབྱོར་མ་དང་དཔའ་ཚོགས་དང༌། །ཤེས་རབ་ཐབས་ཀྱི་སྟོབས་ཅན་གྱི། །གར་མཆོད་བདེ་བའི་དགའ་སྟོན་གྱིས། །ཞེས་བརྗོད་པས་ཐམས་ཅད་ཀྱིས་པད་མ་བསྐོར་བའི་གར་སྔོན་དུ་འགྲོ་བས་སྒེག་པའི་ཕྱག་རྒྱ་ལས་དཀྱིལ་འཁོར་གྱི་དྲིན་ལན་བསབ་པའི་ཕྱིར་མཆོད་པ་ཡིན་ལ། ཕྱི་གར་གྱི་རྗེས་སུ་གནང་བ་ཐོབ་པ་ཡིན་ནོ།

།དེ་བཞིན་དུ། སྒེག་དང་བཅས་པས་ཕྲེང་བ་འཕྱང༌། །སངས་རྒྱས་ཀུན་སོགས་རྣལ་འབྱོར་མ། །དེ་ནི་བྲལ་བར་མི་འགྱུར་ཏེ༑ ༑ཕྲེང་བ་དེ་ཡི་རྒྱན་ཡིན་ནོ། །ཞེས་བརྗོད་པ་དང༌། ཐམས་ཅད་ཀྱིས་མེ་ཏོག་ཕྲེང་བས་མཆོད་དོ། །ལུས་ཅན་ཀུན་ལ་དམ་ཆོས་ཀྱི། །གླུ་ནི་ཁྱོད་ཀྱིས་བླང་བར་བྱ༑ ༑དེ་ནས་རྣལ་འབྱོར་མ་དེ་དང༌། །མྱུར་དུ་བདེ་བ་མྱོང་བར་འགྱུར། །ཞེས་བརྗོད་པ་དང༌། ཐམས་ཅད་ཀྱིས་གླུའི་མཆོད་པ་བྱའོ། ཁྱོད་ཀྱིས་རྒྱལ་ལ་དྲི་ཕུལ་བས༑ ༑ཚུལ་ཁྲིམས་ཏིང་འཛིན་ཤེས་རབ་དང༌། །རྣམ་གྲོལ་ཡེ་ཤེས་མཐོང་བ་ཡི། །བྱང་ཆུབ་ལུས་ཅན་རྣམས་ལ་བགོས། །ཞེས་བརྗོད་པས། དྲིའི་སྣོད་གཏད་དེ། འགྲིམ་དུ་བཅུག་པས་མཆོད། རྫོགས་སངས་རྒྱས་ལ་སྤཽས་ཕུལ་བས༑ ༑བརྟུལ་ཞུགས་བཟང་པོས་ལེགས་ཚིམས་ནས། །ལུས་ཅན་བདེ་གཤེགས་ཆ་ལུགས་སུ། །ཡེ་ཤེས་ཀྱིས་ནི་འཚིམ་པར་གྱིས། །ཞེས་བརྗོད་པས་སྤོས་འགྲིམ་དུ་བཅུག་ལ་མཆོད། །ཆོས་ཀྱི་མེ་ནི་ལེགས་སྦར་བས། །པད་མ་གར་དབང་ལེགས་ཉིད་དུ། །སེམས་ཅན་མ་རིག་ལྡོངས་བྱས་པ། །ཡེ་ཤེས་སྒྲོན་མེས་སྣང་བར་གྱིས། །མར་མེ་འགྲིམ་དུ་བཅུག་ལ་མཆོད་དོ། །སེམས་ཅན་གྱི་དོན་བྱ་བའི་རྗེས་སུ་གནང་བ། ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་རབ་རིབ་བསལ་བ་ལྟར། །བུ་ཁྱོད་ཀྱིས་ནི་མི་ཤེས་པའི། །རབ་རིབ་རྒྱལ་བ་རྣམས་ཀྱིས་བསལ། །ཨོཾ་བཛྲ་ནཻ་ཏྲ་ཨ་པ་ཧ་ར་པ་ཏྲ་ལཾ་ཧྲི། ཞེས་བརྗོད་ལ། གསེར་གྱི་ཐུར་མས་མིག་འབྱེད་པའི་ཚུལ་དུ་བྱའོ། །ཡང༌། ཆོས་རྣམས་གཟུགས་བརྙན་ལྟ་བུ་སྟེ། །དག་ཅིང་གསལ་ལ་རྙོག་པ་མེད། །བཟུང་དུ་མེད་ཅིང་བརྗོད་དུ་མེད༑ ༑རྒྱུ་དང་ལས་ལས་ཀུན་ཏུ་འབྱུང༌། །ངོ་བོ་ཉིད་མེད་གནས་མེད་པར། །དེ་ལྟར་ཆོས་འདི་ཤེས་གྱིས་ལ། །སེམས་ཅན་དོན་ལ་མཉམ་མེད་གྱྀས། །འོན་ཀྱང་རྣལ་འབྱོར་མ་སྲས་སྐྱེས། །ཞེས་བརྗོད་ལ་མེ་ལོང་འགྲིམ་དུ་བཅུག་སྟེ། ཆོས་ཐམས་ཅད་མེ་ལོང་གི་གཟུགས་བརྙན་ལྟར་རང་བཞིན་མེད་པར་ཤེས་པར་གྱིས་ལ་སེམས་ཅན་གྱི་དོན་གྱིས་ཤིག་ཅེས་བསྟན་ཏོ།

ཁྱད་པར་དུ་ཆོས་ཀྱི་འཁོར་ལོ་བསྐོར་བའི་རྗེས་གནང་ནི། སེམས་ཅན་ཀུན་ལ་ཕན་པའི་ཕྱིར། །འཇིག་རྟེན་ཀུན་ལ་ཐམས་ཅད་དུ། །བྱ་བ་སྤྱོད་ཚུལ་གསང་བ་ཡི། །ཆོས་ཀྱི་འཁོར་ལོ་བསྐོར་བར་གྱིས། །ཞེས་འཁོར་ལོ་འགྲིམ་དུ་གཞུག་ལ། རྐང་པའི་བར་དུ་གཞུག་གོ

༑ཡང༌། ཁྱོད་ཀྱིས་ཐེ་ཚོམ་དོགས་མེད་པར། །ཡིད་གཉིས་མེད་པའི་སེམས་ཀྱིས་སུ། །ཆོས་ཀྱི་དུང་ནི་བླ་མེད་པ། །དྲི་མེད་ཀུན་ཏུ་གང་བར་བྱོས། །ཞེས་པས་དུང་བྱིན་ནས་རིམ་པ་བཞིན་དུ་འབུད་དུ་བཅུག དངོས་གྲུབ་བསྒྲུབ་པའི་རྗེས་སུ་གནང་བ་ནི། ཞི་དང་རྒྱས་དང་དབང་དང་དགུག །སྡང་བར་བྱ་དང་གནོད་སོགས་དང༌། །གསོད་དང་སྐྲོད་པ་དེ་བཞིན་ཏེ། །ལས་དེ་རྣམས་ནི་འགྲུབ་པར་གྱིས། །རལ་གྲི་མིག་སྨན་ས་འོག་དང༌། །མཆིལ་ལམ་དེ་བཞིན་རི་ལུ་སྟེ། །རྣལ་འབྱོར་མ་ཡིས་དངོས་གྲུབ་བསྒྲུབས། །དེ་ནི་ཅི་དགར་བསྒྲུབ་པར་གྱིས༑ ༑ཞེས་སློབ་མས་རྗེས་སུ་བཟླས་ཏེ། གཙོ་བོས་ཇི་ལྟར་བཀའ་བསྩལ་པ༑ ༑དེ་དག་ཐམས་ཅད་བདག་གིས་བགྱི། །ཞེས་ལན་གསུམ་གྱིས་ཁས་བླང་བར་བྱའོ། །ལུང་བསྟན་པ་ནི། ཆོས་གོས་སྣམ་སྦྱར་གྱོན་ཏེ། གཡོན་པས་ཟུར་གཉིས་རྟ་ཡི་རྣ་བ་ལྟར་བྱས་ལ་བཟུང་སྟཻ། གཡས་པ་མི་འཇིགས་པའི་ཕྱག་རྒྱ་དང་བཅས་པས་བསྟན་པའི་བདག་པོའི་ཚུལ་དུ་བྱས་ལ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཀྱང་མགྲིན་གཅིག་ཏུ་ལུང་སྟོན་པར་བསམས་ཏེ༑ འདི་ལྟར་ང་ཡིས་ལུང་བསྟན་ཏེ། །ཧེ་རུ་ཀ་དཔལ་དེ་བཞིན་གཤེགས༑ ༑དངོས་པོ་མཆོག་ཏུ་གྲུབ་པའི་ཕྱིར། །སྲིད་པའི་ངན་འགྲོ་རྣམས་ལས་བཏོན༑ ༑ཤྲཱི་ཧེ་རུ་ཀ་ན་མ་སརྦ་ཏ་ཐཱ་ག་ཏ་སིདྡྷི་ས་མ་ཡ་སྟྭཾ། བྷུ ་ ར་བྷུ་ཝ་སྭ། ཞེས་པའི་མཐར་ཆེ་གེ་མོ་ཞེས་བྱ་བའི་དེ་བཞིན་གཤེགས་པར་འགྱུར་རོ། །ཞེས་གསང་མཚན་དང་མཐུན་པར་ལུང་བསྟན་ཏེ། ཕྱཽགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཀྱང་མགྲིན་གཅིག་ཏུ་ལུང་སྟོན་པར་འགྱུར་རོ། །ཞེས་ངེས་པའི་ཤེས་པ་བསྐྱེད་དོ། །དེ་ལྟར་བསྟན་པ་ལ་དགའ་བས་གཟེངས་བསྟོད་པ་སྟེ། ལུང་བསྟན་ཅིང་གཟེངས་བསྟོད་པ་ཞེས་བྱའོ། །དབུགས་དབྱུང་བ་ནི། ཁམས་གསུམ་གྱི་ནི་རྒྱལ་སྲིད་ཆེ། །རྒྱལ་བའི་བདག་པོ་བསྟན་པ་དང༌། །དེ་ནི་བདུད་ལས་རྣམ་རྒྱལ་ཞིང༌༑ ༑གྲོང་ཁྱེར་མཆོག་ཏུ་ཞུགས་པ་ཡིན། །དེ་ནི་སངས་རྒྱས་ཉིད་ཐོབ་པར།

ཁྱེད་རྣམས་ཐེ་ཚོམ་མེད་པ་ཡི། །དབང་ནི་བསྐུར་བ་ཙམ་གྱིས་ནི། །སློབ་མ་ཡོན་ཏན་བདག་པོར་འགྱུར། །སློབ་དཔོན་ཉིད་ཀྱིས་བདེ་བ་ཡིས། །བརྟན་གཡོ་ཀུན་གྱི་དམ་ཚིག་ཡིན། །ཞེས་བརྗོད་དེ། །དེ་ཡི་དོན་ཡང་བཤད་དོ། །དེ་ལྟར་སྲིད་པའི་སྡུག་བསྔལ་ལས་གྲོལ་བར་འགྱུར་རོ། །ཞེས་དབུགས་དབྱུང་བ་ཡིན་ལ། དེ་ལ་དགའ་བ་སྐྱེས་པས་གཟེངས་བསྟོད་པ་སྟེ། དབུགས་དབྱུང་ཞིང་གཟེངས་བསྟོད་པའོ། །དེ་ལྟར་རྡུལ་ཚོན་གྱི་དཀྱིལ་འཁོར་དུ་ཞུགས་ནས། བུམ་དབང་བཅུ་གཅིག་ཐོབ་པས་ལུས་ཀྱི་དྲི་མ་དག་རྩ་བ་བཅུ་བཞི། ཡན་ལག་བརྒྱད་དང་བཅས་པ་བསྲུང་བ་ལ། རྡོ་རྗེ་སློབ་དཔོན་གྱི་དབང་ཐོབ་ནས་ཐེག་པ་དམན་པར་མི་ལྡོག་པའི་ཆ་ནས། ས་བརྒྱད་པའི་བྱང་ཆུབ་སེམས་དཔའ་དང་སྐལ་བ་མཉམ་པ་ཞེས་བྱའོ༑ ༑ཞེས་བརྡ་སྤྲད་དོ། །མཇུག་གི་ཆོ་ག་ནི། སློབ་མས་རྗེས་སུ་མཐུན་པའི་ཡོན་དབུལ། བླ་མས་དཀྱིལ་འཁོར་གྱི་ལྷ་ལ་མཆོད་པ་དང་བསྟོད་པ་ཅི་ནུས་སུ་བྱས་ཏེ། ཆོ་ག་ལྷག་པ་དང་མ་ཚང་བ་བཟོད་པར་གསོལ་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཞེས་པ་དང༌། ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པ་ལ་ཡ། བཛྲ་ཧེ་རུ་ཀ ཏེ་ནོ་པ། ཏིཥྛ་ཌི་ཌོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྵོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན། སརྦ་ཏ་ཐཱ་ག་ཏ་མ་མེ་མུཉྩ། བཛྲ་ཧེ་རུ་ཀ་བྷ་ཝ། མཧཱ་ས་མ་ཡ། བཛྲ་ཧེ་རུ་ཀ་སཏྭ་ཨ། ཞེས་པའི་མཐར། ཨོཾ་བཛྲ་མུཿ ཞེས་བརྗོད་པས༑ ཡེ་ཤེས་ཀྱི་འཁོར་ལོ་རང་བཞིན་གྱི་གནས་སུ་གཤེགས་སུ་གསོལ་ལོ༑ ༑དམ་ཚིག་པའི་དཀྱིལ་འཁོར་བདག་ཉིད་ཀྱི་དབུགས་ཀྱིས་སྙིང་ཁའི་ཧཱུྃ་ལ་བསྡུ༑ འཇིག་རྟེན་ལས་འདས་པའི་གཏོར་མ་གཤེགས། བུམ་པ་དང་མཆོད་པ་དབྱུང༌། ཧཱུྃ་བརྗོད་ཅིང་བྱང་ཤར་མཚམས་ནས་རྡུལ་ཚོན་བསྡུས་ཏེ།

རིན་པོ་ཆེའི་སྣོད་དུ་བླུག་ལ། མཆོད་པ་དང་རོལ་མོའི་སྒྲ་དང་བཅས་པས་དམན་པ་ཆུ་བོར་དོར། བའི་རྣམ་པ་ལྔ་དང༌། དྲི་ཞིམ་པོས་ཐིག་རྗེས་མི་མངོན་པར་རྐྱང་ནུལ་བྱ། བུམ་པ་རྣམས་བཀྲུ་མེ་ཏོག་སིལ་མ་གཏོར་ལ། ཤུལ་དུ་ཕྱིའི་མཆོད་པ་ཅི་རིགས་པ་བཤམ༑ རྫས་ཀྱི་ལྷག་མ་རྣམས་ཀྱིས་ཚོགས་ཀྱི་འཁོར་ལོ་བསྐོར། གླུ་དང་གར་དང་རོལ་མོ་རྣམས་ཀྱིས་ཀྱང་ཚིམ་པར་བྱའོ། །དཔལ་ཀྱེ་རྡོ་རྗེའི་དཀྱིལ་འཁོར་གྱི་རིམ་པ། བླ་མའི་ཕྱག་བཞེད་ཇི་ལྟ་བ་བཞིན། རྣལ་འབྱོར་པ་བསོད་ནམས་རྩེ་མོས་བཀོད་པའོ། །གསང་དབང་ལ་སོགས་རྣམས་ནི་བདེ་མཆོག་ནག་པོ་པའི་ལུགས་བཞིན་དུ་མཛད་དོ། །རྡོ་རྗེ་འཆང༌། བི་ལ་སེ་བཛྲ༑ ཡན་ལག་མེད་པའི་རྡོ་རྗེ། མཚོ་སྐྱེས་རྡོ་རྗེ། ཨིནྡྲ་བྷོ་དྷི། ལྕམ་ལཀྵི། ནག་པོ་སྤྱོད་པ། བྲམ་ཟེ་དཔལ་འཛིན། གྷ་ཡ་དྷ་ར། འབྲོག་མི་ལོ་ཙཱ་བ། སེ་མཁར་ཆུང་བ། ཞང་དགོན་པ་བ། ས་སྐྱ་པ་ཆེན་པོ། རྟ་སྟག་སོ་བ་ཁུ་དབོན། ཞང་དཀོན་མཆོག་དཔལ། བླ་མ་ཡང་དགོན་པ་བསོད་ནམས་འབུམ། དེ་ལ་བག་སྟོན་རྡོ་རྗེ་འཛིན་པས་ནན་ཏན་དུ་ཞུས་པ། བླ་མ་ཆེན་པོ་ཆོས་རྒྱལ་ལ་བླ་མ་དར་མ་ཡེ་ཤེས་པས་ཞུས་པ་ཡང་དུས་ཕྱིས་ཐོབ་བོ།། །། ༼ ལུ་ཕུ་ལས་བྱུང༌། ༽ ༄༅། །གཞལ་ཡས་ཁང་གི་སྤྱིའི་ཚད་གསལ་བར་བྱེད་པ་མདོར་བསྡུས། ། ༄༅། །བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ༑ ༑རྣལ་འབྱོར་པ་བསྒོམ་བྱའི་དཀྱིལ་འཁོར་ལ་ཉེ་བར་མཁོ་བ། སྔོན་བྱུང་གི་རྣམ་འཕྲུལ་ལ་ཇི་ལྟར་སྤྲུལ་པའི་གཞལ་ཡས་ཁང་ནི། རྗེས་འཇུག་གིས་བསྒོམ་པར་བྱ་བ་ཡིན་པས་དེ་གསལ་བར་བྱ་བའི་ཕྱིར། འདིར་གཞལ་ཡས་ཁང་གི་མཚན་ཉིད་བརྗོད་པར་བྱའོ། །དེ་ཡང་རྒྱུད་སྡེ་དུ་མ་ལས། གྲུ་བཞི་པ་ལ་སྒོ་བཞི་པ༑ ༑རྟ་བབས་བཞི་ཡིས་མཛེས་བྱས་ལ། །ཐིག་བཞི་དང་ནི་ཡང་དག་ལྡན། །ཀ་བ་བརྒྱད་ཀྱིས་ཉེ་བར་མཛེས། །དྲ་བ་དྲ་བ་ཕྱེད་པ་དང༌། །རྡོ་རྗེ་ནོར་བུ་ཟླ་ཕྱེད་དང༌། །སྒོ་དང་སྒོ་ཁྱུད་མཚམས་རྣམས་སུ། །རྡོ་རྗེ་རིན་ཆེན་རྣམས་ཀྱིས་སྤྲས༑

༑བུམ་པ་ཀ་བ་རྡོ་རྗེ་ཆེ། །མདའ་ཡབ་ལ་ནི་དར་གྱིས་བརྒྱན། །བ་དན་དྲིལ་བུས་མཛེས་བྱས་ལ། །རྔ་ཡབ་བརྩེགས་པས་རྣམ་པར་བརྒྱན། །ཡང༌། རྒྱུ་དང་ཚད་དང་དབྱིབས་བསྟན་པ་ནི། གསང་འདུས་ལས། དཔག་ཚད་བྱེ་བའི་ཁྱོན་ཙམ་ལ༑ ༑གྲུ་བཞི་ཤིན་ཏུ་མཛེས་པ་ཡི། །མཆོད་རྟེན་རིན་ཆེན་སྣ་བཞི་ལ། །གསལ་ཞིང་རིན་ཆེན་དྲི་མ་མེད། །ཅེས་སོ། །དེས་ན་རྒྱུ་ནི་རིན་པོ་ཆེ་ལས་གྲུབ་པ༑ དབྱིབས་གྲུ་བཞི། སྒོ་བཞི། ཀ་བ་བརྒྱད་དང༌། རྟ་བབས་བཞི་དང་བཅས་པ། ཕྱི་མཆོད་རྟེན་གྱི་དབྱིབས་ལ། ནང་ལྷའི་ཁང་པ། རྩེ་མོ་རྡོ་རྗེ་དང་ནོར་བུ་ནི། རྡོ་རྗེ་ཕྱེད་པའི་ལྟེ་བ་རིན་པོ་ཆེས་མཛེས་པའོ། །ཚད་ནི་སངས་རྒྱས་ཀྱི་ཡེ་ཤེས་ལས་གྲུབ་པའི་ཁང་པ་ཡིན་པས། ས་བཅུ་པའི་བྱང་ཆུབ་སེམས་དཔས་ཀྱང་གཞལ་བར་མི་ནུས་མོད་ཀྱི་དེ་ལམ་དུ་བྱེད་པའི་ཚེ། གང་ཟག་གི་བློ་དང་སྦྱར་ནས་གསུངས་པ་ནི༑ དཔག་ཚད་བྱེ་བ་བརྒྱ་པ་སྟེ། གསང་འདུས་ལས། དཔག་ཚད་བྱེ་བའི་ཁྱོན་ཙམ་དུ། །དཀྱིལ་འཁོར་འཁོར་ལོ་བསྒོམ་པར་བྱ། ཞེས་སོ། །དེ་རྣམས་རྒྱས་པར་བཤད་ན། འོག་གཞི་འདོད་ཡོན་གྱི་སྣམ་བུ་དམར་པོའི་སྟེང་དུ། རྩིག་པ་ལྔ་ཕྱི་ནང་མ་འདྲེས་པར་ཡོད་དོ། །དེའང་རྩིག་པའི་ངོས་ལ་ཇི་ལྟར་ཡོད་པའི་ཕྱེད་དཔངས་སོ། །དབྱིབས་ནི་སྒོ་ཁྱུད་དང་ལོགས་དང་ངོས་རིངས་དང༌། སྒོ་འགྲམ་རྣམས་ནི་དྲང་པོར་ཡོད་ལ། ཡ་ཕུབས་ནི་སྒོ་ཡི་བླད་ཡིན་ནོ། །དེ་ལྟར་རྩིག་པ་ལྔའི་སྟེང་ན། རིན་པོ་ཆེ་གསེར་ལས་གྲུབ་པའི་ཕ་གུ་ཁོར་མོ་ཡུག་ཏུ་བསྐོར་བ་སྟེ། ཕྱེད་ཀྱིས་རྩིག་པའི་རིམ་པ་མནན་པ། ཕྱེད་ཕྱིར་འཕྱང་བའོ། །དེ་ལ་མུ་ཏིག་གི་དྲ་བ་དང་དྲ་བ་ཕྱེད་པ་ལ། རིན་པོ་ཆེའི་ཉི་ཟླ་དང༌། གསེར་གྱི་དྲིལ་བུ་གཡེར་ཁ་བཏགས་པ་སྟེ། ཕ་གུའི་ཁོར་མོ་ཡུག་ཏུ་རྡོ་ཀྲ་མ་ཤིརྵའི་བད་དམ། ཡང་ན་དུང་སོའི་ཕྲེང་བས་བསྐོར་བའོ། །སྒོ་བཞིའི་ནང་གི་གཡས་གཡོན་ན། རྩིག་ཟླུམ་འདོགས་པའི་ཀ་བ་བརྒྱད་ནི་རྡོ་རྗེའི་ཀ་བ་སྟེ། དཔངས་རྩིག་པའི་ཚད་དོ།

།དེའི་ཁར་རྡོ་རྗེའི་གདུང་ཟླུམ་གྱིས་བསྐོར་བ། དེའི་མཁར་རིན་པོ་ཆེའི་རྩིག་ཟླུམ་མཆོད་རྟེན་གྱི་བུམ་པ་ལྟ་བུ་ཟླུམ་པོར་ཡོད་པ། དེའི་དཔངས་སུ་ནི། རྩིག་པའི་བཞི་གསུམ་མོ། །དེ་ཡི་ཁར་རྡོ་རྗེའི་གདུང་བསྣོལ་བ་བཞི་བཀལ་བའི་གདུང་སྣ་བརྒྱད་ཀྱི་ལྗིད་ཀ་བ་བརྒྱད་ཀྱིས་ལེན་པ། སྣོལ་མཚམས་གྲུ་བཞིའི་སྟེང་ན༑ རིན་པོ་ཆེ་ལས་གྲུབ་པའི་བྲེ་གྲུ་བཞི་པ་སྟེ། དཔངས་རྩིག་པའི་བཞི་ཆའོ། །དེ་ལྟ་བུའི་བྲེ་དང་རྩིག་ཟླུམ་སྡེབས་པ། རྩིག་པ་གྲུ་བཞིའི་དཔངས་དང་མཉམ་པ༑ དེའང་གྲུ་བཞིར་འགྱུར་ཏེ། ཆོ་ལོ་བཞག་པ་ལྟ་བུ་ནི་མ་ཡིན་ནོ། །རྩིག་ཟླུམ་གྱི་སྟེང་ན་རིན་པོ་ཆེའི་བྱ་འདབ། གྲུ་བཞི་བད་ཀྱི་ཚུལ་དུ་ཡོད་པ། དེའི་སྟེང་དུ་ཕ་གུ༑ དེ་ལས་འཕྱང་བའི་དྲ་བ་དང་དྲ་བ་ཕྱེད་པ་དང༌། དྲིལ་བུ་དང་བཅས་པ་སྔར་བཞིན་ནོ། །ཡང་བྲེ་ལ་ཁོར་མོ་ཡུག་ཏུ་ཡང་རིན་པོ་ཆེའི་བད་ལས་ཕྱིར་འཕྱང་བའི་དྲ་བ་དང་དྲ་བ་ཕྱེད་པ་སྟེ། དེ་ལྟར་ན་གཞལ་ཡས་ཁང་ལ། ཕ་གུ་དང༌། དྲ་བ་ཕྱེད་པ་སུམ་རིམ་གྱིས་བརྒྱན་པའི་བྲེའི་རྩེ་མོར་རྡོ་རྗེ་དང་ནོར་བུ་རིན་པོ་ཆེས་མཚན་པ་སྟེ། ཤེལ་གྱི་ནོར་བུའི་སྟེང་ན། རིན་པོ་ཆེ་འབར་བ། དེའི་སྟེང་ན་རྡོ་རྗེ་རྩེ་ལྔ་པ་ཕྱེད་པའོ། །རྟ་བབ་ལ་སློབ་དཔོན་རྣམས་ཀྱི་བཞེད་པ་མི་འདྲ་བ་དུ་མ་ཡོད་ཀྱང༌། གཉིས་སུ་འདུས་ཏེ། དཀྱིལ་འཁོར་གྱི་རྒྱན་གྱི་རྟ་བབས་དང༌། རྒྱལ་པོའི་རྟ་བབ་ཞོན་གྱི་རྟ་བབས་སོ། །དང་པོ་ནི། སྒོ་ལོགས་ཀྱི་ཟུར་བཞིའི་ཕྱི་རོལ་དུ་ཀ་བ་བཞི་བཙུགས་པ། དཔངས་རྩིག་པ་ལྔ་ལས་ཆ་ཆེན་གཅིག་གིས་མཐོ་བའི་ཁར་རྟ་བབས་རྩིགས་པའོ། །གཉིས་པ་ནི། སྒོ་ལས་ཕྱི་རོལ་གྱི་རྟ་བབས་འདེགས་པའི་ཀ་བ་བཞི་བཞིའི་སྟེང་ན། རྟ་བབ་མཆོད་རྟེན་གྱི་དབྱིབས་སམ། གླང་པོ་ཆེའི་རྒྱབ་བམ༑ ཆུ་སྲིན་གྱི་ཁ་ལ་སོགས་པའི་དབྱིབས་སུ་འདུག་པ་སྟེ། བཞིའི་སྟེང་ན་པདྨ་དམར་པོའི་སྟེང་ན་གེ་སར་དང་བཅས་པ་རེ་རེ་ཁ་བྱེ་བ། དེའི་སྟེང་ན་གསེར་གྱི་འཁོར་ལོ་རྩིབས་སྟོང་དང་ལྡན་པའམ།

འཁོར་ལོ་རྩིབས་བཅུ་གཉིས་པ་རེ་རེ༑ དེའི་སྟེང་ན་ལྷ་རྫས་ཀྱི་གདུགས་རེ་རེ། གདུགས་ཀྱི་ཡུ་བ་རིན་པོ་ཆེ་ལས་གྲུབ་པ་འཁོར་ལོ་བཞིའི་ལྟེ་བར་ཟུག་པ་ཡང་རྟ་བབས་རེ་རེའི་སྟེང་ན། འཁོར་ལོ་ལ་ཁ་ཕྱོགས་པའི་རི་དྭགས་དང༌། དར་དཔྱངས་དམར་པོས་མཚན་པ་གཉིས་གཉིས་འདུག་པའོ། །རྟ་བབ་ཀྱི་མཐའ་ལ་ཡང༌། །ཕ་གུ་དང་དྲ་ཕྱེད་ཀྱིས་བརྒྱན་པའོ༑ ༑རྟ་བབས་རེ་རེའི་ཟུར་བཞིར། བ་དན་དྲིལ་བུ་སྣ་ཚོགས་ཀྱིས་མཚན་པ་རེ་རེ༑ དྲིལ་བུའི་ལྕེ་རྔ་མས་བརྒྱན་པ་རླུང་གིས་བསྐྱོད་པས་རྡོ་རྗེ་ཐེག་པ་ཟབ་པ་དང་རྒྱ་ཆེ་བའི་སྒྲ་སྒྲོགས་པའོ། །དེ་ལྟ་བུའི་ཁྱད་པར་དང་ལྡན་པའི་གདུགས་ཀྱི་རྩེ་མོ་ནི་ཕོ་བྲང་གི་རྩིག་པ་ཟླུམ་པོ་དང་དཔངས་མཉམ་པའོ། །སྒོ་དང་སྒོ་ཁྱུད་ཀྱི་མཚམས་རྣམས་སུ་ཟླ་ཕྱེད་རྡོ་རྗེས་སྤྲས་པ། རྩིག་པའི་ཟུར་རེ་རེ་ལ་དྲིལ་བུའི་སྒྲ་དང་ལྡན་པའི་བ་དན་གཉིས་གཉིས་ཡོད་པའོ། །དེ་ལྟར་སྒོ་དང་ལྷ་སྣམ་ནི། གཞལ་ཡས་ཁང་གི་བརྒྱད་ཆའོ། །འདོད་ཡོན་དྲ་ཕྱེད་ཁ་ཁྱེར་གསུམ་ནི་བཅུ་དྲུག་ཆའོ༑ ༑རྩིག་པ་ལྔའི་ཞེང་དང༌། ཕ་གུ་དང༌། ད་ཏུ་ཀ་དང༌། དུང་སོའི་ཕྲེང་བ་དང༌། ཀ་བ་དང་གདུང་རྣམས་ནི་སུམ་ཅུ་རྩ་གཉིས་ཆའོ། །དེ་ཡང༌། སྒོ་ནི་འཁོར་ལོའི་བརྒྱད་ཆ་སྟེ། ལྷ་ཡི་སྣམ་བུའང་དེ་བཞིན་ནོ། །སྒོ་ཁྱུད་སྒོ་ཡི་ཚད་དུ་སྟེ། །དེ་བཞིན་འགྲམ་དང་དེས་ཀྱང་ངོ༌། །དེ་ཡི་ཕྱེད་ནི་ཁ་ཁྱེར་རོ། ཁ་ཁྱེར་ཕྱེད་དུ་རྩིག་པ་ལྔ། །ནང་དུ་ཀ་བ་བརྒྱད་པོ་ནི། །འཁོར་ལོས་མཚན་ཅིང་ལེགས་པར་མཛེས། །རྡོ་རྗེ་ཀ་བའི་བར་དང་བར། །དེ་ཉིད་ལ་ནི་རེ་མིག་དགུ། །དྲ་བ་ཁ་ཁྱེར་ཚད་དུ་འགྱུར། །རིན་ཆེན་ཕ་གུ་དེ་ཡི་ཕྱེད། །བ་ཀུ་ལི་དང་མདའ་ཡབ་དང༌། །ཕྱི་རོལ ༼ འབྲུ་གཉིས་ཆད། ༽ པ་དེ་བཞིན། །ཅེས་སོ། །ནང་གི་རིམ་པ་སྣ་ཚོགས་རྣམས། །རང་རང་གི་གཞུང་ལུགས་ལས་ཤེས་སོ། །གཞལ་ཡས་ཁང་གི་སྤྱིའི་ཚད་ཙམ་གསལ་བར་བྱེད་པ་མདོར་བསྡུས་པ་འདི་ནི། ཤཱཀྱའི་དགེ་བསྙེན་བསོད་ནམས་རྩེ་མོས་སྦྱར་བའོ།

།འདི་ལ་ཕྱི་མོ་རྙིང་པ་དུ་མ་སྣང་ནའང༌། བཀའ་འབུམ་སྔ་མ་རྣམས་སུ་མ་ཆུག་པ། ཕྱིས་སྒོ་རུམ་དཔེ་ཁང་ནས་ཀྱང་བླ་དཔེ་རྙིང་པ་བྱུང་བ་མཐོང་བས་ཡིད་ཆེས་པར་བྱས་ནས། བཀའ་འབུམ་ཕྱི་མ་རྣམས་སུ་བཞུགས་སུ་གསོལ་བ་ཡིན་ནོ། །དགེ་སློང་འཇམ་དབྱངས་གྲགས་པའི་དཔལ་གྱིས་ཡི་དམ་དུ་བྱ་བའི་ཆོས་སོ།། །། ༼ ལུ་ཕུ་ལས་བྱུང༌། ༽ ༄༅། །ཨོཾ་སྭ་སྟི་སིདྡྷི། དབྱིངས་དང་ཡེ་ཤེས་རྒྱས་གདབ་ཕྱིར། །རང་བཞིན་གྱིས་དག་རྒྱུ་འབྲས་ཕྱིར། །ཐིག་ལེའི་རིམ་ཕྱིར་ལུས་སེམས་ཕྱིར། །དབང་ཕྱིར་དགོངས་པ་བསམ་ཡས་ཕྱིར། །མཉམ་སྦྱོར་མངོན་བྱང་དང་པོ་གཉིས། །ཟླ་བར་བསྒོམ་པ་ཅི་ཞེ་ན། །དབྱིངས་དང་ཡེ་ཤེས་རྒྱས་གདབ་ཕྱིར། །ཟླ་བ་དག་པས་མཚོན་པ་ནི། །གཅིག་གིས་འགྲུབ་མོད་གཉིས་ཀྱིས་ཅི། །རང་བཞིན་གྱིས་དག་རྒྱུ་འབྲས་ཕྱིར། །དང་པོ་རང་བཞིན་རྣམ་དག་རྒྱུ། །གཉིས་པ་གློ་བུར་རྣམ་དག་འབྲས། །འབྲེལ་སོ་འབྲེལ་ཡུལ་གཉིས་མཚོན་ཕྱིར། །མི་མཉམ་སྦྱོར་གྱི་དང་པོ་གཉིས། །ཉི་ཟླ་སྟེང་འོག་ངེས་པ་ཅི། །རྒྱུ་དུས་མ་ཡིན་མངལ་དུ་ལུས༑ ༑འགྲུབ་རྒྱུ་ཐིག་ལེ་དཀར་དམར་གཉིས། །ཚོགས་པའི་རིམ་པས་ཕྱི་རོལ་དུ། །ཉི་ཟླ་གཉིས་ལ་མཐོ་དམན་གསུང༌། །དེས་ན་ཐིག་ལེའི་རིམ་པའི་ཕྱིར༑ ༑གསུམ་པ་མས་རིམ་མི་བསྒོམ་པར། །ས་བོན་བར་དུ་བསྒོམས་པ་ཅི༑ ༑རྒྱུ་དུས་བར་དོའི་རྣམ་ཤེས་རྟེན། ཁུ་དྲག་གཉིས་ཀྱིས་དྲིལ་བ་ལས༑ ༑ལུས་སེམས་ཚོགས་པ་འགྲུབ་པའི་ཕྱིར། །བསྐྱེད་ཆོག་མངོན་བྱང་གཞིར་བྱས་ལ། །མཉམ་དང་མི་མཉམ་གཉིས་ཀྱིས་ཅི། །དེ་དག་ལམ་གྱི་སྨིན་བྱེད་མཚོན༑ ༑དེ་ཡང་མཆོག་དབང་རྣམ་གཉིས་མཚོན། །གནས་སྐབས་ལྔ་ལ་ཁྱད་པར་ལྔ། །དག་ཕྱིར་དམ་པས་གསལ་བར་གསུང༌། །ཐུན་མོང་དག་ཏུ་ཐ་མ་གཉིས༑ ༑གཅིག་ཏུ་འདྲེས་དང་སྐུ་རྫོགས་པའི། །རྣམ་པར་བསྒོམ་དེ་གང་གི་ཕྱིར༑ ༑འདི་དག་ལམ་གྱི་འབྲས་བུ་མཚོན། །མངོན་བྱང་བཞི་པ་ཆོས་ཀྱི་སྐུ། །ཆུ་ལ་ཆུ་བཞག་ཇི་བཞིན་དུ། །དབྱིངས་དང་ཡེ་ཤེས་གཅིག་གྱུར་པ།

།སར་གནས་བྱང་ཆུབ་སེམས་དཔའི་ཡང༌། །སྤྱོད་ཡུལ་མ་ཡིན་བསམ་ཡས་ཕྱིར། །ལྔ་པ་མངོན་བྱང་རྣམ་པ་ལྔས། །ཆོ་ག་མཐུན་པར་བསྐྱེད་བཞིན་དུ། །རྣམ་པ་སྐུ་མདོག་ཕྱག་མཚན་སོགས། །སྣ་ཚོགས་འབྱུང་བ་གང་གི་ཕྱིར། །རང་བཞིན་བསམ་ཡས་ཆོས་སྐུ་ཡི། །གཟུགས་བརྙན་ལོངས་སྤྱོད་རྫོགས་སྐུ་ལ། །ཟག་པ་མེད་པའི་བདེ་བ་དང༌། །མཁྱེན་པའི་ཡེ་ཤེས་བསམ་ཡས་ཕྱིར། །དེ་ཡི་མཛད་པ་ལྷུན་གྱིས་གྲུབ༑ ༑སྤྲུལ་སྐུ་རྣམ་པ་སྣ་ཚོགས་སུ། །འབྱུང་བ་གདུལ་བྱའི་བསམ་པ་དང༌། ཁམས་སོགས་བསམ་གྱིས་མི་ཁྱབ་ཕྱིར། །མཐར་ཐུག་དགོངས་པ་བསམ་ཡས་ཕྱིར༑ ༑མངོན་པར་བྱང་ཆུབ་རྣམ་པ་ལྔ། །ཞེས་དཔལ་ས་སྐྱ་པ་ཆེན་པོའི་ཞལ་སྔ་ནས་སྙན་དུ་བརྒྱུད་པ་ཨྠིྀ།། །། ༼ མཛད་བྱང་མེད་ཀྱང་སློབ་དཔོན་རྩེ་མོའི་གསུང་གི་རྗེས་ལ་བྱུང་བས་འདིར་བཞག ༽ ༄༅། ། ༼ མ་མཆན། ༽ སློབ་དཔོན་རིན་པོ་ཆེའི་མངོན་རྟོགས་རྒྱས་པའི་ཡིག་ཆ་དཔེ་རྙིང་ལ་ལར་འདི་བཞིན་དུ་ཡོད་དོ། ། གཞལ་ཡས་ཁང་གི་ཕྱི་རོལ་རྡོ་རྗེ་ར་བའི་ནང་དེར་དུར་ཁྲོད་ཆེན་པོ་བརྒྱད་བསམ་པར་བྱ་སྟེ། དེ་ལ་ཤར་ཕྱོགས་སུ་གཏུམ་དྲག་གི་དུར་ཁྲོད་ན། ཕྱོགས་སྐྱོང་བ་ནི་བརྒྱ་བྱིན་ཏེ། གླང་པོ་ཆེ་ལ་ཞོན་མདོག་སེར་པོ་ལག་པ་གཡོན་རྡོ་རྗེས་མཚན་པའི་ཐོད་པ་ཐོགས་པ། གཡས་ཀྱིས་ནི་བཅོམ་ལྡན་འདས་ལ་ཕྱག་འཚལ་བའོ། །དེ་བཞིན་དུ་ལོ་ཀ་སྐྱོང་བ་གཞན་རྣམས་ཀྱང༌། གཡས་ཀྱིས་བཅོམ་ལྡན་འདས་ལ་ཕྱག་འཚལ་བའོ། །ཤིང་ནི་ཤི་རི་བའི་ཤིང་དེ་ན་གནས་པའི་ཞིང་སྐྱོང་བ་ནི་ལྷའི་དགེ་འདུན་ཞེས་བྱ་སྟེ། མདོག་དཀར་པོ། གླང་པོ་ཆེའི་གདོང་པ་ཅན། ཐལ་མོ་སྦྱར་བ་སྐྲ་དམར་སེར་གྱེན་དུ་བརྫེས་པ་བཞིན་འགྱུར་བ་སྟེ་དེ་བཞིན་དུ། དུར་ཁྲོད་གཞན་གྱི་ཞིང་སྐྱོང་རྣམས་ཀྱི་ལག་པ་དང་སྐྲའང་དེ་བཞིན་རིག་པར་བྱའོ། །སྤྲིན་ནི་སྒྲོག་བྱེད་སེར་པོ། ཀླུ་ནོར་རྒྱས་གནས་ཏེ་ཐལ་མོ་སྦྱར་བའོ༑ ༑དེ་བཞིན་དུ་གཞན་རྣམས་ཀྱང་ཤེས་པར་བྱའོ། །ལྷོ་ཕྱོགས་ན་འཇིགས་པར་བྱེད་པ་ཐོད་པ་ཅན་གྱི་དུར་ཁྲོད་ན་ཕྱོགས་སྐྱོང་བ་ནི།

གཤིན་རྗེ་མ་ཧེ་ལ་ཞོན་པ༑ མདོག་སྔོན་པོ་ལྟོ་བ་འཕྱང་པ། སྐྲ་སེར་པོ་གྱེན་དུ་བརྫེས་པ། མིའུ་ཐུང་གི་གཟུགས་ཅན། གཡོན་ཐོད་པ་དང་བེ་ཅོན་ཐོགས་པའོ། །ཤིང་ཙུ་ཏའོ། །དེ་ལ་གནས་པའི་ཞིང་སྐྱོང་ནི་གཤིན་རྗེ་ཞེས་བྱ་བ་མདོག་སྔོན་པོ། མ་ཧེའི་གདོང་པ་ཅན་ནོ། །སྤྲིན་ནི་ལྡོག་བྱེད་སྔོན་པོ། ཀླུ་ནི་པདྨའོ། ནུབ་ཕྱོགས་སུ་འབར་བས་ཁྱབ་པའི་དུར་ཁྲོད་ན། འཇིག་རྟེན་སྐྱོང་བ་ནི་ཆུ་ལྷ་ཆུ་སྲིན་ལ་ཞོན་པ་མདོག་དཀར་པོ་སྦྲུལ་གྱིས་བརྒྱན་པ་གཡོན་ཐོད་པ་དང་ཞགས་པ་ཐོགས་པའོ༑ ༑ཤིང་ནི་ཨ་ཤོ་ཀའོ། །དེ་ལ་གནས་པ་ནི་སྤྲིན་གྱི་རྒྱལ་པོ་ཞེས་བྱ་སྟེ་མདོག་དམར་པོ། ཆུ་སྲིན་གྱི་གདོང་པ་ཅན་ནོ། །སྤྲིན་ནི་འཇིགས་པ་དཀར་པོ། ཀླུ་ཀརྐོ་ཊ་གནས་སོ། །བྱང་ཕྱོགས་སུ་ཚང་ཚིང་འཁྲིགས་པའི་དུར་ཁྲོད་ན་ཕྱོགས་སྐྱོང་བ་ནི་གནོད་སྦྱིན་ཏེ་རྟ་ལ་ཞོན་པ་མདོག་སེར་པོ་གསུས་པ་འཕྱང་བ་མིའུ་ཐུང་ལྟ་བུ་གཡོན་དབྱུག་པ་དང་ཐོད་པ་ཐོགས་པའོ། །ཤིང་ནི་ཨ་ཤད་ཐའོ། །དེ་ལ་གནས་པ་ནི་གནོད་སྦྱིན་གྱི་སྡེ་དཔོན་ཞེས་བྱ་སྟེ། མདོག་སེར་པོ་རྟའི་གདོང་པ་ཅན་ནོ། །སྤྲིན་ནི་འཁོར་བྱེད་སེར་པོ། ཀླུ་ཆེན་པོ་ཏག་ཤ་ཀ་གནས་སོ། །དབང་ལྡན་ན་དྲག་ཏུ་རྒོད་པའི་དུར་ཁྲོད་ན་ཕྱོགས་སྐྱོང་བ་ནི་དབང་ལྡན་ཏེ། གླང་ལ་ཞོན་པ་མིག་གསུམ་མདོག་དཀར་པོ་གཡོན་ཐོད་པ་དང༌། མདུང་ཐོགས་པའོ༑ ༑ཤིང་ནི་ཤིང་ཆེན་པོའོ། །དེ་ལ་གནས་པ་ནི་ཡིད་བཏགས་འདུས་པ་ཞེས་བྱ་སྟེ། དུ་བའི་མདོག་ལྟ་བུ། གླང་གི་གདོང་པ་ཅན་ནོ། །སྤྲིན་ནི་མཐུག་པོ་དཀར་པོ༑ ཀླུ་ནི་པདྨ་ཆེན་པོ་གནས་སོ། །མེའི་མཚམས་སུ་དབང་ཕྱུག་ནགས་ཚལ་གྱི་དུར་ཁྲོད་ན། ལོ་ཀ་སྐྱོང་བ་ནི་མེ་ལྷ་ར་སྐྱེས་ལ་ཞོན་པ་མདོག་དམར་སེར། ཕྱག་བཞི་པ་སྐྲ་སེར་པོ་དབྱུ་གུ་གསུམ་པ་དང་ཐོད་པ་དང་སྤྱི་བླུགས་དང༌། བགྲང་ཕྲེང་འཛིན་པའོ། །ཤིང་ནི་ཀ་རན་ཛའོ། །དེ་ལ་གནས་པ་ནི་དྲང་སྲོང་འདུས་པ་ཞེས་བྱ་སྟེ། མདོག་དམར་པོ། རའི་གདོང་པ་ཅན་ནོ།

།སྤྲིན་ནི་འགེངས་བྱེད་དམར་སེར། ཀླུ་ནི་ཧུ་ལུན་ཏ་གནས་སོ། །སྲིན་པོའི་མཚམས་སུ་འཇིགས་བྱེད་མུན་པའི་དུར་ཁྲོད་ན་ཕྱོགས་སྐྱོང་བ་ནི་སྲིན་པོ་རོ་ལངས་ལ་ཞོན་པ་མིའུ་ཐུང་གི་གཟུགས་ཅན་མདོག་སྔོན་པོ་སྐྲ་སེར་པོ་གྱེན་དུ་བརྫེས་པ། གསུས་པ་འཕྱང་བ། གཡོན་རལ་གྲི་དང་ཐོད་པ་ཐོགས་པའོ། །ཤིང་ནི་འཁྲི་ཤིང་ཅན་ནོ། །དེ་ལ་གནས་པ་ནི་སྲིན་པོའི་ཚོགས་ཅན་ཏེ་མདོག་སྔོན་པོ་མིའི་གདོང་པ་ཅན་ནོ། །སྤྲིན་ནི་ཆར་འབེབས་སྔོན་པོ། ཀླུ་ནི་རིགས་ལྡན་གནས་སོ། །རླུང་མཚམས་སུ་ཀི་ལི་ཀི་ལིའི་སྒྲ་སྒྲོགས་པའི་དུར་ཁྲོད་ན། ལོ་ཀ་སྐྱོང་བ་ནི་རླུང་ལྷ་གནས་ཏེ་མདོག་སྔོན་པོ་རི་དྭགས་ལ་ཞོན་པ་ཞི་བའི་གདོང་པ་ཅན་བ་དན་ཐོགས་པའོ། །ཤིང་ནི་ཨ་རྫུ་ནའོ༑ ༑དེ་ལ་གནས་པའི་ཞིང་སྐྱོང་བ་ནི་རླུང་གི་ཀླུའི་རྒྱལ་པོ་ཞེས་བྱ་སྟེ། མདོག་ལྗང་ཁུ་རི་དྭགས་ཀྱི་གདོང་པ་ཅན་ནོ། །ཆར་སྤྲིན་ནི་གཏུམ་པོ་སྔོན་པོའོ། །ཀླུ་ཆེན་པོ་དུང་སྐྱོང་གནས་སོ། །གཞན་ཡང་དེ་དག་ལ་གནས་པའི་མཆོད་རྟེན་དང༌། མེ་ཆེན་པོ་དང༌། ཆུ་ཆེན་པོ་དང༌། དངོས་གྲུབ་མཉེས་པའི་རྣལ་འབྱོར་པ་ཕོ་མོ་དཔག་ཏུ་མེད་པ་ཡང་བཞུགས་སོ། །ཕྱོགས་མཚམས་བརྒྱད་ཀྱི་དུར་ཁྲོད་རྣམས་ན། རོ་མགོ་བོ་བཅད་པ་དང༌། དཔྱངས་པ་དང༌། བསྙལ་བ་དང༌། གསལ་ཤིང་གི་ཕུག་པ་དང༌། མགོ་བོ་དང༌། ཀེང་རུས་དང༌། ཅེ་སྤྱང་དང༌། ཁྭ་དང༌། འུག་པ་དང༌། བྱ་རྒོད་དང༌། རོ་ལངས་རྣམས་ཕེཾ་ཞེས་བྱ་བའི་སྒྲ་སྒྲོགས་པར་བྱེད་པ་མ་ལུས་པ་རྣམས་ཀྱང༌། སྔོན་གྱི་གྲུབ་པ་ཐོབ་པ་རྣམས་ཀྱིས་མངོན་པར་བཏགས་

༼ རྟོགས་ ༽ པ་སྟེ། གནོད་སྦྱིན་དང་སྲིན་པོ་དང༌། ཡི་དྭགས་དང༌། ཤ་ཟ་དང༌། སྨྱོ་བྱེད། བརྗེད་བྱེད། གདོན་དང༌། མཁའ་འགྲོ་མ་རྣམས་ཀྱིས་རྣམ་པར་བརྒྱན་ཅིང་བསྒྲུབ་པ་པོ་རྣམས་དང་བཅས་པར་བལྟའོ། །ཨྠིྀ།། །། ༼ ལུ་ཕུ་ལས་བྱུང༌། ༽ ༄༅། །རྟག་གཉིས་ཀྱི་བསྡུས་དོན་བཞུགས་སོ། ། ༼ གྲགས་པ་རྒྱལ་མཚན་གྱི་གསུངས། ༽ ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །དཔལ་ཀྱེའི་རྡོ་རྗེ་བརྟག་པ་གཉིས་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་བསྡུས་པའི་དོན་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང༌། གང་བཤད་པའི་ཆོས་ཀྱི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། །འདི་ལ་གཉིས་ཏེ། མངོན་པར་རྟོགས་པའི་རིམ་པའི་དབང་དུ་བྱས་ནས་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་པ་དང༌། བརྟག་པ་དང་པོ་དང་བརྟག་པ་གཉིས་པ་ཉིད་ཀྱི་ཡང་སྔ་མ་སྔ་མའི་དོན་མི་གསལ་བ་གསལ་བར་བྱེད་པ་དང་མ་ཚང་བ་ཁ་བསྐོང་བའི་ཕྱིར། བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པའོ། །དང་པོ་ལ་གསུམ་སྟེ། ཐོག་མར་གང་ལ་དམིགས་ཏེ་བསྒྲུབ་པ་འབྲས་བུ་བསྟན་པ་དང༌། དེའི་འོག་ཏུ་དེ་ཐོབ་པར་བྱེད་པའི་གྲོལ་བར་བྱེད་པའི་ཐབས་བསྟན་པ་དང༌། གྲོལ་བྱེད་ཀྱི་ཐབས་ཉམས་སུ་ལེན་པའི་གང་ཟག་གི་མཚན་ཉིད་སྨིན་བྱེད་ཀྱི་ཐབས་དང་བཅས་པ་བསྟན་པའོ། །དང་པོ་ལ་གསུམ་སྟེ། སྟོན་པ་དང་འཁོར་གྱི་གླེང་སླང་བ་ཤུགས་ལ་བསྟན་པ་དང༌། འབྲས་བུའི་རྒྱུད་ཞུ་བ་ལ་གཏང་རག་བྱིན་ཏེ་མཚན་གྱི་རྣམ་གྲངས་བསྟན་པའི་སྒོ་ནས་མཉན་པར་གདམས་པ་དང༌། མཚན་གྱི་ངེས་པའི་ཚིག་ལ་ཞུས་པ་དང༌། ལན་བསྟན་པའོ། །འདི་ལ་གཉིས་ཏེ། ཐུན་མོང་གི་ཧེ་རུ་ཀ་གསུམ་གྱི་ངེས་ཚིག་བསྟན་པ་དང༌། ཐུན་མོང་མ་ཡིན་པའི་ཧེ་རུ་ཀ་བཞིའི་ངེས་ཚིག་བསྟན་པའོ། །དང་པོ་ལ་གཉིས་ཏེ། ཞུས་པ་དང་དེའི་ལན་བསྟན་པའོ། །ཧེ་རུ་ཀ་བཞི་པ་ལའང་གཉིས་ཏེ། ཞུས་པ་དང༌། ལན་བསྟན་པའོ།

།དེ་ཐོབ་པར་བྱེད་པའི་གྲོལ་བའི་ཐབས་ཀྱི་རྒྱུད་ལ་གཉིས་ཏེ། འབྲས་བུ་དེ་ལྟ་བུ་ཐོབ་པར་བྱེད་པའི་ཐབས་ཀྱི་རྒྱུད་བཤད་པར་དམ་བཅའ་བ་དང༌། དོན་དངོས་སོ། །འདི་ལ་བཞི་སྟེ། ཐབས་ཀྱི་རྒྱུད་ཀྱི་ལུས་རྣམ་པར་བཞག་པ་དང༌། ཐབས་དང་པོར་བསྟན་པའི་འཐད་པ་དང༌། ཐབས་དེས་མི་འཆིང་ཞིང་གྲོལ་བར་བསྟན་པ་དང༌། ཐབས་ཀྱི་རྒྱུད་ཀྱི་ཡན་ལག་རྒྱས་པར་དབྱེ་བའོ༑ ༑འདི་ལ་གཉིས་ཏེ། ཐབས་དངོས་དང༌། དེའི་རྣམ་པར་དག་པའོ། །ཡང་ན་ཡན་ལག་རྒྱས་པར་དབྱེ་བ་ལ་གཉིས་ཏེ། ཐབས་ལ་གནས་པའི་དུས་སུ་ཇི་ལྟར་མོས་པའི་དབང་དུ་བྱས་ནས་ལྷན་སྐྱེས་ཀྱི་ཡེ་ཤེས་རྟོགས་པའི་ལྟ་བ་དང༌། དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་བསྟན་པའོ། །སྔ་མ་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །དང་པོ་ལ་གཉིས་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དངོས་དང༌། དེའི་རྟེན་གྱི་སྒོ་ནས་རབ་ཏུ་དབྱེ་བའོ༑ ༑འདི་ལ་གཉིས་ཏེ། རྟེན་དང་ཐབས་སོ། །དང་པོ་ལ་བཞི་སྟེ། རྩ་ལུས་ཀྱི་དཀྱིལ་འཁོར་བྱང་སེམས་དང་བཅས་པ། སྡོམ་པའི་དབྱེ་བ་ཡི་གེ་བྷ་གའི་དཀྱིལ་འཁོར་བྱང་ཆུབ་སེམས་དང་བཅས་པ། ཁམས་བདུད་རྩི་ཡི་གེ་དང་བཅས་པ། སྙིང་པོ་ཡེ་ཤེས་རླུང་ངོ༌། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། །འདི་ལ་བཞི། རྩའི་གཙོ་བོ་སུམ་ཅུ་རྩ་གཉིས་ཀྱི་ལན་བསྟན་པ་དང༌། དེ་རྣམས་ཀྱི་ནང་ནས་ཀྱང་གཙོ་མོ་གསུམ་དུ་བསྟན་པ་དང༌། རྩ་སུམ་ཅུ་རྩ་གཉིས་ཀྱི་མིང་བསྟན་པ་དང༌། རྩ་རྣམས་ཀྱི་སྤྱིའི་མཚན་ཉིད་བསྟན་པའོ། །གཉིས་པ་ལ་གསུམ་སྟེ། གཙོ་མོ་གསུམ་གྱི་མིང་དང༌། གཙོ་མོ་གསུམ་གྱི་དོན་དམ་པའི་ལས་དང༌། ཀུན་རྫོབ་ཀྱི་ལས་བསྟན་པའོ། །སྤྱིའི་མཚན་ཉིད་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གསུམ་སྟེ། རང་བཞིན་སྤྱིར་བསྟན་པ་དང༌། དོན་དམ་པའི་ལས་ཀྱི་ཤེས་རབ་ཀྱི་རང་བཞིན་དུ་བསྟན་པ་དང༌། ཀུན་རྫོབ་ཀྱི་ལས་ཀྱི་ཐབས་དངོས་པོའི་རང་བཞིན་དུ་བསྟན་པའོ།

།སྡོམ་པའི་རབ་ཏུ་དབྱེ་བའི་ཡི་གེ་བྷ་ག་དང་བཅས་པ་ལ་གཉིས་ཏེ། བཤད་པར་དམ་བཅའ་བ་དང༌། གནས་གང་དུ་སྡོམ་པའོ། །གཉིས་པ་ལ་གསུམ་སྟེ། རྩ་གཉིས་ཀྱི་རྣམ་པར་བཞག་པ་དང༌། རྩ་དང་འཁོར་ལོ་གསུམ་གྱི་རྣམ་པར་བཞག་པ་དང༌། འཁོར་ལོ་བཞིའི་རྣམ་པར་བཞག་པའོ། །འདི་ལ་བདུན། ཡི་གེ་དང་ལྷ་མོའི་རྣམ་པར་བཞག་པ་དང༌། འཁོར་ལོ་དང་རྩ་འདབ་ཀྱི་གྲངས་སྐད་ཅིག་མ་བཞི། བདེན་པ་བཞིར་བཞགདེ་ཁོ་ན་ཉིད་བཞིར་བཞགདགའ་བ་བཞིར་བཞག སྡེ་པ་བཞིར་བཞག་པའོ། །ལེའུ་དང་པོའོ།། །།དེ་ལྟར་མོས་པར་བྱས་ནས་གནས་པར་བྱ་བའི་ཐབས་ཀྱི་རྒྱུད་དངོས་ལ་གཉིས་ཏེ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མཐའ་དག་གི་ཐབས་བསྟན་པ་དང༌། གཙོ་བོར་མཆོག་གི་དངོས་གྲུབ་ཀྱི་ཐབས་བསྟན་པའོ༑ ༑སྔ་མ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་དགུ་སྟེ། གཏོར་མ་དང་འབྲེལ་བའི་སྔགས་བསྟན་པ་དང༌། དེ་བཞིན་གཤེགས་པའི་ས་བོན་དང་བཟླས་པ་དང་འབྲེལ་བ་དང༌། ཧེ་བཛྲའི་བཟླས་པ་དང་འབྲེལ་བ་དང༌། ཡིག་འབྲུ་ལྔ་ཁྱད་པར་དུ་མ་བྱས་པ་རྣམས་བྱས་པར་བསྟན་པ་དང༌། གྲོང་ཁྱེར་བཀྲུག་པའི་ལས་ཀྱི་ཚོགས་དང་འབྲེལ་བ་དང༌། རྣལ་འབྱོར་མའི་ས་བོན་གྱི་བཟླས་པ་དང་འབྲེལ་བ་དང༌། ཧེ་རུ་ཀ་གསུམ་གྱི་བཟླས་པ་དང་འབྲེལ་བ་དང༌། མངོན་རྟོགས་དང་རབ་གནས་དང་དམ་ཚིག་དང་སྦྱིན་སྲེག་སྟེ་བཞི་དང་འབྲེལ་བའི་སྔགས་དང༌། ལས་ཀྱི་ཚོགས་དང་འབྲེལ་བའི་སྔགས་སོ། །འདི་ལ་བཅུ་གཉིས་སོ། །རེངས་པ་ལ་སོགས་པའི་ལས་བརྒྱད་ཀྱི་སྔགས་བསྟན་པ་དང༌། ཆར་དབབ་པའི་ལས་དང༌། ཆར་བཅད་པ་དང༌། རྡོ་རྗེ་གྲི་གུག་གི་ཆོ་ག་དང༌། ལྷ་དགས་པ་དང༌། རིམས་ཀྱིས་གདབ་པ་དང༌། ཆང་སྐྱུག་པ་དང༌། མྱོས་མ་དབང་དུ་བྱ་བ་དང༌། ཉི་ཟླ་བཟུང་བ་དང༌། རྐུན་པོ་ངོས་བཟུང་བ་དང༌། གླང་པོ་ལ་སོགས་པ་ལྔ་འབྲོས་པའི་སྔགས་དང༌། ཕྱག་རྒྱ་དང༌། དྲག་པོའི་སྔགས་བདུན་གྱི་ལྷའི་རྣལ་འབྱོར་བསྟན་པའོ།

།ལེའུ་གཉིས་པའོ།། །།གཙོ་བོར་མཆོག་གི་དངོས་གྲུབ་བསྒྲུབ་པར་བྱེད་པའི་ཐབས་ལ་བཞི་སྟེ། ཐོག་མར་རིམ་པ་གཉིས་ལ་གནས་པར་བྱ་བ་དང༌། དེས་དྲོད་ཐོབ་པ་རང་གི་སེམས་ཀྱི་བརྟན་གཡོ་བརྟག་པ་ལ་སོགས་པའི་དོན་དུ་སྤྱོད་པ་དང༌། སྤྱོད་པ་ལ་གནས་པ་དེས་གྲོགས་ཤེས་པ་ལ་སོགས་པའི་ཕྱིར་བརྡ་ལ་སོགས་པ་དང༌། རྣལ་འབྱོར་མ་དང་ལྷན་ཅིག་སྐྱེས་པའི་ཡེ་ཤེས་ཀྱི་དོན་བསྒོམ་པའོ། །དང་པོ་ལ་གཉིས་ཏེ། རྟེན་བསྐྱེད་པའི་རིམ་པ་བསྒོམ་པ་དང༌། དེ་ལ་བརྟེན་ཏེ་རྫོགས་པའི་རིམ་པ་བསྒོམ་པའོ། །སྔ་མ་ལ་གཉིས་ཏེ། ལྷ་བསྐྱེད་པ་དང༌། དེ་ལ་དབང་བསྐུར་བའོ༑ ༑དང་པོ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། ཧེ་རུ་ཀ་གསུམ་བསྐྱེད་པ་ཐུན་མོང་གི་ཆོ་ག་དང༌། སོ་སོའི་ཆོ་གའོ། །དང་པོ་ལ་གསུམ། མངོན་པར་རྟོགས་པ་བསྡུས་པ་དང༌། འབྲིང་པོ་དང༌། རྒྱས་པའོ། །དང་པོ་ལ་གཉིས། ཚད་མེད་བཞི་བསྒོམ་པ་དང༌། ཡན་ལག་བཞིའི་རྣལ་འབྱོར་རོ། །འབྲིང་པོ་ལ་ལྔ། བསྲུང་བའི་འཁོར་ལོ་རྒྱས་པར་བཤད་པ་དང༌། གདན་བསྒོམ་པ་དགོས་པ་དང་བཅས་པ་དང༌། དེའི་ལྷ་བསྒོམ་པ་བསྟན་པ་དང༌། རང་གི་སེམས་བྱིན་གྱིས་བརླབ་པ་དང༌། ས་བོན་དང་ཕྱག་མཚན་གྱུར་པ་ལས་སྐུ་བསྐྱེད་པར་བསྟན་པའོ། །རྒྱས་པ་ལ་གསུམ་སྟེ། ཚོགས་ཀྱི་ཞིང་སྤྱན་དྲངས་ཏེ་མཆོད་པ་དང༌། མངོན་པར་བྱང་ཆུབ་པ་ལྔ་ལས་བསྐྱེད་པ་དང༌། འཁོར་གྱི་ལྷ་མོ་དབྱུང་བ་ཡེ་ཤེས་པ་གཞུག་པ་དང་བཅས་པའོ༑ ༑སོ་སོའི་ཆོ་ག་ལ་གསུམ་སྟེ། སྐུ་རྡོ་རྗེ་ཕྱག་གཉིས་པ་བསྐྱེད་པ་དང༌། གསུང་རྡོ་རྗེ་ཕྱག་བཞི་པ་དང༌། ཐུགས་རྡོ་རྗེ་ཕྱག་དྲུག་པ་བསྐྱེད་པའོ། །སྔ་མ་ལ་གཉིས་ཏེ། སྐུ་མདོག་ལ་སོགས་པ་དང༌། འཁོར་གྱི་ལྷ་མོ་ལ་བཞུགས་གནས་ཀྱི་ཁྱད་པར་བསྟན་པའོ། །ལེའུ་གསུམ་པའོ།། །།དེ་ནས་དབང་བསྐུར་བ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང་ལེའུའི་མིང་ངོ༌། །དོན་དངོས་ལ་དྲུག་སྟེ།

དབང་བསྐུར་གྱི་ལྷ་སྤྱན་དྲངས་ཏེ་གསོལ་བ་གདབ་པ་དང༌། དབང་བསྐུར་བ་དངོས་དང༌། རིགས་ཀྱི་བདག་པོས་རྒྱས་གདབ་པ་དང༌། དེས་ཡན་ལག་རྫོགས་པར་བསྟན་པ་དང༌། ཐུན་གྱི་གྲངས་དང༌། སྤྱོད་ལམ་གྱི་རྣལ་འབྱོར་བསྟན་པའོ། །ལེའུ་བཞི་པའོ༑༑ ༑༑རྫོགས་པའི་རིམ་པ་བསྒོམ་པ་དེ་ཁོ་ན་ཉིད་ཀྱི་ལེའུ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །གཉིས་པ་ལ་གཉིས་ཏེ༑ དེ་ཁོ་ན་ཉིད་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། དེ་ཁོ་ན་ཉིད་རྟོགས་པའི་ཕན་ཡོན་ནོ། །དང་པོ་ལ་ལྔ། ཐབས་ཀྱི་ངོ་བོ་ཉིད་རྣམ་པར་བཞག་པའི་སྒོ་ནས་དེ་དག་ཇི་ལྟར་བསྟེན་པའི་ཚུལ་དང༌། དེ་གསང་སྟེ་བསྟེན་པར་བསྟན་པ་དང༌། བསྟེན་པའི་འཐད་པ་དང༌། ཐབས་ལ་སོགས་པ་དོན་དམ་པར་མེད་ཀྱང༌། ཀུན་རྫོབ་ཏུ་རྣམ་པར་བཞག་པ་ནི་ ༼ མི་ ༽ འགལ་བར་བསྟན་པའོ༑ ༑དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ༑ ༑བསྟེན་པའི་འཐད་པ་ལ་གཉིས་ཏེ། འཐད་པ་དངོས་ཀྱི་ཚུལ་གྱི་མདོར་བསྟན་པ་དང༌། རྒྱས་པར་བཤད་པའོ། །འདི་ལ་བཞི་སྟེ། ཕྱག་རྒྱའི་ངེས་པའི་ཚིག་དང༌། གང་ཞིག་གང་གི་ཕྱག་རྒྱ་དང་རིགས་མིན་པར་བསྟན་པ་དང༌། རིགས་ཀྱི་རབ་ཏུ་དབྱེ་བ་རྒྱས་པ་དང༌། བསྡུས་པ་དང༌། གང་དག་ཇི་ལྟར་རིགས་སུ་འགྱུར་བར་བསྟན་པའོ། །གཉིས་པ་ལ་གཉིས་ཏེ། ཀུན་རྫོབ་ལ་དགོངས་ཏེ་རིགས་ལྔར་བཞག་པ་དང༌། དོན་དམ་ལ་དགོངས་ཏེ་དེ་རྣམས་དེ་བཞིན་གཤེགས་པའི་རིགས་སུ་བསྟན་པའོ། །སྔ་མ་ལ་གཉིས་ཏེ། རིགས་ཀྱི་བདག་པོའི་རབ་ཏུ་དབྱེ་བ་དང༌། དེའི་ཕྱག་རྒྱ་སོ་སོར་བཞག་པའོ། །དེ་བཞིན་གཤེགས་པའི་རིགས་སུ་བསྡུ་བ་ལ་གཉིས་ཏེ། བསྡུ་བ་དངོས་དང་ངེས་པའི་ཚིག་གོ ༑དོན་དམ་པར་མེད་ཀྱང་ཀུན་རྫོབ་ཏུ་བཞག་པ་མི་འགལ་བ་ལ་གཉིས་ཏེ༑ དོན་དམ་པར་མེད་པ་དང༌། ཀུན་རྫོབ་ཏུ་ཡོད་པའོ། །འདི་ལ་གཉིས་ཏེ་རིགས་ཀྱི་བདག་པོ་རྣམ་པར་བཞག་པ་དང༌། དེའི་རིགས་རྣམ་པར་བཞག་པའོ༑ ༑དང་པོ་ལ་གསུམ། སངས་རྒྱས་ལྔར་བཞག་པ་དང༌།

ལྷར་བཞག་པ་དང༌། བཅོམ་ལྡན་འདས་སུ་བཞག་པའོ། །དང་པོ་ལ་གཉིས་ཏེ། མཚན་གྱི་རྣམ་གྲངས་དང༌། དེའི་ངེས་པའི་ཚིག་གོ །དེའི་རིགས་བཞག་པ་ལ་གཉིས་ཏེ། མ་བསྲིང་དུ་བཞག་པ་དང༌། བཙོ་བླག་མ་ལ་སོགས་པར་བཞག་པའོ། །དེ་ཁོ་ན་ཉིད་རྟོགས་པའི་ཕན་ཡོན་ལ་ལྔ་སྟེ།བརྗོད་པ་བཟླས་པར་འགྱུར་བ་དང༌། རྐང་པས་ བཅགས་པ་དཀྱིལ་འཁོར་དུ་འགྱུར་བ་དང༌། ལག་པས་བསྒྱུར་ལ་ཕྱག་རྒྱར་འགྱུར་བ་དང༌། བསམ་པ་བསམ་གཏན་དུ་འགྱུར་བ་དང༌། ལྷན་ཅིག་སྐྱེས་པ་བཟའ་བའི་དེ་ཁོ་ན་ཉིད་དུ་འགྱུར་བ་བསྟན་པའོ། །ལེའུ་ལྔ་པའོ།། །།རིམ་པ་གཉིས་ལ་གནས་པ་དེ་རང་རང་གི་སེམས་ཀྱི་བརྟན་གཡོ་ལ་སོགས་པ་བརྟག་པའི་དོན་དུ་སྤྱོད་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུ་ཡི་མིང་ངོ༌། །དོན་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་ལྔ་སྟེ། གང་ཟག་དགོས་པ་དང་བཅས་པ་དང༌། རྒྱན་ཆ་དང་སྤྱོད་པ་དངོས་དང༌། དེའི་དུས་ཀྱི་རྣལ་འབྱོར་དང༌། གྲོགས་བསྟན་པའོ། །རྒྱས་བཤད་ལ་ལྔ་སྟེ། རྟེན་གྱི་གང་ཟག་དང༌། གྲོགས་དང༌། རྒྱན་ཆའི་དག་པ་དང༌། རྣལ་འབྱོར་དང༌། སྤྱོད་པ་དངོས་སོ། །དང་པོ་ལ་གཉིས་ཏེ། དྲོད་ཐོབ་པར་བྱ་བའི་གནས་དང༌། ཐབས་སུ་བཅས་པ་དང༌། དྲོད་ཐོབ་པ་དེས་མཆོག་འདོད་ནས་སྤྱོད་པ་སྤྱད་པར་གདམས་པའོ༑ ༑གྲོགས་ལ་གཉིས་ཏེ། གྲོགས་ཀྱི་མཚན་ཉིད་དང༌། དེ་མཉེས་པར་བྱེད་པའི་ཐབས་སོ། །སྔ་མ་ལ་ལྔ་སྟེ། མཚན་སྤྱིར་བསྟན་པ་དང༌། ཁྱད་པར་དུ་རྡོ་རྗེའི་རིགས་བསྟེན་པར་བསྟན་པ་དང༌། དེ་མེད་ན་རིགས་དང་འབྲེལ་བས་བྱ་བ་དང༌། གྲོགས་སྦྱང་བའི་ཚུལ་བསྟན་པའོ། །སྤྱོད་པ་དངོས་ལ་གཉིས་ཏེ། གླུ་གར་ལ་སོགས་པ་དགོས་པ་དང་བཅས་པས་སྤྱོད་པ་ཇི་ལྟ་བུ་བྱ་བའི་ཚུལ་དང༌། དམ་ཚིག་དང་སྡོམ་པའི་ཚུལ་གྱི་སྤྱོད་པ་ཇི་ལྟར་བྱ་བའོ། །དང་པོ་ལ་ལྔ་སྟེ། གླུ་གར་དགོས་པ་དང་བཅས་པ་དང༌། བཟའ་བཏུང་དགོས་པ་དང་བཅས་པ་དང༌། མི་འབྲལ་བའི་དམ་ཚིག་ཇི་ལྟར་བཅའ་བ་དང༌།

སྤྱོད་པའི་རྒྱན་ཆ་དགོས་པ་དང་བཅས་པ་དང༌། དེ་དག་ཐམས་ཅད་དགོས་པ་དང་ལྡན་པར་འགྱུར་བའི་ཚུལ་ལོ༑ ༑ཐ་ལྟག་འདི་ལ་བཞི་སྟེ། ཐོད་པའི་རྒྱན་དགོས་པ་དང་བཅས་པ་དང༌། སྐེ་རགས་དང༌། མཆོད་ཕྱིར་ཐོགས་དང༌། ཅང་ཏེའུ་དང་ཁ་ཊྭཱཾ་ག་དགོས་པ་དང་བཅས་པའོ། །དམ་ཚིག་དང་སྡོམ་པའི་ཚུལ་གྱི་སྤྱོད་པ་ཇི་ལྟར་སྤྱད་པ་ལ་བདུན་ཏེ། སྤང་བྱ་སྤངས་ཏེ་སྤྱོད་པ་བྱ་བར་བསྟན་པ་དང༌། ཡང་སྟན་ཐུན་མོང་དུ་སྦྱིན་པ་དང་མི་སྦྱིན་པའི་ཚུལ་དང༌། བཟའ་བ་ལ་སོགས་པ་རྣམ་རྟོག་སྤང་བ་དང༌། སློབ་དཔོན་ལ་ཕྱག་བྱ་བར་བསྟན་པ་དང༌། བསླབ་བྱ་སོགས་ལ་ཞེན་པ་སྤང་བ་དང༌། གང་ལའང་འཇིགས་པ་སྤང་བ་དང༌། རྟག་ཏུ་སྙིང་རྗེས་བཏུང་ཞིང་གཞན་གྱི་བཏུང་བས་བཟི་བ་མེད་པར་བསྟན་པའོ། །ལེའུ་དྲུག་པའོ།། །།བརྡ་ལ་སོགས་པ་བསྟན་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་བཞི་སྟེ། བརྡ་དངོས་དང༌། བརྡ་མཚོན་པའི་གྲོགས་དང༌། འདུ་བའི་གནས་དང༌། འདུ་བའི་དུས་དང༌། འདུ་བའི་བྱ་བའོ། །དང་པོ་ལ་ལྔ་སྟེ། བརྡའི་བྱེད་པ་དང༌། བརྡའི་དོན་བསྟན་པ་བསྙུན་གྱི་ཕྱག་རྒྱ་དང༌། དོན་སྟོན་པ་མེད་པ་ཕྱག་རྒྱ་དང་ཕྱག་རྒྱའི་ལན་དང༌། དེས་དམ་ཚིག་དང་ལྡན་པ་དང་མི་ལྡན་པར་དབྱེ་བ་དང་དམ་ཚིག་དང་ལྡན་པ་དང་འདུ་བའི་ཕྱག་རྒྱ་བསྟན་པའོ། །འདུ་བའི་གནས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གསུམ་སྟེ། ཞུས་པ་དང༌། གནས་ལ་སོགས་པའི་མིང་དང༌། དེས་ས་བཅུ་གཉིས་སུ་བསྟན་པའོ། །རྒྱས་པར་བཤད་པ་ལ་གཉིས་ཏེ། ཞུས་པ་དང༌། དེའི་ལན་རྒྱས་པའོ། །འདུ་བའི་དུས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདུ་བའི་བྱ་བ་ལ་གསུམ་སྟེ། བཟའ་བ་ལ་སོགས་པའི་བྱ་བ་དང༌། དེ་ཉིད་རྣལ་འབྱོར་གཉིས་ལ་བསྟེན་པའི་བྱ་བ་དང༌། བཟའ་བ་ལ་སོགས་པ་ཇི་ལྟ་བུའི་ཚུལ་གྱིས་བྱ་བ་ཕན་ཡོན་དང་བཅས་པའོ། །གཉིས་པ་ལ་གཉིས་ཏེ། བསྐྱེད་པའི་རིམ་པ་ཐབས་ཤེས་རབ་ཀྱི་ལྷའི་རྣལ་འབྱོར་ལ་བསྟེན་པ་དང༌།

རྫོགས་པའི་རིམ་པ་དཔལ་ཧེ་རུ་ཀའི་རྣལ་འབྱོར་ལ་བསྟེན་ཏེ། བྱ་བའི་ལས་བསྟན་པའོ། །འདི་ལ་གསུམ་སྟེ། ཧེ་རུ་ཀའི་རྣལ་འབྱོར་པའི་བྱ་བའི་ལས་དངོས་དང༌། དེ་བྱ་བ་ཡིན་པའི་འཐད་པ་དང༌། དཔལ་ཧེ་རུ་ཀའི་ངེས་ཚིག་བསྟན་པའོ། །ལེའུ་བདུན་པའོ།། །།རྣལ་འབྱོར་མ་དང་ལྷན་ཅིག་སྐྱེས་པའི་དོན་བསྒོམ་པ་ལ་གསུམ་སྟེ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །དོན་དངོས་ལ་གཉིས་ཏེ། ལྷན་ཅིག་སྐྱེས་པའི་དོན་ཇི་ལྟར་བསྒོམ་པའི་ཚུལ་དང༌། དེ་གདོན་མི་ཟ་བར་བསྒོམ་པར་བྱ་བའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པའི་ཚུལ་དང༌། རང་ལྷན་ཅིག་སྐྱེས་པའི་དོན་བསྒོམ་པའི་ཚུལ་བསྟན་པའོ། །དང་པོ་ལ་གཉིས་ཏེ། རྟེན་རྣལ་འབྱོར་པའི་འཁོར་ལོ་བསྒོམ་པ་དང༌། དེ་ལ་བརྟེན་པ་ལྷན་ཅིག་སྐྱེས་པའི་དོན་བསྒོམ་པའོ། །འདི་ལ་གཉིས་ཏེ། བསྐྱེད་པའི་རིམ་པ་བསྒོམ་པ་དངོས་དང༌། གཞུང་བསྡུའི་ཚུལ་གྱིས་རྫོགས་པའི་རིམ་པ་དང་མཚམས་སྦྱར་བའོ། །ཞེས་གསུང་ངོ༌། །ཡང་ན་རྣལ་འབྱོར་མ་དང༌། དེའི་རྣམ་པར་དག་པའོ། །དང་པོ་ལ་གསུམ། བཤད་པར་དམ་བཅའ་བ་དང༌། དོན་དངོས་དང༌། ལེའུའི་མིང་ངོ༌། །ལེའུའི་དོན་དངོས་ལ་གསུམ་སྟེ། བསྐྱེད་པའི་རིམ་པ་བསྒོམ་པ་དང༌། རིམ་པ་གཉིས་ཀ་བསྒོམ་དགོས་པར་བསྟན་པ་དང༌། རྫོགས་པའི་རིམ་པ་བསྒོམ་པའོ། །དང་པོ་ལ་གཉིས་ཏེ། རྟེན་དང་བརྟེན་པ་གང་དུ་བསྒོམ་པ་དང༌། ཚུལ་ཇི་ལྟར་བསྒོམ་པའོ༑ ༑འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། རྟེན་ཇི་ལྟར་བསྒོམ་པ་དང༌། བརྟེན་པ་ལྷ་བསྐྱེད་པའི་ཚུལ་ལོ། །སྔ་མ་ལ་གཉིས་ཏེ། གཞལ་ཡས་ཁང་ཇི་ལྟར་བསྒོམ་པ་དང༌། དེར་གདན་བསྒོམ་པའི་ཚུལ་ལོ། །སྔ་མ་ལ་བཞི་སྟེ། རྒྱུའི་ཡན་ལག་དང༌། རྐྱེན་གྱི་ཡན་ལག་དང༌། གཞིའི་ཡན་ལག་དང༌། གཞལ་ཡས་ཁང་གི་གནས་ལུགས་བསྟན་པའོ། །ལྷ་བསྒོམ་པ་ལ་ལྔ་སྟེ། མངོན་པར་བྱང་ཆུབ་པ་ལྔ་ལས་ལྷ་རྣམས་བསྐྱེད་པའི་ཚུལ་དང༌།

ཕྱོགས་གང་དུ་ལྷ་མོ་གང་དག་དགོད་པ་དང༌། ལྷ་མོ་རྣམས་ཀྱི་མཚན་ཉིད་དང༌། དེ་ལྟར་བསྒོམས་པའི་ཕན་ཡོན་དང༌། ཁ་དོག་གི་སྒོ་ནས་རྒྱལ་བ་དྲུག་གི་བདག་ཉིད་དུ་བསྒོམ་པའོ། །དང་པོ་ལ་བཞི་སྟེ། ལྷ་མོ་རྣམས་ཀྱི་མངོན་པར་བྱང་ཆུབ་པའི་ཚུལ་དང༌། དེ་ཉིད་རྒྱུ་རྡོ་རྗེ་འཆང་དང་མི་འདྲ་བའི་ཁྱད་པར་བསྟན་པ་དང༌། ཐབས་དང་ཤེས་རབ་ཀྱི་རང་བཞིན་ལས་ཐམས་ཅད་རྫོགས་པར་བསྟན་པ་དང༌། འཁོར་གྱི་ལྷ་མོ་རྣམས་ཀྱི་མི་འདྲ་བའི་ཚུལ་བསྟན་པའོ། །དང་པོ་ལ་གསུམ་སྟེ། རྣམ་པའི་དབང་དུ་བྱས་ཏེ་མདོར་བསྟན་པ་དང༌། ས་བོན་ལ་སྦྱར་ཏེ་རྒྱས་པར་བཤད་པ་དང༌། ངོ་བོ་ཡེ་ཤེས་ལྔར་བསྟན་པའི་སྒོ་ནས་རབ་ཏུ་རྒྱས་པར་བཤད་པའོ། །ལྷ་མོ་རྣམས་ཀྱི་མཚན་ཉིད་ལ་གཉིས་ཏེ། ཁ་དོག་ལ་སོགས་པའི་ཚུལ་དང༌། ཕྱག་མཚན་གྱི་དག་པའོ། ཁ་དོག་གི་སྒོ་ནས་རྒྱལ་བ་དྲུག་ཏུ་བསྒོམ་པ་ལ་གཉིས་ཏེ། ཁ་དོག་དྲུག་ཏུ་བསྒོམ་པ་དངོས་དང༌། དྲུག་ཁོ་ནར་བསྒོམ་པའི་འཐད་པའོ། །རྫོགས་པའི་རིམ་པ་བསྒོམ་པ་ལ་གཉིས་ཏེ། བསྒོམ་པའི་ཚུལ་དངོས་དང༌། དེ་གདོན་མི་ཟ་བར་བསྒོམ་པར་གདམས་པའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པ་བསྒོམ་པའི་ཚུལ་དང༌། རང་བཞིན་ལྷན་ཅིག་སྐྱེས་པ་བསྒོམ་པའི་ཚུལ་ལོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གསུམ་སྟེ། ལྷན་སྐྱེས་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། དེ་བསྒོམ་ཞིང་ཉམས་སུ་བླང་བའི་ཚུལ་ཕན་ཡོན་དང་བཅས་པའོ། །དང་པོ་ལ་གསུམ་སྟེ། རྣམ་པའི་དབང་དུ་བྱས་ཏེ་མདོར་བསྟན་པ་དང༌། ས་བོན་ལ་སྦྱར་ཏེ་རྒྱས་པར་བཤད་པ་དང༌། ངོ་བོ་ཡེ་ཤེས་ལྔར་བསྟན་པའི་སྒོ་ནས་རབ་ཏུ་རྒྱས་པར་བཤད་པའོ། །ལྷ་མོ་རྣམས་ཀྱི་མཚན་ཉིད་ལ་གཉིས་ཏེ། ཁ་དོག་ལ་སོགས་པའི་ཚུལ་དང༌། ཕྱག་མཚན་གྱི་དག་པའོ། ཁ་དོག་གི་སྒོ་ནས་རྒྱལ་བ་དྲུག་ཏུ་བསྒོམ་པ་ལ་གཉིས་ཏེ། ཁ་དོག་དྲུག་ཏུ་བསྒོམ་པ་དངོས་དང༌། དྲུག་ཁོ་ནར་བསྒོམ་པའི་འཐད་པའོ།

།རྫོགས་པའི་རིམ་པ་བསྒོམ་པ་ལ་གཉིས་ཏེ། བསྒོམ་པའི་ཚུལ་དངོས་དང༌། དེ་གདོན་མི་ཟ་བར་བསྒོམ་པར་གདམས་པའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པ་བསྒོམ་པའི་ཚུལ་དང༌། རང་བཞིན་ལྷན་ཅིག་སྐྱེས་པ་བསྒོམ་པའི་ཚུལ་ལོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ༑ ༑འདི་ལ་གསུམ་སྟེ། ལྷན་སྐྱེས་ཀྱི་མཚན་ཉིད་དང༌། དེ་རྟོགས་པར་བྱེད་པའི་ཐབས་དང༌། དེ་བསྒོམ་ཞིང་ཉམས་སུ་བླང་བའི་ཚུལ་ཕན་ཡོན་དང་བཅས་པའོ༑ ༑དང་པོ་ལ་གསུམ་སྟེ། ལྷན་སྐྱེས་ཀྱི་དབང་དུ་དབྱེ་བ་དང༌། དེའི་བདག་ཉིད་དུ་གྱུར་པའི་དགའ་བའི་རབ་ཏུ་དབྱེ་བ་དང༌། ལྷན་ཅིག་སྐྱེས་པའི་དགའ་བ་བྱེ་བྲག་ཏུ་གཏན་ལ་དབབ་པའོ། །དང་པོ་ལ་གསུམ་སྟེ། ཐབས་ལྷན་སྐྱེས་དང༌། ཤེས་རབ་ལྷན་སྐྱེས་སུ་དབྱེ་བ་དང༌། དེ་རེ་རེ་ལའང་ཀུན་རྫོབ་དང་དོན་དམ་དུ་དབྱེ་བ་དང༌། དེས་ན་ལྷན་སྐྱེས་བཞིར་འགྱུར་བར་བསྟན་པའོ༑ ༑དགའ་བའི་དབྱེ་བ་ལ་བཞི་སྟེ། གང་ཟག་དབྱེ་བའི་སྒོ་ནས་དབྱེ་བ་དང༌། ཉམས་མྱོང་གི་སྒོ་ནས་དབྱེ་བ་དང༌། རྣམ་པར་རྟོག་པའི་སྒོ་ནས་ཕྱེ་སྟེ་བཞི་པ་ལ་བསྔགས་པ་དང༌། མཚན་ཉིད་ཀྱི་སྒོ་ནས་ཕྱེ་སྟེ། བཞི་པ་ལ་བསྔགས་པའོ༑ ༑བསྒོམས་ཤིང་ཉམས་སུ་བླང་བའི་ཚུལ་དགོས་པ་དང་བཅས་པ་ལ་གསུམ་སྟེ། ཇི་ལྟར་བསྒོམ་པ་དངོས་དང༌། དེ་ལྟར་བསྒོམ་པའི་འཐད་པ་དང༌། བསྒོམ་པའི་དགོས་པའམ་ཕན་ཡོན་ནོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །ཕན་ཡོན་ལ་གཉིས་ཏེ། བསོད་ནམས་ཆུང་བས་འགྲུབ་པར་བསྟན་པ་དང༌། དུས་ཀྱི་ངེས་བཟུང་མེད་པར་བསྒོམ་ན་འགྲུབ་པར་བསྟན་པའོ། །རང་བཞིན་ལྷན་སྐྱེས་དམིགས་མེད་བསྒོམ་པ་ལ་གསུམ་ཏེ། ཚུལ་ཇི་ལྟར་བསྒོམ་པ་དངོས་དང༌། དེ་བསྒོམ་པས་དངོས་པོ་ཐམས་ཅད་བསྒོམ་པར་བསྟན་པ་དང༌། དེ་ལ་ཀླན་ཀ་ངན་པ་སྤང་བའོ། །དེ་ལ་གཉིས་ཏེ། འབད་པ་མེད་པར་གྲོལ་བར་ཐལ་བ་སྤང་བ་དང༌། འཁོར་བར་འགྱུར་དུ་མི་རུང་བར་ཐལ་བ་སྤང་བའོ།

།དེ་གདོན་མི་ཟ་བར་བསྒོམ་པར་གདམས་པ་ལ་གསུམ་སྟེ། བསྒོམ་པའི་ཕན་ཡོན་གྱི་སྒོ་ནས་བསྒོམ་པར་གདམས་པ་དང༌། མ་བསྒོམ་པའི་ཉེས་དམིགས་ཀྱི་སྒོ་ནས་བསྒོམ་པར་གདམས་པ་དང༌། དེས་ན་རྒྱུན་མི་འཆད་པར་བསྒོམས་པར་གདམས་པའོ། །དང་པོ་ལ་གཉིས་ཏེ། ལྷན་ཅིག་སྐྱེས་པས་ལྷན་ཅིག་སྐྱེས་པའི་དོན་བསྒོམ་པའི་ཕན་ཡོན་དང༌། ལྷན་སྐྱེས་གཉིས་ཀ་བསྒོམ་པའི་ཕན་ཡོན་ནོ། །ཡང་ན་ཕན་ཡོན་ལ་གཉིས་ཏེ། སྤང་བྱས་ཟིལ་གྱིས་མི་གནོན་པར་བསྟན་པ་དང༌། ཐོབ་བྱ་ཐོབ་པར་བསྟན་པའོ། །འདི་ལ་གསུམ་སྟེ། ཡེ་ཤེས་ཀྱི་རང་གི་ངོ་བོ་འབྲས་བུ་གང་ཞིག་འགྲུབ་པ་དང་བཅས་པ་དང༌། ཡེ་ཤེས་བརྗོད་པ་དང་བྲལ་ཡང་བླ་མའི་བྱིན་བརླབས་ལ་བརྟེན་ཏེ་རྟོགས་པར་བསྟན་པ་དང༌། ཡེ་ཤེས་མངོན་དུ་བྱས་པ་ལས་བྱུང་བའི་འབྲས་བུའི་མཚན་ཉིད་བསྟན་པའོ༑ ༑ལེའུ་བརྒྱད་པའོ།། 

།།རྣམ་པར་དག་པ་ལ་གསུམ་སྟེ།བཤད་པར་དམ་བཅའ་བ་དང༌།དོན་དངོས་དང༌༑ ལེའུའི་མིང་ངོ༌། །བར་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་བཞི་སྟེ། དེ་བཞིན་ཉིད་ཀྱི་དག་པ་དང༌། ལྷ་སོ་སོའི་དག་པའོ༑ ༑དག་པ་བསྒོམ་པའི་འཐད་པ་དང༌། རང་རིག་པའི་དག་པའོ། །རྒྱས་པར་བཤད་པ་ལ་གསུམ་སྟེ། དེ་བཞིན་ཉིད་ཀྱི་དག་པ་རྒྱས་པར་བསྟན་པ་དང༌། ལྷ་སོ་སོའི་དག་པ། རང་རིག་པའི་དག་པ་གླུར་བླངས་པའི་ཚུལ་གྱིས་བཤད་པའོ༑ ༑དང་པོ་ལ་གསུམ་སྟེ། རང་བཞིན་གྱིས་དག་པས་སྦྱང་དུ་རུང་བ་བསྟན་པ་དང༌། གློ་བུར་དུ་མ་དག་པས་སྦྱང་དགོས་པར་བསྟན་པ་དང༌། དག་པས་དག་པར་བྱས་ནས་དེ་ཉིད་བསྟེན་པར་བསྟན་པའོ། །ལྷ་སོ་སོའི་དག་པ་ལ་དྲུག་སྟེ། ནང་གི་རྣལ་འབྱོར་མ་ལྔའི་དག་པ་དང༌། ཕྱིའི་ཕྱོགས་གང་དང་གང་དུ་དགོད་པ་དང༌། རྣལ་འབྱོར་མ་དྲུག་གི་དག་པ་དང༌། རྒྱུ་རྡོ་རྗེ་འཆང་གི་དག་པ་དང༌། མཚམས་མ་བཞིའི་དག་པ་དང༌། ཡང་ནང་གི་ལྔའི་དག་པའོ། །ལེའུ་དགུ་པའོ༑༑ ༑༑ཐབས་དེ་ཉམས་སུ་ལེན་པའི་སྒྲུབ་པ་པོ་རྟེན་གྱི་གང་ཟག་ལ་གཉིས་ཏེ། དབང་བསྐུར་བས་སྨིན་པར་བྱ་བ་དང༌། ལྟ་སྟངས་བཞིའི་གྲུབ་པའི་མཚན་ཉིད་བསྟན་ པའོ༑༑དང་པོ་ལ་གསུམ་སྟེ།བཤད་པར་དམ་བཅའ་བ་དང་དོན་དངོས་དང༌།ལེའུའི་མིང་ངོ༌། །དོན་དངོས་ལ་གཉིས་ཏེ། དཀྱིལ་འཁོར་བྲི་བའི་ཚུལ་མདོར་བསྟན་ཅིང་དབང་བསྐུར་བའི་ཡེ་ཤེས་རྒྱས་པར་བཤད་པ་དང༌། དཀྱིལ་འཁོར་བྲི་བའི་ཚུལ་རྒྱས་པར་བཤད་ཅིང་དེར་དབང་བསྐུར་བའི་ཚུལ་ལོ། །དང་པོ་ལ་གཉིས་ཏེ༑ དཀྱིལ་འཁོར་ཇི་ལྟར་བྱ་བ་དང༌། དེར་དབང་བསྐུར་བའི་ཚུལ་ལོ། །དང་པོ་ལ་བཞི་སྟེ། ས་སྦྱངས་ཏེ་དཀྱིལ་འཁོར་བྲི་བ་དང༌། གནས་གང་དུ་བྲི་བ་དང༌། རྡུལ་ཚོན་གང་གིས་བྲི་བ་དང༌། ཚད་ཇི་སྲིད་གཅིག་བྲི་བར་བསྟན་པའོ། །དབང་བསྐུར་བ་ལ་གསུམ་སྟེ། དཀྱིལ་འཁོར་བསྒྲུབ་པ་དང་ཐུན་མོང་དུ་བྱས་ཏེ། ཕྱག་རྒྱ་གཞུག་པར་བསྟན་པ་དང༌། དེ་ལ་བརྟེན་ཏེ་གསང་བའི་དབང་བསྐུར་བའི་ཚུལ་དང་ཤེས་རབ་ཡེ་ཤེས་ཀྱི་དབང་ངོ༌།

།འདི་ལ་གསུམ་སྟེ། གང་ལ་བརྟེན་ཏེ་དབང་བསྐུར་ཤེས་རབ་ཀྱི་དབང་དང༌། དེ་ལ་བརྟེན་ཏེ་སྐྱེས་པའི་ཡེ་ཤེས་ཀྱི་མཚན་ཉིད་དང༌། དབང་གི་དོན་བསྒོམ་པ་ལས་འབྲས་བུ་བརྟགས་དང་བཅས་པའོ༑ ༑གཉིས་པ་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང༌། དེ་ལ་རྟོགས་པར་བྱ་བའི་ཕྱིར་དགའ་བ་བཞིའི་གོ་རིམ་བསྟན་པ་དང༌། ལྷན་སྐྱེས་ཀྱི་ཡེ་ཤེས་ལ་དགའ་བ་བཞིའི་ཐེ་ཙོམ་བསལ་བའོ། །དང་པོ་ལ་དྲུག་སྟེ། རང་རིག་པ་དང༌། སྤྲོས་པ་དང་བྲལ་བ་དང༌། གཉིས་སུ་མེད་པ་དང༌། འཚོ་བར་བྱེད་པ་དང༌། མི་འགྱུར་བ་དང༌། ཐབས་ཀྱི་བདག་ཉིད་དུ་བསྟན་པའོ། །ཐེ་ཚོམ་བསལ་བ་ལ་གཉིས་ཏེ། ཇི་ལྟར་ཐེ་ཚོམ་སྐྱེས་པ་དང༌། དེ་བསལ་བའི་ཚུལ་ལོ། །དཀྱིལ་འཁོར་བྲི་བའི་ཚུལ་རྒྱས་པར་བཤད་ཅིང་དེར་དབང་བསྐུར་བ་ལ་བཅུ་གཅིག་སྟེ། དཀྱིལ་འཁོར་བྲི་ཤིང་རྒྱན་དགྲམ་པ་དང༌། དེར་བུམ་པ་ཇི་ལྟར་དབུལ་བ་དང༌། དེའི་སྔོན་དུ་ཐིག་གདབ་པ་དང༌། དེ་དག་ཐམས་ཅད་ཀྱི་སྔོན་དུ་བསྙེན་པའི་ཆོ་ག་དང༌། སའི་ཆོ་ག་དང༌། བུམ་པའི་དབང་བསྐུར་བར་གདམས་པ་དང༌། དཀྱིལ་འཁོར་དུ་ཕྱག་མཚན་ཇི་ལྟར་དགོད་པ་དང༌། སློབ་དཔོན་བདག་ཉིད་འཇུག་པ་དང༌། སློབ་དཔོན་གྱི་ཀུན་ཏུ་སྤྱོད་པ་དང༌། ཚིག་གི་དབང་བཞི་པ་ཇི་ལྟར་བསྐུར་བ་དང༌། དབང་གི་ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད་དོ། །འདི་ལ་གསུམ་སྟེ། ཡེ་ཤེས་ཀྱི་མཚན་ཉིད་དངོས་དང༌། དེའི་འབྲས་བུ་ཕྱག་རྒྱ་ཆེན་པོའི་མཚན་ཉིད་དངོས་དང༌། ཡེ་ཤེས་དེ་ཐམས་ཅད་ཀྱི་བདག་ཉིད་ཡིན་པས་དངོས་གྲུབ་ཐམས་ཅད་ཀྱི་རྒྱུ་བསྟན་པའོ། །དང་པོ་ལ་གཉིས་ཏེ། ལྟོས་པའི་ལྷན་སྐྱེས་དང༌། རང་བཞིན་གྱིས་ལྷན་སྐྱེས་སོ། །སྔ་མ་ལ་གསུམ་སྟེ། ལྷན་སྐྱེས་ཀྱི་མཚན་ཉིད་དངོས་དང༌། སྤྲོས་པ་དང་བྲལ་བའི་ཕྱིར་འབྱུང་བ་ལ་བརྟེན་དུ་མི་རུང་བར་བསྟན་པ་དང༌། ལྷན་སྐྱེས་ཀྱི་ངེས་པའི་ཚིག་གོ །དང་པོ་ལ་བཞི་སྟེ། སྒྲིབ་པ་གཉིས་དང༌། སྤྱིར་བྲལ་བར་བསྟན་པ་དང༌། ཉོན་མོངས་པ་དང་བྲལ་བ་དང༌།

ཤེས་བྱའི་སྒྲིབ་པ་དང་བྲལ་བ་དང༌། ཐམས་ཅད་དུ་སྣང་བའོ༑ ༑འབྱུང་བ་ལ་བརྟེན་པར་མི་འཐད་པར་རྩོད་པ་སྤང་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། ཞུས་པ་དང༌། དེའི་ལན་གདབ་པའོ། །འདི་ལ་གཉིས་ཏེ། འབྱུང་པ་ལ་བརྟེན་པའི་ཚུལ་དང༌། དེས་ན་རང་བཞིན་ལྷན་སྐྱེས་མ་ཡིན་པར་བསྟན་པར་བསྟན་པའོ༑ ༑ཐམས་ཅད་ཀྱི་བདག་ཉིད་ཡིན་པས་དངོས་གྲུབ་ཀྱི་རྒྱུ་ཡིན་པར་བསྟན་པ་ལ་གཉིས་ཏེ། ཕྱི་རོལ་གྱི་བཟླས་པ་ལ་སོགས་པ་མེད་པར་བསྟན་པ་དང༌། ནང་གི་ཡོད་པར་བསྟན་པའོ། །ལེའུ་བཅུ་པའོ།། །།ལྟ་སྟངས་ཀྱི་ལེའུ་ལ་བདུན་ཏེ། ལྟ་སྟངས་བཞི་སོ་སོའི་མཚན་ཉིད། རླུང་གི་བྱེ་བྲག་དང༌། གྲུབ་པའི་ཚད་དང༌། འགྲུབ་པའི་དུས་དང༌། བསྒྲུབ་པའི་བྱ་བ་དང༌། བཟའ་བའི་དམ་ཚིག་དང༌། ལྟ་སྟངས་ཀྱི་ལྷའི་རྣལ་འབྱོར་བསྟན་པའོ༑ ༑བསྒྲུབ་པའི་བྱ་བ་ལ་གཉིས་ཏེ། བསྒྲུབ་ཕྱོགས་ཀྱི་སྒོ་ནས་བསྟན་པ་དང༌། དགག་ཕྱོགས་ཀྱི་སྒོ་ནས་བསྟན་པའོ། །བཟའ་བའི་དམ་ཚིག་ལ་གཉིས་ཏེ༑ ཤ་ལྔ་བདུད་རྩི་ལྔའི་བཟའ་བ་དང༌། སྐྱེ་བ་བདུན་པ་ལ་བརྟེན་ཏེ་འགྲུབ་པར་བསྟན་པའོ། །ལྷའི་རྣལ་འབྱོར་ལ་གསུམ་སྟེ། ལྷའི་བསྐྱེད་ཆོག་དང༌། རབ་ཀྱི་གྲུབ་ལུགས་དང༌། འབྲིང་གི་གྲུབ་ལུགས་བསྟན་པའོ། །ལེའུ་བཅུ་གཅིག་པའོ།། །།དེ་དག་གིས་ནི་འདི་སྐད་བསྟན་ཏེ། རྒྱུད་འདིར་ཐོབ་པར་བྱེད་པའི་འབྲས་བུ་ཧེ་རུ་ཀ་རྣམ་པ་བཞིའི་དངོས་གྲུབ་ནི་རྒྱུད་ཀྱི་མཚན་གྱི་དོན་ལ་བསྟེན་ཏེ་བསྟན་པའོ༑ ༑ལྷག་མས་ནི་དེ་ཐོབ་པར་བྱེད་པའི་ཐབས་སྟོན་ཏོ། །དེ་ཡང་དཔེར་ན་འཇིག་རྟེན་གྱི་རྒྱལ་ཚབ་ཀྱིས་སྤྱོད་པས་འདོད་པ་མཐའ་དག་གྲུབ་པར་བྱེད་པ་དང་འདྲ་བར་འདིར་ཡང་རྒྱལ་ཚབ་ཀྱི་སྤྱོད་པས་གྲུབ་པར་བྱེད་དོ། །རྒྱལ་པོ་དེའང་རིགས་དང་ལུས་ཕུན་སུམ་ཚོགས་པར་བྱེད་དེ། འདིར་ཧེ་རུ་ཀ་བཞིའི་གོ་འཕང་འདོད་པ་ནི་ཐེག་པ་ཆེན་པོའི་རིགས་སོ། །ལུས་རྡོ་རྗེའི་ལུས་དབང་པོ་སྐྱོན་མེད་དོ། །དེ་གཉིས་ནི་ལེའུ་དང་པོ་ལས་སོ།

།དེ་ཡན་ལག་ལྔ་དང་ལྡན་དགོས་ཏེ། དུས་ཀྱི་ཡན་ལག་ནི་ལེའུ་དང་པོ་ལས་སོ། །ཡིད་བདེ་བར་བྱེད་པ་དྲོས་ནི་ལེའུ་གཉིས་པའོ། །དབུགས་འབྱིན་པ་སྒྲུབ་ཐབས་ནི་ལེའུ་གསུམ་པ་དང་བཞི་པའོ། །སྲིད་པས་ཉམས་པ་བསྲུང་བ་ནི་ལེའུ་ལྔ་པའོ། །གྲོགས་དང་རྒྱལ་ཚབ་ཀྱི་སྤྱོད་པ་དངོས་ནི་ལེའུ་དྲུག་པའོ། །སྤྱོད་པ་བྱས་པ་ལས་ས་དང་གྲོགས་དང་ནོར་དབང་དུ་གྱུར་པ་ནི་ལེའུ་བདུན་པའོ། །དེ་ལྟ་བུའི་ཡན་ལག་ལྔ་དང་ལྡན་པར་བྱེད་པའི་ཐབས་ཀྱི་དངོས་གཞི་ནི་ལེའུ་བརྒྱད་པ་དང་དགུ་པའོ། །རྒྱལ་ཚབ་ཀྱི་སྤྱོད་པ་དེའང་རྒྱལ་ཚབ་ཀྱི་དབང་ཐོབ་པར་བྱ་བ་སྟོན་པ་ནི་ལེའུ་བཅུ་པའོ༑ ༑དབང་ཐོབ་པས་ཡན་ལག་ལྔ་ཚང་ན་སྤྱོད་པ་བྱེད་པ་ལ་ཡན་ལག་ལྔ་ཚང་བའི་འདུ་ཤེས་པར་བྱེད་པ་ནི་ལེའུ་བཅུ་གཅིག་པའོ། །བརྟག་པ་དང་པོའི་པིན་ཏཱརྠ་ས་མ་པ་ཐ།། །།༈ བརྟག་པ་དང་པོ་དང་བརྟག་པ་གཉིས་པ་ཉིད་ཀྱིའང་སྔ་མ་སྔ་མའི་དོན་མི་གསལ་བ་གསལ་བར་བྱེད་པའམ། མ་ཚང་བ་ཁ་བསྐོང་བར་བྱེད་པས་བརྟག་པ་གཉིས་པ་རྒྱུད་ཕྱི་མའི་ཚུལ་དུ་བཤད་པ་ལ་གཞུང་ལེའུ་བཅུུ་གཉིས་སུ་གནས་སོ། །དེ་ལ་བརྟག་པ་དང་པོའི་ལེའུ་བཅུ་པར་དབང་བསྐུར་བ་གསུངས་ཀྱང༌། སློབ་དཔོན་གྱི་དབང་ཐོབ་པས་དཀྱིལ་འཁོར་དང་འབྲེལ་བའི་གནས་རབ་ཏུ་གནས་པ་མ་གསུངས་པས་དེ་ཁ་བསྐང་བ་ནི་ལེའུ་དང་པོ་རབ་གནས་ཀྱི་ལེའུའོ། །འདི་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གཉིས་ཏེ། རབ་ཏུ་གནས་པ་དང༌། དེའི་ཞར་ལ་སྦྱིན་སྲེག་གི་ཆོ་གའོ། །སྔ་མ་ལ་གསུམ་སྟེ། ཆོ་གའི་རིམ་པ་དང༌། སློབ་དཔོན་གྱི་མཚན་ཉིད་དང་མཆོད་པའི་ཆོ་གའོ། །སྦྱིན་སྲེག་ལ་དྲུག་སྟེ། ཐབ་དང་བསྲེག་རྫས་དང༌། མེ་ལྷ་སྤྱན་དྲང་པ་དང༌། ཞར་ལས་འོངས་པའི་ལྷ་མོ་མཁྱེན་པར་གསོལ་བ་དང༌། མེ་ལྷ་གཤེགས་སུ་གསོལ་བ་དང༌། མཆོད་པ་ལ་སོགས་པའི་སྔགས་སོ། །སྔ་མ་ལ་གསུམ་སྟེ། དབྱིབས་དང༌། ཚད་དང༌། ཁ་དོག་གོ །ལེའུ་དང་པོའོ།།

།།ལེའུ་གཉིས་པ་དང་དངོས་གྲུབ་རྒྱུ་དང་བཅས་པར་གཏན་ལ་དབབ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་བཞི་སྟེ། རྡོ་རྗེ་རིགས་ཀྱི་ལེའུར་ལྷའི་རྣལ་འབྱོར་ལ་བརྟེན་ཏེ་གྲོལ་བར་གསུངས་པའི་དོན་གསལ་བར་བཤད་པ་དང༌། སྤྱོད་པའི་ལེའུར་དྲོད་ཐོབ་སྟེ་སྤྱོད་པ་སྤྱད་པར་གསུངས་པའི་དོན་གསལ་བར་བཤད་པ་དང༌། དབང་གི་ལེའུར་ཕྱག་རྒྱའི་དངོས་གྲུབ་གསུངས་པ་ལ་རྩོད་པའི་སྐྱོན་སྤངས་པ་དང་བཅས་ཏེ་གསལ་བར་བཤད་པའོ། །རྡོ་རྗེ་རིགས་ཀྱི་ལེའུར་ལྷན་ཅིག་སྐྱེས་པས་དངོས་པོ་ཀུན་ལ་ཁྱབ་པའི་དོན་གསལ་བར་བཤད་པའོ༑ ༑དང་པོ་ལ་གཉིས་ཏེ། ཞུས་པ་དང༌། ལན་གདབ་པའོ། །དེ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་བཞི་སྟེ། ལས་དང་པོ་པ་སེམས་འཛིན་པའི་གནས་དང་དུས་བསྟན་པ་དང༌། བསྒོམ་པའི་བསམ་པ་དང༌། སེམས་ཟིན་ནས་བསྒོམ་པའི་དུས་དང༌། རྣལ་འབྱོར་ཉིད་གང་ཞིག་བསྒོམ་པའོ། །སྤྱི་དོན་གཉིས་པ་སྤྱོད་པ་ལ་དོན་གཉིས་ཏེ། དྲོད་ཐོབ་པར་བྱེད་པའི་ཐབས་དང༌། སྤྱོད་པ་བསྒྲུབ་པའི་རིམ་པའོ། །ཡང་ན་དྲུག་སྟེ། དྲོད་ཐོབ་པའི་ཐབས་དང༌། དྲོད་རང་གི་ངོ་བོ་དང༌། དེས་སྤྱོད་པ་སྤྱད་པར་གདམས་པ་དང༌། སྤྱོད་པ་ཆེ་བའི་སྒོ་ནས་གང་ཟག་ཐམས་ཅད་འགྲུབ་པར་བསྟན་པ་དང༌། སྤྱོད་པ་སྒྲུབ་པའི་རིམ་པ་དང༌། ཀུན་འདར་གྱི་སྤྱོད་པའི་དགོས་པའོ༑༑དང་པོ་ལ་གཉིས་ཏེ།རང་བྱིན་གྱིས་བརླབས་པའི་ཐབས་དང༌།དཀྱིལ་ འཁོར་འཁོར་ལོའི་ཐབས་སོ། །སྤྱོད་པ་བསྒྲུབ་པའི་རིམ་པ་ལ་གཉིས་ཏེ། ཐོག་མར་གསང་སྟེ་སྤྱད་པ་དང༌། དེས་འཇིག་རྟེན་པས་མངོན་དུ་སྤྱད་པའོ། །དེ་ལ་བཞི། ལུང་བསྟན་པའི་ཕྱག་རྒྱ་ལ་བརྟེན་པའི་ཚུལ་དང༌། ཀུན་བཟང་གི་དུས་དང༌། རྟོགས་པ་མཉམ་པའི་ཕྱག་རྒྱ། ནུས་པས་བསྐུལ་བའི་ཕྱག་རྒྱ་ལ་བརྟེན་ནས་སྤྱོད་པ་སྤྱད་པར་བསྟན་པའོ། །གསུམ་པ་ཕྱག་རྒྱའི་དངོས་གྲུབ་ལ་རྩོད་པ་སྤང་པ་ལ༑ ཡང་ན་ལེའུ་གཉིས་པ་འདིར་སྤྱི་དོན་གསུམ་སྟེ།

ལྷའི་རྣལ་འབྱོར་གྱི་དོན་གསལ་བར་བཤད་པ་དང༌། སྤྱོད་པའི་དོན་བཤད་པ་དང༌། ལེའུ་བརྒྱད་པ་ཉེ་རྒྱུ་ཕྱག་རྒྱའི་དངོས་གྲུབ་ཀྱི་དོན་བཤད་པའོ། །སྤྱི་དོན་གསུམ་པ་ཕྱག་རྒྱའི་དངོས་གྲུབ་ལ་བརྩད་པ་སྤང་པ་ལ་གསུམ་སྟེ། ཉེ་རྒྱུ་དངོས་དང༌། དེའི་སྔོན་དུ་འགྲོ་བ་རིམ་པ་གཉིས་ཏེ། དང་པོ་ལ་གཉིས་ཏེ། ཕྱག་རྒྱའི་དངོས་གྲུབ་ལ་བརྩད་པ་སྤང་བ་དང༌། དངོས་གྲུབ་ཀྱི་མཚན་ཉིད་དོ། །དངོས་གྲུབ་དེ་རིམ་པ་གཉིས་ལ་བརྟེན་ནས་གྲུབ་པར་བསྟན་པ་ལ་གཉིས། རིམ་གཉིས་འབྲེལ་བ་ཅན་དུ་བསྒོམ་པའི་འཐད་པ་དང༌། རིམ་པ་གཉིས་ཀྱིས་གྲོལ་བའི་རྒྱུ་མཚན་ནོ། །དང་པོ་ལ་གསུམ་སྟེ། རིམ་གཉིས་ཀྱི་བསྒོམ་ཚུལ་སྤང་བྱ་གཉིས་ཡིན་པ་དང༌། རྟེན་དང་བརྟེན་པ་ཡིན་པ་དང༌། འབྲས་བུ་ཡིན་པའི་ཕྱིར་འབྲེལ་བར་འཐད་པའོ། །དང་པོ་ལ་ལྔ་སྟེ། དང་པོ་བསྐྱེད་པའི་རིམ་པ་བསྒོམ་པ་དང༌། དེ་ནས་རྫོགས་པའི་རིམ་པ་བསྒོམ་པ་དང༌། ཟུང་དུ་ཆུད་པའི་རང་བཞིན་དང༌། ལྷ་སྐྱེས་ཇི་ལྟར་ཤེས་པར་བྱ་བ་དང༌། དེའི་ཆེ་བ་བསྟན་པའི་སྒོ་ནས་དངོས་པོ་ཀུན་ལ་ཁྱབ་པར་བསྟན་པའོ༑ ༑གཉིས་པ་རྟེན་དང་བརྟེན་པ་ཡིན་པ་ལ་གཉིས་ཏེ། རྩོད་པ་ཞུས་པ་དང༌། དེའི་ལན་བརྩད་པ་སྤང་བ་དངོས་སོ། །གསུམ་པ་འབྲས་བུ་ཡིན་པ་ལ་གཉིས་ཏེ། ཆོས་སྐུའི་དབང་དུ་བྱས་ཏེ་མདོར་བསྟན་པ་དང༌། སྐུ་གསུམ་གྱིས་དབང་དུ་བྱས་ཏེ་རྒྱས་པར་བཤད་པའོ། །འདི་ལ་གསུམ་སྟེ། ལོངས་སྐུའི་རྒྱུ་མཐུན་པའི་སངས་རྒྱས་སུ་བསྟན་པ་དང༌། ཆོས་སྐུའི་ངོ་བོ་དངོས་པོ་དང་དངོས་མེད་དུ་བསྟན་པ། སྤྲུལ་སྐུའི་དབང་དུ་བྱས་པའོ། །སྤྱི་དོན་གསུམ་པ་རིམ་པ་གཉིས་ཀྱི་གྲོལ་བའི་རྒྱུ་མཚན་ལ་གསུམ། དག་པ་གསུམ་གྱི་རང་བཞིན་ཡིན་པས༑ ཐབས་ཁྱད་པར་ཅན་གྱིས་ཟིན་པས། རིགས་དང་རིགས་ཀྱི་བདག་པོ་ཡིན་པས་སོ། །འདི་ལ་གསུམ། ཐབས་ཀྱི་ངོ་བོ་འབྱུང་བ་ལྔ་ལྡན་དུ་བསྟན་པ་དང༌། འབྱུང་ལྔ་སངས་རྒྱས་ལྔར་བསྟན་པ་དང༌། རིགས་ཀྱི་རབ་ཏུ་དབྱེ་བ་བསྡུས་པ་དང༌།

རྒྱས་པའོ། །ལེའུ་གཉིས་པའོ།། །།ལེའུ་གསུམ་པ་ལ་དོན་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། ལུས་རྣམ་པར་བཞག་པ་དང༌། ཡན་ལག་རྒྱས་པར་དབྱེ་བའོ༑ ༑འདི་ལ་དྲུག་སྟེ། ལེའུ་དང་པོར་སྡོམ་པའི་དོན་དཀྱིལ་འཁོར་འཁོར་ལོ་ལ་བརྟེན་ཏེ་དབང་གི་ལེའུ་ཐུན་མོང་དུ་གསལ་བར་བཤད་པ་དང༌། དབང་གི་ལེའུའི་དོན་གསལ་བར་བཤད་པ་དང༌། དབང་གི་དོན་བསྒོམ་པས་ཡུལ་ལ་སོགས་པ་སྦྱོར་བའི་དོན་གསལ་བར་བཤད་པ་དང༌། སྤྱོད་པའི་ལེར་ཀུན་འདར་གྱི་སྤྱོད་པའི་མཚན་ཉིད་གསལ་བར་བཤད་པ་དང༌། རྣམ་པར་དག་པའི་ལེའུར་དབང་པོ་དྲུག་གི་དག་པ་མ་གསུངས་པ་ཁ་བསྐང་བ་དང༌། བརྡའི་ལེར་ངག་གི་བརྡ་མ་གསུངས་པ་ཁ་བསྐང་བའི་ཚུལ་བཤད་པའོ། །ཡང་ན་འདིར་གཙོ་བོ་ལྔ་བྱས་ཏེ། ལེའུ་དང་པོ་སྡོམ་པའི་དོན་གྱི་གསལ་བྱེད་དང༌། དབང་གི་དོན་གསལ་བར་བྱེད་པ་དང༌། སྤྱོད་པའི་ལེའུའི་གསལ་བྱེད་དང༌། ལེའུ་དགུ་པའི་གསལ་བྱེད། བརྡའི་ལེའུ་ཡི་གེ་བརྡའི་གསལ་བྱེད་དོ། །བཞི་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ༑ ༑དང་པོ་ལ་གསུམ་སྟེ། སྡོམ་པའི་གནས་དང༌། སྡོམ་པའི་ངོ་བོ་དང༌། སྡོམ་པ་ཤེས་པར་བྱེད་པའི་ཐབས་སོ། །རྣལ་འབྱོར་མའི་སྡོམ་པ་ལ་སྦྱར་ཏེ། རྒྱས་པར་བཤད་པ་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གསུམ་སྟེ། སྡོམ་པའི་གནས་དང༌། རང་གི་ངོ་བོ་དང༌། སྡོམ་པ་དེ་ཤེས་པར་བྱེད་པའི་སྒོ་ནས་དབང་གི་ལེའུའི་དོན་གསལ་བར་བཤད་པའོ། །གཉིས་པ་ལ་བཞི་སྟེ། མདོར་བསྟན་པ་དང༌། རྒྱས་པར་བཤད་པ་དང༌། རབ་ཏུ་རྒྱས་པར་བཤད་པ་དང༌། སྐད་ཅིག་དེ་དག་དགའ་བ་བཞི་ལ་སྦྱར་བའོ། །དབང་གི་དོན་ལ་གསུམ༑ དབང་དངོས་དང༌། དེའི་དམ་ཚིག་དང༌། དེ་ཡེ་ཤེས་ཡུལ་ལ་སོགས་པ་སྦྱོང་བའོ། །དང་པོ་ལ་ལྔ་སྟེ། དགའ་བ་བཞི་དབང་བཞིས་མཚོན་པར་བསྟན་པ་དང༌། དབང་གི་དག་པ་དང༌། དབང་གི་དགོས་པ་དང༌། ངེས་པའི་ཚིག་དང༌། དབང་བཞི་སོ་སོའི་མཚན་ཉིད་དོ། །འདི་ལ་བཞི་སྟེ། རྡོ་རྗེ་སློབ་དཔོན་གྱི་དབང་དང༌།

གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། དབང་བཞི་པའོ། །ཐ་ལྟག་ལ་གསུམ་སྟེ། སྔོན་རོལ་གྱི་ཆོ་ག་ཤེས་རབ་གཏད་པའི་དབང་དང༌། དེའང་སྔོན་སློབ་མའི་བྱ་བ་དང༌། དབང་གི་ངོ་བོ་ཉིད་དོ། །གཉིས་པ་ལ་གསུམ་སྟེ། མདོར་བསྟན་པ་དང༌། བསྟོད་ཅིང་གསོལ་བ་གདབ་པ་དང༌། མཆོད་པའི་བྱ་བའོ། །དབང་བཞི་པ་ལ་གསུམ་སྟེ། ཚིག་གི་བཞི་པས་དབང་གི་དོན་བསྒོམ་པར་གདམས་པ་དང༌། ཡེ་ཤེས་ཀྱི་མཚན་ཉིད་བརྗོད་པ་དང༌། ལམ་དུ་དབང་གི་དོན་བསྒོམས་པ་ཕན་ཡོན་དང་བཅས་པའོ། །འདི་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། ཞུས་པ་དང་ལན་ནོ། །འདི་ལ་གསུམ་སྟེ། ཐབས་ཀྱི་ངེས་པའི་ཚིག་དང༌། དེའི་ཕན་ཡོན་དང༌། ཐབས་ཀྱི་རང་བཞིན་ནོ། །དམ་ཚིག་དང་སྡོམ་པ་ལ་གསུམ་སྟེ། ཞུས་པ་དང༌། སྒྲ་ཇི་བཞིན་པའི་སྒོ་ནས་མདོར་བསྟན་པ་དང༌། ཇི་བཞིན་མ་ཡིན་པའི་སྒོ་ནས་རྒྱས་པར་བཤད་པའོ། །ཡུལ་ལ་སོགས་པ་རྣམ་པར་སྦྱོང་བ་ལ་གཉིས་ཏེ། ཞུས་པ་དང༌། ལན་གདབ་པའོ། །འདི་ལ་གཉིས་ཏེ། གང་དག་སྦྱངས་པར་བྱ་བའི་ཆོས་ཅན་གྱི་དངོས་པོ་དང༌། དེ་ཇི་ལྟར་ཤེས་པས་སྦྱང་བར་བྱའོ༑ ༑འདི་ལ་གཉིས་ཏེ། ཆོས་ཉིད་སྐྱེ་བ་མེད་པའི་དོན་དང༌། སྣང་སྟོང་ཟུང་དུ་ཆུད་པའི་རང་བཞིན་ནོ། །སྤྱོད་པའི་ལེའུ་ཀུན་འདར་གྱི་སྤྱོད་པའི་མཚན་ཉིད་ལ་བཞི་སྟེ། མཆོད་པས་མཉེས་པར་མཛད་པ་དང༌། དེ་ལ་དགའ་བས་ཉན་པའི་ཚུལ་དང༌། དོན་དངོས་སོ། །རྣམ་པར་དག་པའི་ལེའུ་དབང་པོ་དྲུག་གི་དག་པ་ཁ་བསྐང་བ་ལ་གཉིས་ཏེ། ཞུས་པ་དང༌། དེའི་ལན་གདབ་པའོ། །བརྡའི་ལེའུར་ངག་གི་བརྡ་ཁ་བསྐང་བ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་གསུམ་སྟེ། གཉན་པར་གདམས་པ་དང༌། དོན་དངོས་དང༌། བརྡ་གཟུང་བར་གདམས་པ་དང༌། བརྡས་མ་བརྗོད་པའི་ཉེས་དམིགས་བསྟན་པའོ། །བརྡ་དངོས་ལ་གསུམ་སྟེ། ཆང་ལ་སོགས་པའི་བརྡ་དང༌། ཕྱག་རྒྱའི་བརྡ་དང༌། ཕྱག་རྒྱ་བརྟེན་པའི་ཕན་ཡོན་དང༌། བསྟེན་པའི་ཚུལ་ལོ།། ལེའུ་གསུམ་པའོ།།

 །།ལེའུ་བཞི་པ་ལ་དོན་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་དྲུག་སྟེ། ལེའུ་དྲུག་པ་ལ་སོགས་པས་ལེའུ་བཞིའི་དོན་བཤད་པ་དང༌། རྡོ་རྗེ་རིགས་ཀྱི་ལེའུའི་དོན་གསལ་བར་བཤད་པ་དང༌། འདི་ཉིད་དུ་གསུངས་པའི་ལྷ་མོའི་ཕྱག་རྒྱ་ལ་བརྩད་པའི་སྐྱོན་སྤང་བ་དང༌། སྔགས་ཀྱི་ལེའུ་དང་དབང་གི་ལེའུའི་གཏོར་མའི་དོན་རྒྱས་པར་བཤད་པ་དང༌། ལེའུ་འདི་ཉིད་དུ་ལྷ་མོ་གསུམ་གྱི་ཕྱག་རྒྱ་སྐུ་གསུང་ཐུགས་ཀྱི་བདག་ཉིད་དུ་གསལ་བར་བཤད་པ་དང༌། དེ་ཁོ་ན་ཉིད་ཀྱི་ལེའུར་རིགས་ཀྱི་དབང་དུ་དབྱེ་བ་རྒྱས་པ་དང་བསྡུས་པའི་དོན་གསལ་བར་བཤད་པའོ། །ཡང་ན་གཙོར་གཉིས་ཏེ། ཞུས་པ་དང༌། ལན་ནོ། །ཞུས་པ་དང་མཐུན་པ་རྟག་པ་དང་པོའི་གསལ་བྱེད་དང༌། འདི་ཉིད་ཀྱི་འདས་མ་ཐག་པ་དང་ཐུན་མོང་གི་གསལ་བྱེད་དོ། །དང་པོར་བཞི་སྟེ། སྤྱོད་པའི་ལེའུར་གླུ་གར་གྱི་དོན་དང༌། ལྷ་དབང་བསྐུར་བའི་ཕྱག་རྒྱའི་དོན་དང༌། སྔགས་ཀྱི་ལེའུའི་ལྷ་མོ་རྣམས་ཀྱི་ས་བོན་གྱི་དོན་དང༌། རིགས་ཀྱི་ལེའུའི་རྩ་ལ་སོགས་པའི་དག་པའི་དོན་གསལ་བར་བཤད་པའོ། །སྔ་མ་ལ་བཞི་སྟེ་རྡོ་རྗེའི་གླུ་དང༌། གར་ཇི་ལྟར་བྱ་བ་དང༌། གླུ་གར་ལྷའི་རྣལ་འབྱོར་གང་གིས་བྱ་བ་དང༌། དེའི་ཕན་ཡོན་དང༌། ཇི་ལྟར་བྱ་བའི་ཚུལ་དངོས་གྲུབ་འགྲུབ་པའི་རྟགས་དང་བཅས་པའོ། །ཕྱག་རྒྱའི་དོན་ལ་གསུམ་སྟེ། མིང་གི་རྣམ་གྲངས་ཀྱི་སྒོ་ནས་ཕྱག་རྒྱའི་བྱེད་པ་དང༌། རྒྱས་མ་བཏབ་པའི་ཉེས་པ་དང༌། གང་ཞིག་གི་ཕྱག་རྒྱ་ཡིན་པར་བསྟན་པའོ། །རྡོ་རྗེ་རིགས་ཀྱི་ལེའུའི་དོན་གསལ་བར་བཤད་པ་ལ་གསུམ་སྟེ། ཡེ་ཤེས་ཀྱི་རྟེན་དཀྱིལ་འཁོར་གསུམ་དང༌། དེ་ལས་བྱུང་བའི་བྱང་ཆུབ་ཀྱི་སེམས་ཀྱི་ངོ་བོ་ཉིད་བསྟན་པའི་སྒོ་ནས་དེ་སྤངས་པར་བཤད་པ་དང༌། དེ་བསྐྱེད་ཅིང་སྔོན་དུ་བྱེད་པའི་ཐབས་དངོས་སོ། །དང་པོ་ལ་གཉིས་ཏེ། རྩ་རྣམས་ལྷ་མོ་བཅོ་ལྔར་བཤད་པའི་སྒོ་ནས་དཀྱིལ་འཁོར་གསུམ་བཤད་པ་དང༌། བཅུ་དྲུག་པ་མ་བཤད་པའི་འཐད་པའི་སྒོ་ནས་དཀྱིལ་འཁོར་གསུམ་བཤད་པའོ།

།དེ་བསྐྱེད་ཅིང་མངོན་དུ་བྱས་པའི་ཐབས་ལ་གཉིས་ཏེ། ཞུས་པ་དང་ལན་ནོ། །དེ་ལ་གཉིས་ཏེ༑ ཐབས་གཉིས་ལ་བརྟེན་ཏེ་བསྐྱེད་པ་མདོར་བསྟན་པ་དང༌། རྒྱས་པར་བཤད་པའོ༑ ༑དེ་ལ་གསུམ། དཀྱིལ་འཁོར་འཁོར་ལོའི་ཐབས་ལས་བྱུང་བ་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དང༌། རང་བྱིན་གྱིས་བརླབས་པས་དོན་དམ་བྱང་ཆུབ་ཀྱི་སེམས་བསྐྱེད་པ་དང༌། སྡོམ་པའི་རབ་བྱེད་ཀྱི་སྒོ་ནས་དེ་ཉིད་རྒྱས་པར་བཤད་པའོ། །སྔ་མ་ལ་དྲུག་སྟེ། ཀུན་རྫོབ་བྱང་ཆུབ་ཀྱི་སེམས་ཀྱི་གནས་དང༌། དེར་མངོན་དུ་བྱས་པའི་ཡེ་ཤེས་ཀྱི་མཚན་ཉིད་དང༌། དེའི་རྟེན་ལས་ཀྱི་ཕྱག་རྒྱའི་མཚན་ཉིད་དང༌། དེ་བསྟེན་པའི་ཐབས་དང༌། བརྟེན་པ་ལས་བྱུང་བ་ལ་བྱང་ཆུབ་ཀྱི་སེམས་མི་སྤང་བའི་ཚུལ་དང༌། མི་སྤང་བའི་འཐད་པའོ། །རང་བྱིན་བརླབས་ལ་དྲུག་སྟེ། དོན་དམ་བྱང་ཆུབ་སེམས་ཀྱི་གནས་དང༌། གནས་དེའི་མཚན་ཉིད་དང༌། དེའི་བྱེད་པ་དང༌། རྣལ་འབྱོར་པས་དེའི་བདེ་བ་ལ་སྤྱོད་པ་དང༌། དེ་ལས་དོན་གྲུབ་འབྱུང་བར་བསྟན་པ་དང༌། མངོན་དུ་བྱས་པའི་ཡེ་ཤེས་ཀྱི་མཚན་ཉིད་དོ། །སྡོམ་པའི་རབ་ཏུ་དབྱེ་བ་ལ་གཉིས་ཏེ། ཞུས་པ་དང༌། ལན་གདབ་པའོ། །དེ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །འདི་ལ་གཉིས་ཏེ། མང་པོ་གཅིག་ཏུ་སྡོམ་པའི་སྒོ་ནས་སྡོམ་པ་རང་གི་ངོ་བོ་དང་གནས་བསྟན་པ་དང༌། སེམས་ཅན་ཐམས་ཅད་ཆོས་མཐུན་གྱི་སངས་རྒྱས་སུ་བསྟན་པས་སྡོམ་པ་དང་ལྡན་པའི་གང་ཟག་བསྟན་པའོ། །སྔ་མ་ལ་བཞི་སྟེ། རྩ་གཉིས་པ་ནང་གི་སྙོམས་འཇུག་བཞག་པ་དང༌། འཁོར་ལོ་བཞི་ལ་སྐུ་གསུམ་བཞག་པ་དང༌། འཁོར་ལོ་ལས་འབྲས་བུ་བཞི་བཞག་པ་དང༌། འཁོར་ལོ་ལ་སྡེ་པ་བཞིར་བཞག་པའོ། །དང་པོ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། ངེས་ཚིག་གི་སྒོ་ནས་རབ་ཏུ་རྒྱས་པར་བཤད་པའོ། །འབྲས་བུ་བཞིར་བཞག་པ་ལ་གཉིས་ཏེ། འཁོར་ལོ་བཞི་ལ་སྦྱར་ཏེ་མདོར་བསྟན་པ་དང༌། ངེས་ཚིག་ལ་སྦྱར་ཏེ་རྒྱས་པར་བཤད་པའོ། །སེམས་ཅན་རྣམས་ཆོས་མཐུན་གྱི་སངས་རྒྱས་སྡོམ་པ་དང་ལྡན་པའི་གང་ཟག་ཏུ་བསྟན་པ་ལ་བཞི་སྟེ།

ཆོས་མཐུན་གྱི་སྒོ་ནས་སྡེ་པ་དང་སངས་རྒྱས་སུ་བསྟན་པ་དང༌། དེ་ལ་ཐེ་ཚོམ་སྐྱེས་ཏེ་བརྒྱལ་བ་དང༌། གནོད་པའི་སྒོ་ནས་བརྒྱལ་བ་བསླང་བ་དང༌། ཐེ་ཚོམ་བསལ་བ་དངོས་སོ། །འདི་ལ་བདུན་ཏེ། རང་བཞིན་གྱིས་སངས་རྒྱས་ཉིད་ཡིན་ཡང་གློ་བུར་དུ་སེམས་ཅན་དང་མི་འགལ་བ་དང༌། གློ་བུར་གྱི་དྲི་མ་སེལ་བའི་ཐབས་དང༌། ཐམས་ཅད་སངས་རྒྱས་ཀྱི་གང་ཟག་ཏུ་བསྟན་པ་དང༌། དེས་ན་ལམ་ཤེས་ན་མ་སྦྱངས་པས་ཀྱང་འགྲུབ་པར་བསྟན་པ་དང༌། ལམ་མི་ཤེས་ན་མི་འགྲུབ་པ་དང༌། ཐབས་ཀྱི་རང་བཞིན་བསྟན་པའོ། །སྤྱི་དོན་གཉིས་པ་འདས་མ་ཐག་པ་དང༌། ཐུན་མོང་གི་གསལ་བྱེད་ལ་བཞི། རིགས་བདག་ཕྱག་རྒྱ་ལ་རྩོད་སྤང་དང༌། གཏོར་མ་དང༌། ལྷ་མོ་གསུམ་གྱི་རིགས་བདག་ལ་རྩོད་སྤང་དང༌། རིགས་བདག་གི་རྒྱས་བསྡུས་སོ། །དང་པོ་རིགས་བདག་ཕྱག་རྒྱའི་དོན་ལ་གཉིས་ཏེ༑ མཚམས་མ་བཞི་ལ་ཞུས་པ་དང་ལན་དང༌། ཕྱོགས་ཀྱིའང་དེ་དང་མཚུངས་པའོ༑ ༑གཏོར་མ་ལ་གཉིས་ཏེ། ཞུས་པ་དང་དེའི་ལན་ནོ། །དེ་ལ་གསུམ་སྟེ། དགོས་པ་དང༌། སྔགས་དང༌། ཕན་ཡོན་ནོ། །ཕྱག་རྒྱ་ལ་གཉིས་ཏེ། ཞུས་པ་དང་ལན་ནོ། །རིགས་ཀྱི་དབྱེ་བ་ལ་གཉིས་ཏེ། མཉམ་པར་གདམས་པ་དང༌། དོན་དངོས་སོ། །ལེའུ་བཞི་པའོ།། །།ལེའུ་ལྔ་པ་ཧེ་རུ་ཀ་འབྱུང་བ་ལ་གཉིས་སོ། །དོན་དངོས་དང༌། ལེའུའི་མིང་ངོ༌༑ ༑དང་པོ་ལ་གསུམ་སྟེ། ལྷའི་ལེའུ་དང་ལེའུ་བརྒྱད་པར་ཁ་བསྐང་ལ་སྐུ་མངོན་པར་འབྱུང་བ་དང༌། སྔགས་ཀྱི་ལེའུར་ཁ་བསྐང་བ་སྔགས་མངོན་པར་འབྱུང་བ་དང༌། དབང་གི་ལེའུར་ཁ་བསྐང་བ་དབང་འབྱུང་བའོ། །དང་པོ་ལ་གཉིས་ཏེ། ཞུས་པ་དང་ལན་ནོ། །འདི་ལ་གསུམ་སྟེ། རྟེན་བསྐྱེད་པ་དང༌། ལྷ་བསྐྱེད་པ་དང༌། གདན་བསམ་པའོ། །བར་པ་ལ་བཅུ་གཅིགགཙོ་བོ་རྒྱུ་རྡོ་རྗེ་འཛིན་པ་ལ་སྦྱར་ཏེ་མདོར་བསྟན་པ་དང༌། འབྲས་བུ་རྡོར་འཛིན་གྱི་དབང་དུ་བྱས་ཏེ་རྒྱས་པར་བསྟན་པ་དང༌། འཁོར་གྱི་ལྷ་མོ་དབྱུང་བ་དང༌། རྒྱུ་རྡོར་འཛིན་ཞུ་བ་དང༌། དེ་ལ་གླུས་བསྐུལ་བ་དང༌། གཙོ་བོའི་ཕྱག་མཚན་དང༌།

ཉམས་དང༌། ཐིག་ལེ་ལས་བཞེངས་པའི་ཚུལ་དང༌། ལྷ་མོའི་ས་བོན་དང༌། གཙོ་བོའི་ས་བོན་དང༌། ལྷ་མོའི་ཕྱག་མཚན་དང༌། ཁ་དོག་བསྟན་པའོ། །གསུང་མངོན་པར་འབྱུང་བ་ལ་གཉིས་ཏེ། ཞུས་པ་དང༌། ལན་ནོ། །འདི་ལ་ལྔ་སྟེ། ཆེ་བ་བརྗོད་དེ་མཉན་པར་གདམས་པ་དང༌། སྔགས་རྙེད་དཀའ་བར་བསྟན་པ་དང༌། སྔོན་འབྱུང་གི་ཕྲིན་ལས་དང༌། རྗེས་འཇུག་གིས་ཕྲིན་ལས་ཇི་ལྟར་བསྒྲུབ་པ་དང༌། སྔགས་དངོས་ཚིགས་བཅད་ཀྱི་བཏུ་བའོ། །དབང་མངོན་པར་འབྱུང་བ་ལ་གཉིས་ཏེ། ཞུས་པ་དང༌། ལན་ནོ༑ ༑དེ་ལ་གསུམ་སྟེ། དཀྱིལ་འཁོར་གྱི་བྱ་བ་དང༌། སློབ་མ་གཞུག་པ་དང༌། དབང་བསྐུར་བའོ། །སྔ་མ་ལ་ལྔ་སྟེ། དཀྱིལ་འཁོར་གྱི་མཚན་ཉིད་དང་རྡུལ་ཚོན་དང༌། ལྷའི་མཚན་མ་དགོད་པ་དང༌། བུམ་པ་དབུལ་བ་དང༌། དཀྱིལ་འཁོར་སྒྲུབ་མཆོད་ཀྱི་རྟེན་རིག་མ་མཆོད་གཞུག་པ། འདི་ལ་གཉིས་ཏེ། རིག་མའི་མཚན་ཉིད་དང༌། དེ་བརྟེན་པའི་ཚུལ་ལོ། །དབང་བསྐུར་བ་ལ་གསུམ་སྟེ། དབང་སྤྱིར་བསྟན་པ་དང༌། ཚིག་གི་བཞི་པ་དང༌། ཤེས་རབ་ཡེ་ཤེས་རྒྱས་པར་བཤད་པའོ། །འདི་ལ་བཞི་སྟེ། ཡེ་ཤེས་སྐྱེ་བའི་དུས་དང༌། འདི་རྙེད་དཀའ་བར་བསྟན་པ་དང༌། ཞུས་ལན་གྱི་སྒོ་ནས་ཡེ་ཤེས་ཀྱི་མཚན་ཉིད་དང༌། མ་ནིང་ལ་བརྟེན་པའི་དབང་དང༌། ཡེ་ཤེས་དེ་བརྗོད་པ་དང་བྲལ་བར་བསྟན་པའོ༑ ༑ལེའུ་ལྔ་པའོ།། །།ལེའུ་དྲུག་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །ལྔ་པ་ལ་གཉིས་ཏེ། སྤྱོད་པའི་ལེའུར་ཕྱག་རྒྱའི་དགོངས་པ་མ་གསུངས་པ་ཁ་བསྐང་བ་དང༌། གསུམ་པ་དང་བརྒྱད་པར་ལྷ་བསྒོམ་པ་གསུངས་པས་དེ་གསལ་གདབ་པའི་དོན་དུ་བྲིས་སྐུ་ཁ་བསྐང་བའོ། །དང་པོ་ལ་གཉིས་ཏེ། མཉེས་པར་མཛད་པ་དང༌། དོན་དངོས་སོ། །བྲིས་སྐུ་ལ་མཉེས་པར་མཛད་དེ་ཞུས་པ་དང༌། དེའི་ལན་ནོ། །འདི་ལ་ལྔ་སྟེ། གང་ཟག་དང༌། རྣམ་པ་དང༌། ཚོན་ལ་སོགས་པ་དང༌། བྲི་བའི་གཞི་དང༌། དུས་དང༌། ཆོ་གའོ། །ལེའུ་དྲུག་པའོ།། །།ལེའུ་བདུན་པ་ལ་གཉིས་ཏེ། དོན་དངོས་དང༌། ལེའུའི་མིང་ངོ༌། །སྔ་མ་ལ་གཉིས་ཏེ།

བསྐྱེད་རིམ་གྱི་ལེའུ་གསུམ་དང་བྲིས་སྐུའི་ལེའུར་གསུང་རྡོ་རྗེའི་དམ་ཚིག་གླེགས་བམ་ཁ་བསྐང་བ་དང༌། དབང་ལ་སོགས་པའི་དུས་སུ་སྟོན་མོ་བཟའ་བའི་ཚུལ་རྒྱས་པར་བཤད་པའོ། །སྔ་མ་ལ་གཉིས་ཏེ། མཆོད་གནས་ཞུས་པ་དང་ལན་ནོ། །འདི་ལ་བཞི་སྟེ། མཉེས་པར་མཛད་དེ་མཉན་པར་གདམས་པ་དང༌། ཇི་ལྟར་བྲི་བའི་ཚུལ་དང༌། གང་ལ་བསྟན་པ་དང་མི་བསྟན་པའི་བྱེ་བྲག་ལམ་དུ་ཇི་ལྟར་བྱའོ། །སྟོན་མོ་ལ་བརྒྱད་དེ། །རྗེས་ཆགས་མཛད་དེ་མཉན་པར་གདམས་པ་དང༌། དགོས་པ་དང༌། གནས་དང༌། གདན་དང༌། ལྷ་ཇི་ལྟར་དགོད་པ་དང༌། བཟའ་བའི་བྱེ་བྲག་ཇི་ལྟར་བཟའ་བ་དང༌། དེ་ཀུན་ཏུ་བསྟེན་པའི་ཚུལ་དང༌། ཐོག་མར་མ་ད་ན་ཇི་ལྟར་བསྟེན་པའི་ཚུལ་བསྟན་པའོ། །དེ་ལྟར་ལེའུ་གཉིས་པོ་འདིས་ནི་བསྐྱེད་རིམ་གྱི་ཡན་ལག་མི་འབྲལ་བའི་དམ་ཚིག་དང་བཟའ་བའི་དམ་ཚིག་བསྟན་པའོ། །ལེའུ་བདུན་པའོ།། །།ལེའུ་བརྒྱད་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གསུམ་སྟེ། སྔར་བསྟན་པའི་རིག་མ་རྣམས་ལས་ཁྱད་པར་དུ་ཕྱག་རྒྱ་ཆེན་པོའི་བསྟེན་པ་ཅན་གྱི་མཚན་ཉིད་བཤད་པ་དང༌། གང་ཟག་ཐ་མའི་དབང་དུ་བྱས་ནས་སྨོན་ལམ་གདབ་པ་ལ་མཐའ་དག་ཏུ་ཁ་བསྐང་བ་དང༌། གོང་དུ་བདུན་པ་དང་བཅུ་གཅིག་པར་དྲག་པོས་གདུལ་བྱ་གསུངས་ཀྱང་ཞི་བས་གདུལ་བ་མ་གསུངས་པས་ཁ་བསྐང་བའོ། །སྔ་མ་ལ་གཉིས་ལས། ཞུས་པ་དང༌། ལན་ནོ། །འདི་ལ་གསུམ་སྟེ། ལུས་དང་སྤྱོད་ལམ་གྱི་མཚན་ཉིད་དང༌། མིང་གི་ཁྱད་པར་དང༌། དེ་བསྟེན་པའི་ཕན་ཡོན་ནོ། །སྨོན་ལམ་ལ་གཉིས་ཏེ། ཞུས་པ་དང༌། ལན་ནོ། །འདུལ་བ་ལ་གཉིས་ཞུས་པ་དང༌། ལན་ནོ། །དེ་ལ་གསུམ་སྟེ། སྤྱོད་པའི་རིམ་པ་དང༌། ལྟ་བའི་རིམ་པའོ། །དེ་ལྟར་བསླབ་པའི་ཕན་ཡོན་ནོ། །ལེའུ་བརྒྱད་པའོ།། །།ལེའུ་དགུ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་བསྟན་པའོ༑ ༑དོན་དངོས་ལ་གསུམ་སྟེ། བརྡའི་ལེའུར་གདུག་པ་ཅན་གཞུག་པའི་དོན་གསལ་བར་བཤད་པ་དང༌། ལེའུ་དགུ་པར་ལྷའི་སྤྱན་ལ་སོགས་པ་མ་གསུངས་པ་ཁ་བསྐང་བ་དང༌།

སྔགས་ཀྱི་ལེའུར་སྔགས་དག་པར་བྱ་བའི་ཕྱིར་དུ་ཁ་བསྐང་བའོ༑ ༑དང་པོ་ལ་གཉིས་ཏེ། ཁ་སྦྱོར་འབྱེད་པ་དང༌། རྡོ་རྗེ་མེ་ཁབ་བོ། །སྔ་མ་ལ་དྲུག་སྟེ། བཤད་པར་དམ་བཅའ་བ་དང༌། རྣམ་ཤེས་ཀྱི་ལས་སུ་བསྟན་པ་དང༌། ཆོ་ག་དངོས་དང༌། ཡུལ་དང༌། སྔོན་དུ་བྱ་བ་དང་བསམ་པའོ། །མེ་ཁབ་ལ་གསུམ་སྟེ། ཡུལ་དང༌། ཆོ་ག་དང༌། བསམ་གཏན་གྱིས་འགྲུབ་པར་བསྟན་པའོ༑ ༑རྣམ་དག་ལ་བཞི་སྟེ། རྣམ་དག་གི་དགོས་པ་དང་བཅས་ཏེ་གཉན་པར་གདམས་པ་དང༌། དག་པ་དགོས་པའི་འཐད་པ་དང་དཔེ་དང་བཅས་ཏེ་བསྟན་པ་དང༌། ཐ་མལ་པ་སྦྱོང་བྱེད་ལྷ་ཡིན་པར་བསྟན་པ་དང༌། ལྷའི་རྣམ་པར་དག་པ་བསྒོམ་པའོ། །སྔགས་ལ་གསུམ་སྟེ། ཞུས་པ་དང༌། གཉན་པར་གདམས་པ་དང༌། དོན་དངོས་སོ། །དེའི་དབྱེ་བ་གོ་སླའོ། །ལེའུ་དགུ་པའོ། །ལེའུ་བཅུ་པ་ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། སྔགས་ཀྱི་ལེའུར་བཟླས་པའི་ཡུལ་ཕྲེང་བ་ཁ་བསྐང་བ་དང༌། དེའི་དུས་ཀྱི་ཁ་ཟས་ཁ་བསྐང་བའོ༑ ༑དེ་ལ་གཉིས་ཏེ། ལས་སོ་སོའི་བཟའ་བ་དང༌། ཐུན་མོང་གི་བཟའ་བའོ༑ ༑ལེའུ་བཅུ་པའོ།། །།ལེའུ་བཅུ་གཅིག་ པ་ ལ་གཉིས་ཏེ། ལེའུའི་དོན་དང༌། ལེའུའི་མིང་ངོ༌། །སྔ་མ་ལ་གཉིས་ཏེ། ལེའུ་ལྔ་པ་ལ་སོགས་པ་རིགས་སོ་སོའི་མཚན་མ་ཁ་བསྐང་བ་དང༌། ཕྱག་རྒྱ་བརྟེན་པའི་ཚུལ་རྒྱས་པར་བཤད་པའོ། །དང་པོ་ལ་གཉིས་ཏེ། ཞུས་པ་དང༌། དེའི་ལན་ནོ། །འདི་ལ་བཞི་སྟེ། མཉན་པར་གདམས་པ་དང༌། རི་མོའི་རྟགས་དང༌། ཁ་དོག་གི་རྟགས་དང༌། དེས་ན་བརྙས་པ་མི་བྱ་བ་འཐད་པ་དང་བཅས་པའོ། །ཕྱག་རྒྱ་མཆོད་པ་ལ་བཞི་སྟེ། མཉན་པར་གདམས་པ་དང༌། གནས་དང༌། བསྟེན་པའི་ཚུལ་དངོས་དང༌། བྱང་ཆུབ་ཀྱི་སེམས་བསྒྲུབ་པའི་རིམ་པའོ༑ ༑ལེའུ་བཅུ་གཅིག་པའོ།། །།ལེའུ་བཅུ་གཉིས་པ་ལ་གཉིས་ཏེ། གོང་དུ་དབང་སྟོན་པའི་ལེའུ་གསུམ་དུ་དབང་བཞི་སོ་སོའི་ཚིགས་བཅད་ཁ་བསྐང་བའོ། །དབང་ལ་སོགས་པའི་དུས་རྡོ་རྗེ་པདྨ་དང་སྐུ་གསུང་ཐུགས་བྱིན་གྱིས་བརླབ་པ་ཁ་སྐང་བའོ། །དང་པོ་ལ་བཞི་སྟེ།

རྡོ་རྗེ་སློབ་དཔོན་གྱི་དབང་གི་ཚིགས་བཅད་དང༌། གསང་དབང་གི་ཚིགས་བཅད་དང༌། ཤེས་རབ་གཏད་པའི་ཚིགས་བཅད་དང༌། དབང་བཞི་པའི་ཚིགས་སུ་བཅད་པའོ། །ལེའུ་བཅུ་གཉིས་པའོ།། །།བརྟག་པ་ཕྱི་མའི་བསྡུས་པའི་དོན་ཏོ། །བདག་ནི་ཤིན་ཏུ་བློ་དམན་ཕྱིར༑ ༑རྒྱུད་དོན་ཇི་བཞིན་མ་རྟོགས་པས། །གཞན་གྱི་དོན་དུ་མ་བྱས་ཀྱི། །རང་ཉིད་དྲན་ཕྱིར་བྱས་པ་ཡིན། །འདི་ལ་ཉེས་པ་ཅི་མཆིས་པ། །མཁས་པ་རྣམས་ཀྱིས་བཟོད་པར་གསོལ། །འདི་བྱས་ངལ་ལས་བསོད་ནམས་ཀྱི། །འགྲོ་བས་རྒྱུད་རྒྱལ་རྟོགས་པར་ཤོག །སློབ་དཔོན་དྷྭེ་ཤྭ་བཛྲ་ཡི། །མཛད་ལ་མཚན་མཐུན་ཆོས་སྤྱན་ལྡན༑ ༑གཉིས་ཀྱིས་ཀྱང་ནི་གསལ་བར་མཛད། །རྣལ་འབྱོར་བདག་གི་རབ་གསལ་བྱེད། །དཔལ་ཀྱེའི་རྡོ་རྗེའི་རྒྱུད་ཀྱི་རྒྱལ་པོའི་དོན་ཏོ། །རྫོགས་སོ། །ཚིག་ཏུ་སྦྱར་བ་འདི་དག་ལས། །ཉུངས་ན་རྒྱུད་དོན་རྟོགས་པར་དཀའ། །མང་བར་གྱུར་ལ་དགོས་པ་མེད། །དེ་ཕྱིར་འདི་ནི་མུན་སེལ་བྱེད། །རྗེ་བཙུན་ཆེན་པོས་མཛད༑༑ ༑༑མཾགྷ་ལཾ། ཤུབྷཾ།། །། ༼ ཞ་ལུ་ལས་བྱུང༌། ༽ ༄༅། །བསྐྱེད་རིམ་རྒྱས་འབྲིང་བསྡུས་གསུམ་གྱི་ཐོ་ཡིག་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །བསྐྱེད་པའི་རིམ་པ་ལ་ཕྱི་བསྐྱེད་པའི་རིམ་པ་དང༌། ནང་བསྐྱེད་པའི་རིམ་པའོ། །དང་པོ་ལ་ཞིབ་ཏུ་ཕྱེ་ན་བཅོ་ལྔ་སྣང་མོད་རྒྱུད་ཀྱི་སྟེང་དུ་རྟོགས་པར་བྱའོ། །འདིར་བྱེ་བྲག་ཏུ་གསུམ་སྟེ། རྒྱས་པ་དང༌། འབྲིང་དང༌། བསྡུས་པའོ། །དང་པོ་མངོན་པར་རྟོགས་པ་རྒྱས་པ་འདི་ནི་རྣལ་འབྱོར་གྱི་དབང་ཕྱུག་ཆེན་པོ་པདྨ་བཛྲའི་དགོངས་པ་དང་ཚུལ་མཚུངས་པ་ཡིན་མོད་ཀྱི། མི་འདྲ་བའི་ཁྱད་པར་ནི། འདིར་དབང་གི་དུས་སུ་རྒྱན་དྲུག་གི་དག་པ་ལ་སོགས་པ་དབང་གི་མཐར་ཐུག་རྣམས་དྲན་པར་བྱ་བ་དང༌། མཚོ་སྐྱེས་ན་མེད་པའི་སྐུ་གསུང་ཐུགས་བྱིན་གྱིས་བརླབ་པ་དང༌། བཟླས་པ་རྗེས་སྤྱོད་ཀྱི་རྣལ་འབྱོར་དུ་བྱེད་པ་དང༌། མཚོ་སྐྱེས་སུ་གནས་པ་རྣམ་པ་བཞིས་འཆིང་བ་ལས་འདིར་མི་འཆིང་བར་བསྐྱེད་རྫོགས་གཉིས་ཀྱིས་འཆི་ཁར་བྱེད་པ་རྣམས་མི་འདྲ་བའི་ཁྱད་པར་ཡིན་ནོ།

།རྒྱས་པ་ལའང་འབྲིང་པོ་དང་འདྲ་བར་དབང་གི་རྗེས་ལ་དག་པ་རྗེས་སུ་དྲན་པ་དང༌། བཟླས་པ་རྗེས་སྤྱོད་ཡིན་པ་དེ། རྗེས་ཉིད་ལ་བྱེད་པ་ལ་སོགས་པར་བྱས་ཀྱང་བདེ་བས་འགལ་བ་མེད་དོ་གསུང༌། མངོན་པར་རྟོགས་པ་འབྲིང་པོ་འདི་ནི། སློབ་དཔོན་ཌོཾ་བྷི་ཧེ་རུ་ཀའི་དགོངས་པ་དང་ཚུལ་མཚུངས་པ་ཡིན་མོད་ཀྱི། འོན་ཀྱང་མི་འདྲ་བའི་ཁྱད་པར་ནི། བསོད་ནམས་ཀྱི་ཚོགས་ཡན་ལག་བདུན་གྱི་སྐབས་དང་ཡེ་ཤེས་ཀྱི་འཁོར་ལོའི་སྔོན་དུ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་དང༌། ཡེ་ཤེས་པའི་སྔོན་དུ་སྣོད་བཅུད་སྦྱང་བ་དང༌། དབང་གི་སྐབས་སུ་རྒྱན་དྲུག་གི་དག་པ་ལ་སོགས་པ་དབང་གི་མཐར་ཐུག་རྣམས་དྲན་པར་བྱ་བ་དང་དེ་རྣམས་མི་འདྲ་བའི་ཁྱད་པར་ཡིན་ནོ༑ ༑རྒྱས་འབྲིང་གཉིས་ཀྱི་མི་འདྲ་བའི་ཁྱད་པར་བསྟན་ཟིན་ཏོ། །བསྡུས་པ་ལ་བསོད་ནམས་ཀྱི་ཚོགས་བསག་པ་ནི། ལྷ་མོ་བརྒྱད་ཀྱིས་མཆོད་པ་དང༌། བྱང་ཆུབ་ཀྱི་སེམས་དང་ཚད་མེད་པ་བཞི་བསྒོམ་མོ། །དེ་ནས་ཡེ་ཤེས་ཀྱི་ཚོགས་སྟོང་པ་ཉིད་བསྒོམ། སྟོང་པའི་ངང་ལས་སྐད་ཅིག་གིས་བསྲུང་བའི་འཁོར་ལོ་དང༌། དུར་ཁྲོད་བརྒྱད་དང་བཅས་པའི་ནང་དུ་གཞལ་ཡས་ཁང་གསལ་གདབ༑ དེར་རྒྱུ་རྡོ་རྗེ་འཛིན་པ་སྐད་ཅིག་གིས་བསྐྱེད། མཁའ་གསང་བྱིན་གྱིས་བརླབས་ནས་འཁོར་གྱི་ལྷ་མོ་དབྱུང༌། གཙོ་བོ་ཞུ། གླུས་བསྐུལ། འབྲས་བུ་རྡོ་རྗེ་འཛིན་པར་བཞེངས། གཙོ་འཁོར་གསལ་གདབ། དེ་ལ་ཡེ་ཤེས་དགུག་གཞུག་བྱས་པ་དང༌། དེས་རྐྱེན་བྱས་ནས་བདག་གི་ལུས་ལ་ཕོ་བྲང་ལྔའི་འཁོར་ལོ་ལྷ་བརྒྱ་ལྔ་བཅུ་རྩ་བདུན་བསྒོམ་པ་ནི་ནང་བསྐྱེད་པའི་རིམ་པའོ། །ཕྱི་བསྐྱེད་པའི་རིམ་པ་རྒྱས་འབྲིང་གཉིས་རྐྱང་པར་བསྒོམས་ཀྱང་ཆོག

ནང་བསྐྱེད་རིམ་དང་འབྲེལ་བ་ཅན་དུ་བསྒོམས་ཀྱང་ཆོག་ལ། བསྡུས་པ་ནི་རྐྱང་པར་མི་བསྒོམ་གྱི་ཅི་ནས་ཀྱང་ནང་དང་འབྲེལ་བ་ཅན་དུ་བསྒོམ་ཞེས་གསུང་ངོ༌། །དེ་ནས་དབང་རྒྱས་བསྡུས་གསུམ་གང་རུང་ཞིག་བླངས་ལ་རིགས་བདག་གིས་རྒྱས་གདབ་སྟེ། དེའི་རྗེས་ལ་བསྒོམ་བྱེད་ན་ལྟ་བ་བསྐྱངས། གཞན་དོན་བྱེད་ན་བཟླས་པ་བྱ་གསུང་ངོ༌། །རྒྱས་འབྲིང་གཉིས་ནང་བསྐྱེད་པའི་རིམ་པ་དང་འབྲེལ་བ་ཅན་དུ་བསྒོམ་པར་འདོད་ན། ཡེ་ཤེས་ཀྱི་འཁོར་ལོ་བཅུག་པས་རྐྱེན་བྱས་ནས་ལུས་ཀྱི་དཀྱིལ་འཁོར་གསལ་གདབ་པར་བྱ་སྟེ། འདི་ནི་མན་ངག་གི་གནད་ཡིན་ནོ༑ ༑བསྐྱེད་པའི་རིམ་པ་རྒྱས་འབྲིང་བསྡུས་གསུམ་མན་ངག་དང་བཅས་པའི་ཡི་གེ རྣལ་འབྱོར་པ་གྲགས་པ་རྒྱལ་མཚན་གྱིས་སྦྱར་བའོ།། ཨྠིྀ།། །། ༼ ཞ་ལུ་ལས་བྱུང༌། ༽ ༄༅། །ཀྱེའི་རྡོ་རྗེ་ལྷ་དགུའི་གདན་གྱི་རྣམ་དག་བཞུགས་སོ། ། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །ཀྱེའི་རྡོ་རྗེ་ལྷ་དགུའི་གདན་གྱི་རྣམ་དག་ལ། གཙོ་བོའི་གདན་ཚངས་པ་ནི་གཟུགས་ཁམས་ཀྱི་ཚངས་པ་སྟེ། གཏི་མུག་གི་རང་བཞིན་ཡིན་ལ། དེ་གཙོ་བོའི་ཞབས་ཕྱེད་ཀྲུང་དུ་བཞུགས་པས་ཟུང་འཇུག་གི་རང་བཞིན་གྱི་ཞབས་གཡས་པས་སྙིང་ཁར་མནན་པ་སྟེ། གཏི་མུག་ཟུང་འཇུག་གིས་མནན་པ། ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། །དབང་ཕྱུག་ཆེན་པོ་ནི་འདོད་པའི་ཁམས་ཐམས་ཅད་ལ་དབང་བྱེད་པའི་དྲག་པོ་སྟེ་འདོད་ཆགས་ཀྱི་རང་བཞིན་ཡིན་ལ། དེ་ཞབས་གཡས་པ་སྟོང་པ་ཞེ་སྡང་གི་རང་བཞིན་བརྐྱང་པས་སྙིང་ཁར་མནན་པ་ནི། འདོད་ཆགས་གསལ་བ་ལ་སྟོང་པ་ཞེ་སྡང་གིས་མནན་པས་ཟུང་འཇུག་གི་རྒྱ་ཡིན་ནོ། །བདུད་སྡིག་ཅན་གཞན་འཕྲུལ་དབང་བྱེད་ཀྱི་བདུད་དེ་ཞེ་སྡང་གི་རང་བཞིན་ཡིན་ལ། དེ་ལ་ཞབས་གཡོན་པས་འདོད་ཆགས་གསལ་བའི་ངོ་བོས་བསྐུལ་བ་ཅན་གྱིས་སྙིང་ཁར་མནན་པ་ནི། ཞེ་སྡང་སྟོང་པ་ལ་འདོད་ཆགས་གསལ་བའི་རྒྱ་ཡིན། བརྒྱ་བྱིན་ནི་རི་རབ་ཀྱི་རྩེ་མོ་སུམ་ཅུ་རྩ་གསུམ་གྱི་དབང་པོ་སྟེ་ཕྲག་དོག་དང་ང་རྒྱལ་གྱི་རང་བཞིན་ཡིན་ལ༑

དེའི་སྙིང་ཁར་ཡུམ་གྱི་ཞབས་གཡོན་པ་འདོད་ཆགས་ཀྱི་ངོ་བོས་མནན་པས་འབྲས་བུ་ལ་རྒྱུའི་རྒྱ་སྟེ། དེ་ཡང་ཟུང་འཇུག་ཏུ་ཡིན་ནོ། །གཽ་རཱིའི་གདན་ཚངས་པ་ནི་འདོད་པ་ཁམས་ཀྱི་ཚངས་པ་སྟེ། དེ་ཡང་གཏི་མུག་གི་རང་བཞིན་ཡིན་ལ་དེ་གཽ་རཱི་གཟུགས་རྣམ་པར་དག་པ་མེ་ལོང་ལྟ་བུའི་ཡེ་ཤེས་ཀྱིས་མནན་པ་ནི། ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཡིན་ཞིང་དབུ་ལ་མི་བསྐྱོད་པའི་རྒྱ་འབྱུང་བ་ནི་ལུས་ལ་སེམས་ཀྱི་རྒྱ་སྟེ། ཟུང་འཇུག་ཏུ་སྒྲུབ་པ་ཡིན་ནོ། །ཙཽ་རཱིའི་གདན་དབང་པོ་ནི་ཤར་ཕྱོགས་ཀྱི་བརྒྱ་བྱིན་འདོད་ཆགས་ཀྱི་རང་བཞིན་ཡིན་ལ། དེ་སྒྲ་རྣམ་པར་དག་པ་ཙཽ་རཱི་མ་ཚོར་བ་ཞེ་སྡང་གི་ངོ་བོས་མནན་པ་གསལ་བ་ལ་སྟོང་པའི་རྒྱ་ཡིན་ལ། དབུ་རྒྱན་རྣམ་སྣང་འབྱུང་བ་ནི་སེམས་ལ་ལུས་ཀྱི་རྒྱ་སྟེ། ཟུང་འཇུག་ཏུ་སྒྲུབ་པ་ཡིན་ནོ། །དེའི་ཕྱིར་རྒྱ་སུམ་སྦག་དག་གོ །བཻ་ཏ་ལཱིའི་གདན་ཁྱབ་འཇུག་ནི་ཞེ་སྡང་གི་རང་བཞིན་ཡིན་ལ། དྲི་རྣམ་པར་དག་པ་བཻ་ཏ་ལཱི་འདོད་ཆགས་ཀྱི་ངོ་བོས་མནན་པ་ནི་སྟོང་པ་ལ་གསལ་བའི་རྒྱ་ཡིན་ལ། དབུ་རྒྱན་ལ་རིན་འབྱུང་གིས་མཚན་པ་སེར་སྣ་རྣམ་པར་དག་པས་ན་རྒྱུ་ལ་འབྲས་བུའི་རྒྱ་ཡིན་ཞིང༌། བཻ་ཏ་ལཱི་ཉིད་དྲི་རྣམ་པར་དག་པས་ན་འབྲས་བུ་ལ་རྒྱུའི་རྒྱ་ཡིན་པས་རྒྱ་བཞི་སྦག་གོ །གྷསྨ་རཱིའི་གདན་དྲག་པོ་དབང་ཕྱུག་ཆེན་པོ་ནི། བྱང་ཤར་ན་གནས་པ་སུམ་ཅུ་རྩ་གསུམ་མན་ཆད་ན་དབང་ཆེ་བ་འདོད་ཆགས་ཀྱི་རང་བཞིན་ཡིན་ལ། དེ་གྷསྨ་རཱི་ཕྲག་དོག་རྣམ་པར་དག་པས་མནན་པ་ནི། རྒྱུ་ལ་འབྲས་བུའི་རྒྱ་ཡིན་པ་སྤྱི་བོར་འོད་དཔག་མེད་ཀྱིས་དབུ་བརྒྱན་བྱས་པ་ནི། འབྲས་བུ་ལ་རྒྱུའི་རྒྱ་ཡིན་ཞིང༌། རོ་རྣམ་པར་དག་པ་ནི་སྦྱང་གཞི་རྒྱུ་ལ་འབྲས་བུའི་རྒྱ་ཡིན་པས་འདི་ལ་རྒྱ་བཞི་སྦག་ཡོད་དོ། །པུཀྐ་སཱི་བྱམས་པ་ཚད་མེད་པས་མནན་པ་ནི་ཞེ་སྡང་བྱམས་པས་གཞིལ་བར་སྒྲུབ་པས་ཟུང་དུ་འཇུག་པ་སྟེ། རིགས་བདག་མི་བསྐྱོད་པ་ནི་ལུས་ལ་སེམས་ཀྱི་རྒྱའོ།

།ཤཱ་ཝ་རཱིའི་གདན་གནོད་སྦྱིན་ནི་སེར་སྣ་དང༌། ང་རྒྱལ་གྱི་རང་བཞིན་ཡིན་ལ། ཤཱ་ཝ་རཱི་སྙིང་རྗེ་ཚད་མེད་པས་མནན་པ་ནི། ཉོན་མོངས་པ་དེ་གཉིས་ཀྱིས་གཉེན་པོ་སྙིང་རྗེ་སྟེ། དབུ་རྒྱན་ལ་རྣམ་སྣང་འབྱུང་བ་ནི༑ སེམས་ལ་ལུས་ཀྱི་རྒྱ་ཡིན་ནོ། །ཙཎྜ་ལཱིའི་གདན་སྲིན་པོ་ནི་ཞེ་སྡང་མངོན་དུ་རྒྱུ་ཁྲོ་བོའི་རང་བཞིན་ཡིན་ལ། དེ་ཙཎྜ་ལཱི་དགའ་བ་ཚད་མེད་པའི་ངོ་བོས་མནན་པས་གཉེན་པོ་ཟུང་འཇུག་གི་རྒྱ་ཡིན་ནོ། །དབུ་རྒྱན་རིན་འབྱུང་གིས་མཚན་པ་ནི་མེ་གོས་དཀར་མོ་འདོད་ཆགས་ཀྱི་ངོ་བོ་ལ་སེར་སྣ་དག་པའི་རྒྱས་བཏབ་པ་རྒྱུ་ལ་འབྲས་བུའི་རྒྱ་ཡིན་ནོ། །གཡུང་མོའི་གདན་ལྷ་མ་ཡིན་གྱི་ཐགས་བཟང་རིས་ནི་ཕྲག་དོག་གི་རང་བཞིན་ཡིན་ལ། དེ་གཡུང་མོ་བཏང་སྙོམས་ཚད་མེད་ཀྱིས་མནན་པས་གཉེན་པོ་སྟེ་ཟུང་འཇུག་ཏུ་བྱེད་པའི་རྒྱ་ཡིན་ལ། དབུ་རྒྱན་ལ་འོད་དཔག་མེད་བཞུགས་པ་ནི། གཡུང་མོ་སྒྲོལ་མ་རླུང་དོན་ཡོད་གྲུབ་པའི་རང་བཞིན་ཡིན་ལ། རྒྱ་འོད་དཔག་མེད་ཀྱིས་བརྒྱན་པ་ལ་འབྲས་བུ་ལ་རྒྱུའི་རྒྱ་ཡིན་ནོ། །དེ་ལྟར་གཽ་རཱི་ལ་ནི། ངོ་བོ་ཉིད་ལ་ངོ་བོ་ཉིད་ཀྱི་རྒྱར་འགྲོ་ཞིང་གཞན་ལའང་སྤང་བྱ་དང་གཉེན་པོར་ངོ་སྤྲོད་ན། ཅིའི་ཕྱིར་ཞེ་ན། དེའང་གཏི་མུག་ནི་ཐམས་ཅད་ཀྱི་གཞི་ཡིན་པའི་ཕྱིར༑ གཅིག་གིས་ཐམས་ཅད་མཚོན་པར་ནུས་ལ། གཞན་རྣམས་ནི་དེ་ལས་བྱུང་བས་སོ་སོར་ཡོད་པའི་ཕྱིར། སྤང་བྱ་དང་གཉེན་པོའི་ངོ་བོ་ཟུང་འཇུག་སོ་སོར་ངོ་སྤྲོད་དགོས་པའོ། །དེ་ཡང་སྤང་བྱ་དང་གཉེན་པོ་གཞན་རྣམས་ནི་རང་རང་གི་རིགས་སུ་ངོ་སྤྲོད་ལ། ནུབ་དང་བྱང་གི་ལྷ་མོ་གཉིས་ནི་རྒྱུ་དང་འབྲས་བུའི་དག་བྱེད་དུ་དགོས་སུ་ངོ་སྤྲོད་པ་ཅིའི་ཕྱིར་ཞེ་ན། རང་རང་གི་མཚོན་བྱེད་དུ་ངོ་སྤྲོད་པ་ཅིའི་ཕྱིར་ཞེ་ན། རང་རང་གི་མཚོན་བྱ་མཚོན་བྱེད་དུ་ངོ་ཤེས་ནས་ཐམས་ཅད་ཀྱི་རང་བཞིན་དུ་རྒྱུ་དང་འབྲས་བུར་འབྲེལ་དགོས་པའོ། །ནུབ་དང་བྱང་གི་ལྷ་མོ་གཉིས་ཀྱིས་དེ་དག་གི་སྟེང་དུའང་གཞན་དང་མི་འདྲ་བའི་ཁྱད་པར་ཅུང་ཟད་མཚོན་པ་ཡིན་ནོ།

།ཀྱེའི་རྡོ་རྗེའི་གདན་གྱི་རྣམ་དག རྗེ་བཙུན་ཆེན་པོའི་ཞལ་སྔ་ནས་མཛད་པ། དཔལ་ས་སྐྱ་པའི་ཁྱད་ཆོད་ལགས་སོ་ཨང༌།། །། ༼ ཞ་ལུ་ལས་བྱུང༌༑ ༽ ༄༅། །སློབ་དཔོན་ནག་པོ་པས་མཛད་པའི་ཀྱེའི་རྡོ་རྗེའི་མངོན་པར་རྟོགས་པའི་བསྡུས་དོན་བཞུགས། ། ༄༅། །ཨོཾ་དགེས་པའི་རྡོ་རྗེ་ལ་ཕྱག་འཚལ་ལོ། །དེ་ཉིད་གསལ་བ་ལ་གསུམ༑ ཀླད་དང༌། གཞུང་དང༌། འཇུག་གི་དོན་ནོ། །དང་པོ་ལ་གཉིས། ལྷག་པའི་ལྷ་ལ་ཕྱག་འཚལ་བ་དང༌། ལམ་བསྟན་པའི་བླ་མ་ལ་ཕྱག་འཚལ་བའོ༑ ༑གཞུང་ལ་གཉིས། རྟེན་གྱི་གང་ཟག་གི་མཚན་ཉིད་དང༌། དེས་ཉམས་སུ་བླང་བའི་རིམ་པའོ། །དང་པོ་ལ་གཉིས། ཐུན་མོང་གི་མཚན་ཉིད་དང༌། ཁྱད་པར་གྱི་མཚན་ཉིད་དོ། །ཉམས་སུ་བླང་བའི་རིམ་པ་ལ་གཉིས་ཏེ། ལྷའི་རྣལ་འབྱོར་བསྒོམ་པ་དང༌། དེ་ཁོ་ན་ཉིད་བསྒོམ་པའོ། །སྔ་མ་ལ་གཉིས་ཏེ། ཕྱག་བཅུ་དྲུག་པའི་རྣལ་འབྱོར་དང༌། ཕྱག་དྲུག་པ་ལ་སོགས་པ་དེས་བསྒྲེ་བའོ། །སྔ་མ་ལ་གཉིས་ཏེ། བསྐྱེད་རིམ་བསྒོམ་བཟླས་ཀྱི་བསྙེན་པ་བྱ་བ་དང༌། སྒྲུབ་པའི་ཐབས་གཞན་ལ་སྦྱར་བའོ། །སྔ་མ་ལ་གཉིས་ཏེ། དོན་དངོས་དང༌། བསྙེན་པའི་ཚད་བསྟན་པའོ། །དང་པོ་ལ་ལྔ་སྟེ། ཐུན་དང་པོའི་བྱ་བ་དང༌། ཐུན་གཉིས་པ་དང༌། གསུམ་པའི་བྱ་བ་དང༌། ཐུན་བཞི་པའི་ཉལ་བའི་བྱ་བ་དང༌། ལྡང་བའི་བྱ་བའོ། །དང་པོ་ལ་གསུམ་སྟེ། མཉམ་གཞག་ཏིང་ངེ་འཛིན་དངོས་དང༌། ངག་གི་བཟླས་པ་དང༌། ལྡང་བའི་བྱ་བའོ། །དང་པོ་ལ་གཉིས། སྔོན་དུ་འགྲོ་བ་ཚོགས་གཉིས་བསག་པ་དང༌། བསྒོམ་པའི་རིམ་པ་དངོས་སོ། །གོང་མ་ལ་གཉིས། གནས་སྔོན་དུ་འགྲོ་བའི་བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་སོ། །དང་པོ་ལ་གསུམ། ཚོགས་བསག་པའི་ཞིང་སྤྱན་དྲང་ཞིང་མཆོད་པ་དང༌། དེའི་སྤྱན་སྔར་རྒྱུན་བཤགས་བྱ་བ་དང༌། ཚད་མེད་པ་བཞི་བསྒོམ་པའོ༑ ༑དང་པོ་ལ་གཉིས། སྤྱན་དྲང་བ་དང༌། མཆོད་པའོ། །དེ་ལ་གཉིས། མཆོད་པ་གཉིས་མདོར་བསྟན་པ་དང༌། ནང་གི་མཆོད་པ་རྒྱས་པར་བཤད་པའོ། །རྒྱུན་བཤགས་ལ་གཉིས། མདོར་བསྟན་པ་དང༌།

རྒྱས་པར་བཤད་པའོ། །དེ་ལ་བདུན། སྡིག་པ་བཤགས་པ་དང༌། རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། འཇུག་པ་སྟེ། ལམ་ལ་གནས་ཤིང་ལུས་དབུལ་བ་དང༌། དགེ་བའི་རྩ་བ་བསྔོ་ཞིང་ཕྱག་བྱ་བ་དང༌། གཏོར་མ་གཏོང་ཞིང་ཡི་གེ་བརྒྱ་པའི་མཐར་གཤེགས་སུ་གསོལ་བའོ། །ཡེ་ཤེས་ཀྱི་ཚོགས་ལ་གཉིས༑ དོན་བསྒོམ་པ་དང༌། སྔགས་ཀྱིས་བྱིན་གྱིས་བརླབ་པའོ། །བསྒོམ་པའི་རིམ་པ་དངོས་ལ་གཉིས། སྔོན་དུ་འགྲོ་བའི་རྟེན་བསྒོམ་པ་དང༌། དངོས་གཞིའི་ཏིང་ངེ་འཛིན་བསྒོམ་པའོ། །དང་པོ་ལ་བཞི། སྲུང་བའི་འཁོར་ལོ་བསྒོམ་པ་དང༌། གཞལ་ཡས་ཁང་རྒྱས་པར་བསྒོམ་པ་དང༌། དེའི་ཕྱི་རོལ་དུ་དུར་ཁྲོད་བརྒྱད་རྒྱས་པར་བསྒོམ་པ་དང༌། གདན་གསལ་བར་བལྟ་བའོ། །དེའི་དང་པོ་ལ་གཉིས། ལུང་བརྗོད་པ་དང༌། སྔོན་དུ་འགྲོ་བའི་ཚུལ་གྱིས་མདོར་བསྟན་པ་དང༌། རྒྱས་པར་བཤད་པའི་ཚུལ་གྱིས་དེ་ཉིད་ཀྱི་དོན་དངོས་དགྲོལ་ཞིང་སྔགས་ཀྱིས་བསྟན་པར་བྱ་བའོ། །གཞལ་ཡས་ཁང་བསྒོམ་པ་ལ་བཞི་སྟེ། གཞི་ཆོས་ཀྱི་འབྱུང་གནས་དང༌། རྒྱུ་འབྱུང་བ་རིམ་བརྩེགས་དང༌། རྐྱེན་རང་གི་ཤེས་པ་ཞུགས་པ་དང༌། དེ་ལ་གཞལ་ཡས་ཁང་གི་གནས་ཐབས་བསྟན་པའོ། །དུར་ཁྲོད་བསྒོམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་ལྔ་སྟེ། དུར་ཁྲོད་བརྒྱད་ཀྱི་མིང་དང༌། དེར་ཤིང་དང༌། ཕྱོགས་སྐྱོང་དང༌། ཀླུ་དང༌། སྤྲིན་བསྟན་པའོ༑ ༑རྒྱས་པར་བཤད་པ་ལ་ལྔ་སྟེ། ཕྱོགས་སྐྱོང་དང༌། སྤྲིན་དང༌། ཀླུ་དང༌། ཤིང་ལ་གནས་པའི་ཞིང་སྐྱོང་དང༌། དུར་ཁྲོད་ཀྱི་མཚན་ཉིད་རྒྱས་པར་བཤད་པའོ༑ ༑དངོས་གཞིའི་ཏིང་ངེ་འཛིན་ནི་གསུམ་སྟེ། ངོ་བོ་ཉིད་ཀྱི་སྐུའི་བདག་ཉིད་དང་པོ་སྦྱོར་བའི་ཏིང་ངེ་འཛིན་དང༌། ལོངས་སྤྱོད་རྫོགས་པའི་སྐུའི་བདག་ཉིད་དཀྱིལ་འཁོར་རྒྱལ་མཆོག་དང༌། སྤྲུལ་པའི་སྐུའི་བདག་ཉིད་ལས་རྒྱལ་མཆོག་གོ ༑དང་པོ་ལ་གཉིས། ཏིང་ངེ་འཛིན་དངོས་དང༌། དེ་བསྡུ་བའི་མིང་ངོ༌།

།དང་པོ་ལ་གཉིས་ཏེ། བདག་ཉིད་དམ་ཚིག་སེམས་དཔར་བསྐྱེད་པ་དང༌། དབང་བསྐུར་ནས་རིགས་ཀྱི་བདག་པོས་རྒྱས་གདབ་པའོ། །དང་པོ་ལ་བཞི། མངོན་པར་བྱང་ཆུབ་པ་ལྔ་ལས། རྒྱུ་རྡོ་རྗེ་འཛིན་པ་བསྐྱེད་པ་དང༌། དེ་ཉིད་ཞུ་བར་གྱུར་པ་དང༌། འབྲས་བུའི་རྡོ་རྗེ་འཛིན་པ་བཞེངས་པའི་ཕྱིར་གླུས་བསྐུལ་བ་དང༌། དེ་ལས་འབྲས་བུ་རྡོ་རྗེ་འཛིན་པར་བཞེངས་པའོ། །དེ་ལ་བཞི་བཞེངས་པ་དངོས་དང༌། སྙིང་རང་གི་ས་བོན་གྱིས་བརྒྱན་པར་བྱ་བ་དང༌། སྐུ་གསུང་ཐུགས་དང་སྐྱེ་མཆེད་བྱིན་གྱིས་བརླབ་པ་དང༌། ལུས་ཀྱི་འཁོར་ལོ་བཞི་གསལ་གདབ་པའོ། །བཞེངས་པ་དངོས་ལ་གཉིས། ཡབ་བསྐྱེད་པ་དང༌། ཡུམ་བསྐྱེད་པའོ། །དཀྱིལ་འཁོར་རྒྱལ་མཆོག་ལ་གཉིས། ཏིང་ངེ་འཛིན་དང༌། ལུང་བརྗོད་པའི་ཚུལ་གྱིས་བསྡུས་པའི་ཚིག་གོ །དང་པོ་ལ་གཉིས་ལྷའི་རྣལ་འབྱོར་དང༌། དེ་ལ་མཆོད་པ་ལ་སོགས་པའོ༑ ༑དང་པོ་ལ་གསུམ། ལྷ་མོ་རྣམས་ཀྱི་དམ་ཚིག་སེམས་དཔའ་བསྒོམ་པ་དང༌། ཀུན་གྱི་ཐུན་མོང་གི་ཡེ་ཤེས་ཀྱི་འཁོར་ལོ་སྤྱན་དྲང་བ་དང༌། དབང་བསྐུར་བའོ། །དེའི་དང་པོ་ལ་གཉིས། འཁོར་གྱི་ལྷ་མོ་དབྱུང་བའི་ཕྱིར་མཁའ་གསང་བྱིན་གྱིས་བརླབ་པ་དང༌། འཁོར་གྱི་ལྷ་མོ་དབྱུང་བ་གསལ་བར་བཤད་པའོ༑ ༑ཡེ་ཤེས་ཀྱི་འཁོར་ལོ་ལ་གཉིས་སྤྱན་དྲང་ཞིང་བགེགས་བསྐྲད་པ་སྔོན་དུ་སོང་བས་མཆོད་པ་དང༌། ཡེ་ཤེས་པ་དགུག་པ་དངོས་སོ། །དབང་བསྐུར་བ་ལ་གཉིས། དབང་བསྐུར་གྱི་ལྷ་སྤྱན་དྲང་ཞིང་མཆོད་ནས་གསོལ་བ་གདབ་པ་དང༌། དབང་བསྐུར་བ་དངོས་ཏེ་མདོར་ན་རྒྱས་བཤད་ཀྱི་ཚུལ་གྱི་རིགས་བདག་བདག་པོས་རྒྱས་གདབ་པའོ། །དེ་ལ་མཆོད་པ་ལ་སོགས་པ་ལ་གསུམ། དེ་ཁོ་ན་ཉིད་ཤེས་པར་བྱ་ཞིང་མཆོད་པ་དང༌། བསྟོད་པ་དང༌། བདུད་རྩི་མྱང་བའོ༑ ༑དེ་ལ་གཉིས། བྱིན་གྱིས་བརླབ་པ་དང༌། མྱང་བའོ། །ལས་རྒྱལ་མཆོག་ལ་ཐིག་ལེའི་རྣལ་འབྱོར་དང༌། ཕྲ་མོའི་རྣལ་འབྱོར་དང༌། རྗེས་སུ་དྲན་པའི་རྣལ་འབྱོར་དང༌། ནང་གི་བཟླས་པ་བསྟན་པའོ། །དེ་ལ་གཉིས་ཏེ།

རྡོ་རྗེའི་བཟླས་པ་དང༌། ཡིད་ཀྱི་བཟླས་པའོ། །ཕྱག་དྲུག་པ་ལ་སོགས་པ་དེས་བསྒྲེས་པ་ལ་བཞི། ཕྱག་དྲུག་པའི་དང༌། ཕྱག་བཞི་པའི་དང༌། ཕྱག་གཉིས་པའི་རྣལ་འབྱོར་ལྷག་མ་ཆོ་གའི་བསྒྲེ་བ་དངོས་སོ། །དེའི་དེ་ཁོ་ན་ཉིད་བསྒོམ་པ་ལ་གཉིས། ལྷའི་དེ་ཁོ་ན་ཉིད་བསྒོམ་པ་དང༌། གཞལ་ཡས་ཁང་གི་དེ་ཁོ་ཉིད་བསྒོམ་པའོ༑ ༑དང་པོ་ལ་གཉིས། གཙོ་བོའི་དག་པ་དང༌། ལྷ་མོ་རྣམས་ཀྱི་དག་པའོ༑ ༑དེའི་དག་པ་ལ་བཅོ་ལྔ། ཕྱག་གི་དག་པ་དང༌། ཞབས་ཀྱི་དག་པ་དང༌། ལྤགས་པ་དང༌། ཤ་དང༌། ཁྲག་དང༌། ཁུ་བ་དང༌། ཚིལ་དང༌། རྐང་སྟེ་ཁམས་ཀྱི་དག་པ་དང༌། ཞལ་གྱི་རྣམ་དག་དང༌། སྐུ་མདོག་དག་པ་དང༌། རྒྱན་ལྔ་རང་གི་དག་པ་དང༌། བདུད་རྣམས་ཀྱི་དག་པ་དང༌། མགོ་ཕྲེང་གི་དག་པ་དང༌། དབུ་རྒྱན་གྱི་དག་པ་དང༌། རྐང་རྒྱན་དང༌། འདུག་སྟངས་ཀྱི་དག་པ་དང༌། འཁོར་སྤྱིའི་དག་པ་དང༌། ཐལ་རྒྱན་གྱི་དག་པ་དང༌། ཡུམ་གྱི་དག་པ་དང༌། ཕྱག་མཚན་གྱི་དག་པ་དང༌། དབང་བསྐུར་ནས་བླ་མའི་བསྒོམ་པ་ལ་སོགས་སོ། །ཞལ་གྱི་རྣམ་དག་ལ་བཞི། ཞལ་གྱི་གྲངས་ཀྱི་དག་པ་དང༌། ཁ་དོག་གི་དག་པ་དང༌། ཞལ་གྱི་འགྱུར་ཚུལ་གྱི་དག་པ་དང༌། སྤྱན་གྱི་དག་པའོ༑ ༑ཡུམ་གྱི་དག་པ་ལ་གཉིས། ཡུམ་དངོས་ཀྱི་དག་པ་དང༌། ཕྱག་མཚན་གྱི་དག་པའོ། །འཁོར་གྱི་ལྷ་མོ་རྣམས་ཀྱི་དག་པ་ལ་དྲུག ལྷ་མོ་དངོས་ཀྱི་དག་པ་དང༌། ཕྱག་མཚན་གྱི་དག་པ་དང༌། སྤྱན་དང་ཕྱག་གི་དག་པ། གདན་གྱི་དག་པ་དང༌། རྒྱན་གྱི་དག་པ། ཞལ་འགྱུར་བ་དང༌། སྐྲའི་དག་པའོ། །གཞལ་ཡས་ཁང་གི་དེ་ཁོ་ན་ལ་གཉིས། ནང་གི་དག་པ་དང༌། དེ་ཉིད་ཕྱིའི་དག་པ་ལ་སྦྱར་བ་དང༌། དུར་ཁྲོད་ཀྱི་དེ་ཁོ་ན་ཉིད་དོ། དང་པོ་ལ་བཅུ་གཉིས། ངེས་ཚིག དབྱིབས། སྒོ་ཟུར། ཀ་བ། བུམ་པ། ཁ་རྒྱན། བཅུད་དང་བཅས་པའི་དོ་ཤལ་དང༌། དེ་ཕྱེད་པའི་བླ་རེ། རྟ་བབས། རྔ་ཡབ་ཀྱི་ཕྲེང་བ་དང༌། རྡོ་རྗེའི་ཐིག་དང༌། འདོད་ཡོན་གྱི་ལྷ་མོའི་དག་པའོ། །དུར་ཁྲོད་ཀྱི་དེ་ཁོ་ན་ཉིད་ལ་གཉིས། དུར་ཁྲོད་ཀྱི་ངེས་ཚིག་དང༌། རྣམ་པར་དག་པ་དངོས་སོ།

།མཇུག་དོན་ལ་གཉིས། སྡུག་བསྔལ་ཅན་གྱི་དོན་དུ་འདི་བརྩམས་པ་དང༌། དགེ་བའི་རྩ་བ་བསྔོ་བའོ། །འདི་བྲིས་པ་ལས་ལུས་ནི་ངལ་གྱུར་པའི། །གྲགས་པ་རྒྱལ་མཚན་བདག་གིས་དགེ་བ་གང་ཐོབ་པ༑ ༑དེས་ནི་འགྲོ་རྣམས་སངས་རྒྱས་ཉིད་ཐོབ་ཅིང༌། །འདིས་ཀྱང་གཞན་ལ་ཕན་པའི་རྒྱུར་གྱུར་ཅིག །མཾགྷཾལཾབྷཝནྟུ།། །། ༼ ལུ་ཕུ་ལས་བྱུང༌། ༽ ༄༅། །རྗེ་བཙུན་གྱིས་མཛད་པའི་གེགས་ཀྱི་རྒྱལ་པོའི་སྒྲུབ་ཐབས་ཀྱི་རྣམ་པར་བཤད་པ་བཞུགས། ། ༄༅། །དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །སློབ་དཔོན་ཆེན་པོ་ནག་པོ་སྤྱོད་པ་བས་མཛད་པའི་བགེགས་ཀྱི་རྒྱལ་པོའི་སྒྲུབ་ཐབས་འདི། རྒྱུད་རྡོ་རྗེ་མཁའ་འགྲོའི་ལེའུ་བཅུ་དགུ་པར་བྱ་གསུངས་པའི་དོན་ནི། བགེགས་ཀྱི་རྒྱལ་པོ་ཞེས་བྱ་བ་ནི། བགེགས་རིགས་ཐམས་ཅད་ཀྱི་རྒྱལ་པོ་དབང་ལྡན་ཞེས་པ་ལྷ་ཆེན་གྱི་སྲས་འཇིག་རྟེན་པ་ཡིན་ཡང༌། སྟོན་པའི་སྤྱན་སྔར་སེམས་བསྐྱེད་དེ། ཆོས་སྒྲུབ་པ་ཐམས་ཅད་ཀྱི་སྦྱིན་བདག་ཆེན་པོར་དམ་བཅས་པའི་བྱང་སེམས་རྒྱལ་པོ་ནི༑ གདོན་བགེགས་ཀྱི་རིགས་ཐམས་ཅད་བཀའ་ལ་མི་ཉན་པ་གཅིག་ཀྱང་མེད་པས་བདག་པོ་ལྟ་བུའོ། །སྒྲུབ་པ་ནི་ལྷ་བསྒོམ་པ་ལ་སོགས་པའོ། །ཐབས་ནི་ཕྲིན་ལས་བཞིས་སེམས་ཅན་གྱི་དོན་བྱེད་ཚུལ་ལོ། །གཉིས་པ་གནས་ནི། མ་མོའི་ཁྱིམ་དང་ཉམས་དགའ་བར། །ཅེས་པས་དབུ་མའི་མཚན་མ་འདྲ་བའམ། ཆོས་འབྱུང་འདྲ་བ། མཁའ་འགྲོ་མ་འདུ་བའི་ནགས་ཚལ་ལ་སོགས་པའོ། །དགྲ་བགེགས་ཀྱི་འཇིགས་པ་མེད་ཅིང༌། འགྲུལ་པས་དབེན་པ་མཐུན་རྐྱེན་ཚང་བས་ཏིང་ངེ་འཛིན་སྐྱེ་བ། འཕྲལ་སྡོད་ཉམས་དགའ་བའོ། །གསུམ་པ་བསམ་པ་ནི། སྒོམ་པ་བཟང་པོ་བྱ་བ་ཉིད་དེ། བྱམས་བརྩེ་བྱང་ཆུབ་ཀྱི་སེམས་དང་མ་བྲལ་བས། རྡོ་རྗེ་མཁའ་འགྲོ་ལ་སོགས་པ་ཡེ་ཤེས་ཀྱི་ཁྲོ་བོ་གང་རུང་གི་བསྙེན་པ་སོང་བས། གནས་ཁང་བྱི་དོར་བྱས་ཏེ། རྟེན་མཆོད་ལ་སོགས་པའི་དགོས་པའི་ཡོ་བྱད་ཀུན་ཚོགས་པར་བྱའོ། །འབད་པས་བྲིས་སྐུ་དམིགས་ནས་ནི། །མཆོག་དང་དངོས་གྲུབ་ཀྱི་བྲི་གཞི།

བྲི་རྫས་ཚང་བས། བཟོ་བོ་མཚན་ཉིད་དང་ལྡན་པས་ཚད་ལྡན་བྲིས་ཏེ༑ དགུག་གཞུག་བསྟིམ་པ་ལ་སོགས་པ་དང༌། སྔགས་དང་སྦྲེལ་བས་རབ་ཏུ་གནས་ཏེ། དམིགས་པས་མདུན་བསྐྱེད་གཙོ་བོར་བསྟན་ཏོ། །གཉིས་པ་དངོས་གཞི་ནི། སྔར་མཆོད་བློ་གྲོས་ལྡན་པ་ཡིས། སྒྲུབ་པ་ལ་འཇུག་པའི་སྔ་རོལ་དུ། བླ་མ་དང་ཡི་དམ།

སངས་རྒྱས་བྱང་སེམས། མཁའ་འགྲོ་ཞིང་སྐྱོང་དང་བཅས་པ་སྤྱན་དྲངས་ལ། ལུས་ཞིང་གི་རྡུལ་གྱི་གྲངས་སྙེད་དུ་བློས་སྤྲུལ་ནས། ཕྱག་དང༌། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པས་མཆོད་སྤྲིན་རྒྱ་མཚོས་མཆོད་དེ། བདག་གཞན་གྱི་དུས་གསུམ་དུ་སྒོ་གསུམ་གྱིས་སྤྱད་པའི་སྡིག་པ་ཐམས་ཅད་འགྱོད་པས་བཤགས་ཤིང་སླར་སྡོམ། རང་གཞན་འཁོར་གྱི་དགེ་བ་ཀུན་ལ་དགའ་བ་བསྒོམ་སངས་རྒྱས་སར་བྱོན་རྣམས་ཆོས་གསུང་བར་བསྐུལ། ཞི་བཞེད་རྣམས་བཞུགས་པར་གསོལ་བ་གདབ། དགེ་བ་ཐམས་ཅད་གཞན་དོན་སངས་རྒྱས་ཀྱི་རྒྱུར་བསྔོས་ལ། གུར་གྱི་ཚིགས་བཅད་བརྗོད་དོ། །ཚད་མེད་བཞིའི་བློ་གྲོས་དང་ལྡན་པར་བྱ་བ་ནི། བསོད་ནམས་ཀྱི་ཚོགས་སོ། དེ་ནས། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨཱཏྨ་ཀོ྅་ཧཾ། ཞེས་པས་ཆོས་ཐམས་ཅད་རང་བཞིན་གདོད་མ་ནས་སྐྱེ་མེད་སྤྲོས་བྲལ་སྟོང་པར་གསལ་བ་ནི་ཡེ་ཤེས་ཀྱི་ཚོགས་ཏེ། ཐབས་ཤེས་ཟུང་འབྲེལ་གྱི་བློ་གྲོས་དང་ལྡན་པའོ། ། ཟུང་འཇུག་ལྷའི་རིམ་པའི་བློ་གྲོས་དང་ལྡན་པ་ནི། སྟོང་པའི་ངང་ལས་ས་བོན་གཿདམར་པོ་བསམ། དེ་ལ་འོད་ཀྱིས་དོན་གཉིས་བྱས། འདུས་པས་དགྲ་སྟྭས་ མཚན་པར་གྱུར། དེ་ཞུ་བ་ལས་ལྷ་ཆེན་ཚོགས་བདག་གར་མཁན་བཅིངས་པས་གནས་པ། ཞབས་གཡས་གར་སྟབས་སུ་བརྐྱང་པ། སྙིང་རྗེས་གཞན་དོན་ལ་བརྩོན་པའོ། །གཡོན་བཅིངས་ཚུལ་དུ་བསྐུམ་པ། ཤེས་རབ་ཀྱི་ཆོས་དབྱིངས་ངང་ལས་མི་གཡོ་བས་བརྟན་པའོ། །གནས་པ་ནི་ཟླ་གམ་དམར་པོའི་ནང་གི་པདྨ་དམར་པོ་ལ་བཞུགས་པའོ། །སྐུ་མདོག་དམར་པོ་བསེའི་རི་བོ་ལ་ཉི་མ་ཤར་བ་ལྟ་བུ་ནི། འདོད་ཆགས་མ་སྤངས་གནས་སུ་དག་པའོ། །འབར་བ་ཆེན་པོ་ནི། མེ་ལྕེ་རླུང་གིས་སྲུབས་པ་ལྟར་མེ་ལྕེ་འབར་འཁྲུགས་འཁྱིལ་པ་ནི། ཞེ་སྡང་མ་སྤངས་གནས་སུ་དག་པའོ། །གསུམ་པ་ཞལ་ཕྱག་བསྟན་པ་ནི། ཞལ་གཅིག་པ་ལ་སྤྱན་གསུམ་པ་ནི། གླང་པོ་ཆེའི་གདོང་པ་ཅན། ཤངས་རྩེའི་ཞགས་པས་འབྱུང་པོའི་ཚོགས་བཅིངས་པ། ཆོས་དབྱིངས་སྐྱེ་མེད་དུ་རོ་གཅིག་པའོ།

།སྤྱན་གསུམ་ དམར་ལ་འབུར་བ་ནི། དུས་གསུམ་གཟིགས་པའོ། །རལ་པའི་དབུ་རྒྱན་དག་གིས་བརྒྱན། དབུ་སྐྲ་རལ་པ་དམར་འཚུབ་འཁྱིལ་བ་གཟིངས་ཐོད་དུ་བཅིངས་པ་དར་དང་རིན་པོ་ཆེ་སྣ་ཚོགས་དང༌། ཡིད་བཞིན་བསམ་འཕེལ་དང༌། ཟླ་བ་ཚེས་པས་བརྒྱན་པ་ནི། བདུད་དང་མུ་སྟེགས་མང་པོ་འདུལ་བའོ། །དམར་པོ་འབར་འཁྱིལ་འཁྲུགས་པ་སྟེ། །སྐུ་ལུས་བྱི་རུའི་ཕུང་པོ་ལ་ཉི་མ་ཤར་བ་ལྟར་འོད་ཟེར་དམར་པོ་འཁྱིལ་འབར་བ་ཆེ་ལ་གྲིམས་པ་བོང་ཐུང་ལ་རག་པ་གསུས་ཁྱིམ་ཆེ་བ་གསེར་གྱི་ལྷུན་པོ་འགྲོ་ཤེས་པ་ལྟ་བུས་ལོག་འདྲེན་ཐམས་ཅད་འཇིགས་པར་བྱེད་པའོ། །དར་ཟབ་དང༌། རིན་པོ་ཆེ་དང༌། ལྷ་ཀླུ་མི་གསུམ་གྱི་འདོད་འབྱུང་གི་རྒྱལ་པོ་ལ་སོགས་པའི་རྒྱན་དྲུག་དང༌། དོ་ཤལ་དང༌། སེ་མོ་དོ་དང༌། ཟ་ར་ཚགས་དང༌། ཟུར་ཕུད་ལ་སོགས་པ་ཐམས་ཅད་ཀྱིས་བརྒྱན་པ་ནི་གདུལ་བྱའི་རེ་འདོད་བསྐོང་བའོ། །མཆེ་བ་བརྩིགས་པར་ཡང་དག་བྲི། །གླང་པོ་ཆེའི་མཆེ་བ་དཀར་ཞིང་རྣོ་བ་བརྩིགས་པས་བདག་འཛིན་སྐྱེ་འཆི་རྩད་ནས་བཅོད་པའོ། །དགྲ་སྟྭ་གཏུན་ཤིང་ཉིད་དང་ཡང༌། །དེ་བཞིན་དུ་ནི་མདའ་གཞུ་ ཉིད༑ ཁ་ཊྭཱྃ་ག་དང་ལྕགས་ཀྱུ་ཉིད། །ཐོད་པ་དམར་པོ་འཁྱིལ་བ་དང༌། །རྡོ་རྗེ་རལ་གྲི་དེ་བཞིན་གཞན། །ཤ་ཆེན་ཐོད་པར་འཛིན་པ་དང༌། ཕུབ་ཆུང་བ་དན་རྩེ་ གསུམ་དང༌། །འཕང་མདུང་རྣམས་ནི་བཅུ་གཉིས་ཏེ། །དེའང་གཡས་དྲུག་རྣམས་ནི་ཕར་ཕྱིན་དྲུག་རྫོགས་སོ། །གཡོན་པ་རྣམས་ནི་བསྡུ་དངོས་བཞི་དང༌། བྱམས་བརྩེས་སེམས་ཅན་སྐྱོང་བའོ། །ཕྱག་གཡས་དང་པོར་དགྲ་སྟྭ་ལྟག་པར་འཕྱར་བ་སྟེ། རྒྱུད་ལས། ཚོགས་བདག་འབྱུང་པོའི་ཕྱག་མཚན་གྱིས།།ཕ་རོལ་དགྲ་དཔུང་འཇོམས་པར་བྱེད། །ཅེས་སོ། །སྤྱིར་དགྲ་དཔུང་བདུད་མུ་སྟེགས་ཐམས་ཅད་འཇོམས་པ། ནང་དུ་ལྟ་ངན་ཐམས་ཅད་འཇོམས་པའོ༑ ༑གཉིས་པ་གཏུན་ཤིང་སྟེ། ཕྱིར་བདུད་བཞི། ནང་དུ་རྣམ་འཇོག་གི་བདུད་འཇོམས་པར་བྱེད་པའོ། །གསུམ་པ་མདའ་གཞུ་སྟེ། ཕྱི་རུ་གདུལ་བྱ་དགའ་བར་བྱེད་ལ།

ནང་དུ་ཐབས་ཤེས་ཀྱི་ཉམས་བསྐྱེད་པའོ། །བཞི་པ་ན་ལྕགས་ཀྱུ་སྟེ། ཕྱི་རུ་གང་ལ་བསྣུན་པའི་ཡིད་དགའ་བར་བྱེད་པས། དུག་གསུམ་བཅོམ་ནས། བདེ་གསལ་མི་རྟོག་པ་བསྐྱེད་པར་བྱེད་ལ། ནང་དུ་སྐུ་གསུམ་གྱི་རྟོགས་པ་བསྐྱེད་པའོ༑ ༑ལྔ་པ་ན་ལྕགས་ཀྱུ་སྟེ། ཕྱི་རུ་གདུལ་བྱ་ཐུགས་རྗེས་འཛིན་ལ། ནང་དུ་མི་བརྗེད་པའི་གཟུངས་ཐོབ་པའོ། །དྲུག་པ་ཐོད་པ་དམར་པོ་འཁྱིལ་བ་ཁྲག་གིས་གང་བ་སྟེ། ཕྱི་རུ་རིགས་དྲུག་དབང་དུ་བསྡུས་ནས་ལམ་ལ་འགོད་ལ། ནང་དུ་བདེ་བ་སྐྱོང་ཞིང༌། བྱང་ཆུབ་ཀྱི་སེམས་འཕེལ་བའོ། །གཡོན་དང་པོ་བརྒྱ་བྱིན་གྱི་རྡོ་རྗེ་སྟེ། ཕྱི་རུ་ལོག་འདྲེན་ལྷ་མིན་གྱི་དཔུང་འཇོམས་ལ། ནང་དུ་སྟོང་ཉིད་རྡོ་རྗེས་བདག་འཛིན་གྱི་དཔུང་འཇོམས་པའོ། །གཉིས་པ་རལ་གྲི་ལྟག་པར་འཕྱར་བ་སྟེ། ཕྱི་རུ་སྲིན་པོའི་རལ་གྲིས་ཕ་རོལ་གྱི་གཡུལ་ལས་རྒྱལ། ནང་དུ་ཤེས་རབ་ཀྱི་རལ་གྲིས་གཏི་མུག་གི་ཡུལ་འཇོམས་པའོ། །གསུམ་པ་ཐོད་པ་ཤ་ཆེན་གྱིས་བཀང་པ་ཞལ་དུ་གསོལ་བ་སྟེ། ཕྱིར་གདུལ་བྱའི་དགོས་འདོད་སྤེལ་ལ། ནང་དུ་སེམས་ཉིད་རྣལ་དུ་ཕེབས་པའོ། །བཞི་པ་ཕུབ་ཆུང་དམར་ཁྲ་སྟེ། ཕྱིར་ཕ་རོལ་གྱི་གནོད་པ་སྐྱོབ་ལ། ནང་དུ་གཞན་ཕན། བྱང་སེམས་ཀྱི་གོ་བཀོན་པའོ༑ ༑ལྔ་པ་བ་དན་རྩེ་གསུམ་ནི། ཕྱིར་རླུང་ལྷའི་བ་དན་གྱིས་ཁམས་གསུམ་གཡོ་བར་བྱེད་ལ་ནང་དུ་སྒོ་གསུམ་དགེ་བ་ལ་བཀོད་པས། རྩ་རླུང་ཐིག་ལེའི་ཡོན་ཏན་གྱིས། ལན་གསུམ་མྱུར་དུ་བགྲོད་པའོ། །དྲུག་པ་འཕང་མདུང་སྟེ། ཕྱིར་བྱམས་པའི་མདུང་སྣུན་པས་སྐྱེ་རྒུའི་གདུག་སེམས་ཞི་བར་བྱེད་ལ་ནང་དུ་ལོག་རྟོག་གི་གཡུལ་ལས་རྒྱལ་ནས། ཡེ་ཤེས་ཀྱི་སྣང་བ་བསྐྱེད་པའོ། །བསྣམས་པ་ནི་བཅུ་གཉིས་ཏེ། ཅེས་པས་ཕྲིན་ལས་མི་འདྲ་བ་བཅུ་གཉིས་སྟོན་ཏེ། དེའང་དགྲ་སྟྭའི་ལོགས་ལ་དགྲ་སྟྭ་བཅུ་གཉིས་ཐོགས་པ་སྟེ། དེས་གཞན་ཡང་མཚོན་ནོ༑ ༑ཡང་དག་བྲི་ཅེས་པ་ནི་ལྔ་སྟེ། ལྷ་ཡང་དག་ནི་ཇི་སྐད་བཤད་པའི་གཞི། ཚོན་གྱིས་ཚད་ལྡན་ཡིད་ཆགས་པའོ།

བྱིན་བརླབས་ཡང་དག་ནི། ལྷའི་བསྙེན་པ་སོང་པ། སྐྱེད་རིམ་བརྟན་པས་གསང་བ་མཆོག་གི་རབ་གནས་བྱ། དམིགས་པ་ཡང་དག་ནི། བསྙེན་དུས་སུ་མདུན་བསྐྱེད་ལ་གསལ་བར་བསྐྱེད་ལ། བྱམས་རྩེ་བྱང་སེམས་ཀྱི་འདུན་པས། རྣབ་སེམས་ཀྱི་དགྲ་དང༌། གནམ་གཡེང་གི་རྐུན་མས་ཁྱེར་བར་རྟག་ཏུ་བྱེད་པ་དང༌། གུས་པར་བྱེད་པས་བསྒོམ་པའོ། །མཆོད་པ་ཡང་དག་ནི་ལྷའི་དྲུང་དུ་མེ་ཏོག་དམར་པོ་ལ་སོགས་པའི་མཆོད་པ་དང༌། རྒྱུན་གཏོར༑ རྟག་གཏོར་མ་ཆག་པར་རོ། །སྤྱོད་པ་ཡང་དག་ནི། རྟེན་དང༌། སྐུ་དང༌། སྙིང་པོ་ལ་སོགས་པ་གཞན་ལ་མི་སྟན། བྱིན་བརླབས་ཡལ་བ་དང༌། མི་མ་ཡིན་གྱི་བར་ཆོད་འཇུག་པ་དང༌། མན་ངག་འཆལ་ན་གྲུབ་ཐག་རིང་བས། དངོས་གྲུབ་ཡལ་ནས་འགྲོ་བས་གྲིབ་གྱིས་མ་ཕོག་པར་གསང་བར་བྱའོ། །བཞི་པ་སྔགས་བཟླས་པ་ནི། ཨོཾ་ག་ཅེས་པ་ཉེར་གཉིས་པ་དགུག་སྔགས་སོ། །དེ་ལ་ཨོཾ་ནི་བོད་པའམ། སྙན་གསན་དབབ་པའོ། ག་ག་ནི་སྲོག་གི་ཡི་གེ་སྟེ། ག་དང་པོ་གཙོ་བོའི་སྲོག་ནས་འགུགས་པའོ། །ག་གཉིས་པ་ནི་འཁོར་གྱི་སྲོག་ནས་འགུགས་པའོ༑ ༑སིདྷི་ནི་གཉིས། མཆོག་ཐུན་མོང་གི་དངོས་གྲུབ་གཉིས་སོ། །སརྦ་ནི་ཐམས་ཅད་དོ། །ཨརྠ་མེ་པྲ་སདྷ་ནི་མ་ལུས་པ་བདག་ལ་སྩོལ་བའོ། །ཧཱུྃ་ཧཱུྃ་ནི་དྲག་ཏུ་བཅུན་པའོ། །ཛཿཛཱཿནི་དབང་མེད་འགུགས་པའོ། །སྭཱཧཱ་ནི་གཞི་ཚུགས་པའོ༑ ༑དགུག་པའི་སྔགས་སོ་ཅེས་པ་ནི། བགེགས་རྒྱལ་གྱི་སྲོག་འཕྲོག་པས། སྒྲུབ་པ་པོའི་བཟླས་པས་ཅི་འདོད་རང་དབང་མེད་པར་འགུགས་ཏེ། ལྕགས་ཀྱུས་ཉ་བཞིན་ནོ། །གཉིས་པ་ཨོཾ་ཨཱཿཧཱུྃ་སྭཱཧཱ། བཟླས་པའི་སྔགས་སོ་ཅེས་པ་ནི། ཨོཾ་སྐུའི་ཨཱཿགསུང་གི གཾ་ནི་ཚོགས་བདག་གི་སྲོག་གི་ཡི་གེ་ཧཱུྃ་ཐུགས་ཀྱི་སྙིང་པོའོ༑ ༑སྭཱཧཱ་ནི། འདའ་དབང་མེད་པར་གཞི་ཚུགས་པའོ། །ལྷ་སྙིང་ཉེ་བའི་སྔགས་རབ་འབྲིང་ཐ་མ་གསུམ་གང་ནུས་བྱའོ། །སྟོང་ཕྲག་བརྒྱ་ཡིས་འགྲུབ་པར་འགྱུར། །ཞེས་པས་འབུམ་ཕྲག་གཅིག་སྟེ་རྫོགས་ལྡན་ནམ་མི་སྦྱངས་སྟོབས་ཅན་གྱི་སྤྱོད་ཡུལ་ཡིན་གྱི།

གཞན་དུ། རྩོད་ལྡན་དུས་སུ་བཞི་འགྱུར་ཏེ། །ཅེས་པས་སོ། །སྤྱིར་བསྙེན་པ་གསུམ་ལས། རྟགས་ཀྱི་བསྙེན་པ་གཙོ་བོ་ཡིན་པས། རྟགས་གསུམ་གང་རུང་ཐོབ་ནས། སྦྱིན་སྲེག་ལ་སོགས་པའི་ལས་ལ་སྦྱར་བར་བྱའོ༑ ༑དེ་ནས་བསྒྲུབ་པ་ནི། དེ་ནས་ལས་རྣམས་ཡང་དག་བརྩམས། །ཞེས་པ་ནི། ཕྲིན་ལས་རྣམ་པ་བཞི་གང་བསྒྲུབ་པ་བསམ་པ་བཞིན་འགྲུབ་ཏེ། རྒྱུད་ལས། དེ་ནས་གཞན་ཡང་རབ་བཤད་བྱ། །ལས་རྣམས་ཐམས་ཅད་འདུས་པ་སྟེ། །ལས་རྣམས་ཀུན་གྱི་དེ་ཁོ་ན། །བསམ་པའི་ཁྱད་པར་གྱིས་ནི་བྱ། །ཞེས་པ་བསྙེན་པ་རྫོགས་ནས་ལས་སྦྱོར་གང་འདོད་དུ་བསྒྱུར་བས་འགྲུབ་པའོ། །ཆོ་ག་གཞན་ཡང་བསྙེན་པ་བཞིན། ཁྱད་པར་ལས་གང་སྒྲུབ་ཀྱི་སྔགས་གདགས། གཏོར་མ་དང༌། སྐུ་མདོག་དང༌། བསམ་པ་དང༌། བཟློས་ལུགས་ལ་སོགས་པ་བསྒྱུར་བར་བྱའོ༑ ༑གཞན་བསྙེན་པ་དང་མཐུན་ནོ། །ལས་སྦྱོར་ནི། ལན་ཅིག་ཡོངས་བཟླས་ཐིག་ལེ་བྱས། སྔགས་པ་སྐལ་བཟང་མཐོང་ན་དགའ། །ཞེས་པ་བསྙེན་བསྒྲུབ་ལན་ཅིག་རྫོགས་ནས། སྔགས་བཟླས་ཏེ་སྨིན་མཚམས་སུ་ཐིག་ལེ་བྱས་ན། གང་གིས་མཐོང་ན་དགའ་ཞིང་གུས་པའི་དབང་དུ་འགྱུར་རོ། །གཞན་ཡང་བསད་པ་གསོ་བ། སྐྲད་པ་དགུག་པ། ཚེ་དང༌། འཁོར་དང༌། ཟས་ནོར་དང༌། སྙན་གྲགས་ལ་སོགས་པ་གང་འདོད་འགྲུབ་བོ། །སྒྲུབ་པའི་འབྲས་བུ་ནི། རྒྱལ་པོའི་སྒོ་རུ་ཆེས་མཆོད་ཅིང༌། །རྒྱལ་པོ་དང༌།བཙུན་མོ་དང༌།བློན་པོ་དང༌། དམག་དཔོན་ དང༌༑ ཡུལ་དཔོན་དང༌། རྗེ་རིགས་དང༌། བྲམ་ཟེ་དང༌། ཁྱིམ་བདག་ལ་སོགས་པའི་ཐུན་མོང་མ་ཡིན་པས། སྒོ་རུ་མཆོད་པ་དང༌། བཀུར་སྟི་ཆེན་པོ་ཐོབ་བོ༑ ༑དགྲ་རྣམས་ཐམས་ཅད་འཇིགས་པར་བྱེད། །རྒྱལ་པོ། བློན་པོ། གྲོགས་དཔོན་ལ་སོགས་པའི་གནོད་པ་དང༌། སྡང་བར་སེམས་པ་ཐམས་ཅད་འཇིགས་པ་དང༌། མི་ཕན་པ་དང་འཚེ་བ་ཐམས་ཅད་ཞི་བར་འགྱུར་རོ༑ ༑བགེགས་རྣམས་ཉེ་བར་བསྐྲོད་ཉིད་དང༌། །བགེགས་དང༌། ལོག་འདྲེན་དང༌། རྦོད་གཏོང་དང༌། དམ་བརྩད་དང༌། ས་གདོན་ལ་སོགས་པའི་གནོད་པ་ཐམས་ཅད་ཉེ་བར་བསྐྲོད་ཅིང་ཞི་བར་འགྱུར་རོ།

།འདོད་པ་ཀུན་གྱིས་འབྲས་གཏེར་བར། །བུ་དང༌། ཆུང་མ་དང༌། སྦྱིན་བདག་དང༌། སློབ་འཁོར་དང༌། བྲན་གཡོག་དང༌། ཁང་ཞིང་དང༌། ཟས་གོས་དང༌། ནོར་འབྲུ་དང༌། རྟ་གླང་དང༌། ཚེ་དང༌། སྟོབས་དང༌། ནུས་མཐུ་ལ་སོགས་པ། གང་ཟག་སྣ་ཚོགས་ཀྱི་བསམ་པ། ཐ་དད་པའི་འདོད་པ་ཐམས་ཅད་བློ་དང་མཐུན་པར་སྟེར་རོ། །ཐེ་ཚོམ་མེད་པ་ཉིད་དུ་འགྱུར། །རྒྱུད་སྡེ་དམ་པ་རྡོ་རྗེ་འཆང་གི་གསུང་རབ་ལ། །འདས་པའི་དོན་ལ་ཡིད་གཉིས། མ་འོངས་པའི་དོན་ལ་སོམ་ཉི༑ ད་ལྟ་བའི་དོན་ལ་ཐེ་ཚོམ་མེད་པར་བློ་རྩེ་གཅིག་ཉིད་དུ་བྱས་ཏེ། བདེ་བར་གཤེགས་པའི་རྡོ་རྗེའི་གསུངས་ལས་ཐོས་པ་དང༌། བླ་མ་དམ་པའི་ཐུགས་ཉམས་སུ་ལོན་པར་མཐོང་བ་དང༌། རང་རྒྱུད་ལ་འཕྲལ་དུ་མྱོང་བས་གྲུབ་པས་ཀྱང་ཐེ་ཚོམ་མེད་དོ། །འགྱུར་བ་ནི། སྔར་མེད་ཀྱི་དཔལ་ཕུན་ཚོགས་པར་འགྱུར་རོ༑ ༑ཅི་འདོད་འགྲུབ་པར་ཡང༌། རྒྱུད་བླ་མའི་ལེའུ་དྲུག་ཅུ་རྩ་བརྒྱད་པར། ཡེ་ཤེས་སྒྲོན་མའི་མཆོག་མཐོང་ནས། །རྣལ་འབྱོར་མ་རྣམས་འདུས་པ་སྟེ། །པདྨའི་འབྱུང་གནས་ཉམས་དགའ་བར། །ངང་པའི་ཚོགས་འདུ་ཇི་བཞིན་ནོ༑ ༑མིག་འཕྲུལ་མཁན་ལྟར་འཇིག་རྟེན་དུ། །འགྲོ་དོན་ཀུན་གྱི་བྱེད་པའོ༑ ༑དཔལ་ལྡན་རྡོ་རྗེ་འཛིན་པར་ནི། །མངོན་འགྱུར་འདི་ལ་ཐེ་ཚོམ་མེད༑ ༑སྤྱོད་པ་འདི་ལ་ངེས་པར་ནི། །ཇི་སྐད་བཤད་པ་དེར་འགྱུར་བས༑ ༑སེམས་ནི་དག་པར་གྱིས་ཤིག་ཅེས། །སེམས་ཅན་ཀུན་ལ་བདག་གསོལ་འདེབས། །གང་གི་རྨད་བྱུང་སྙིང་རྗེ་ཅན། །གང་གི་གསུང་པ་དེ་ཉིད་འགྱུར། །ཞེས་པ་དང༌། ཡང་ཇི་ལྟ་ཇི་ལྟར་བཏགས་པ་ཡིས། །གཞན་གྱི་གཟུགས་ཀྱིས་བསྒོམས་པ་ལ། །ཡིད་གཉིས་གཏི་མུག་འགྲུབ་འགྱུར་བའི༑ ༑དབང་པོ་གཞན་ལ་བསྒོམ་པར་བྱ། །ཇི་ལྟ་ཇི་ལྟར་མོས་པ་ཡི། །བདག་ཉིད་གཟུགས་ལ་ལྟས་པས་འགྲུབ། །ཅེས་སོ། །གནས་སྐབས་སུ་བདག་དང་སེམས་ཅན་ཐམས་ཅད་དཔལ་ཚོགས་ཀྱི་བདག་པོ་ཕྱག་བཅུ་གཉིས་པའི་རྣམ་པར་མ་ཡེངས་པར་བལྟ་སྟེ། དེའི་ངང་ནས་བསྒོམ་བཟླས་དང་མཆོད་གཏོར་བྱའོ།

།དེ་ལྟ་བུའི་ཚོགས་བདག་དེ་ཐམས་ཅད་ཀྱང་བླ་མ་དང་སངས་རྒྱས་སུ་མོས་པ་བྱས་པས་མྱུར་བ་དང༌། རྣོ་བ་དང༌། ཚན་ཆེ་བ་དང༌། ལམ་དུ་འགྲོ་བའི་མན་ངག་གོ །བྱ་བྱེད་ཐམས་ཅད་ཀྱང༌། བདག་པས་གཞན་གཅེས། མར་གྱུར་གྱི་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་འདོད་ཀྱི་བློས་བྱ་ཡི། གཞན་དུ་ལུས་ངག་ངལ་བར་འགྱུར་རོ། །མཇུག་གི་དོན་ནི། དེ་ལྟའི་ཆོ་གའི་སྒྲུབ་པ་ཉིད། །ངེས་དོན་དཔེ་མཁྱུད་མེད་པ་ཡི། །དེ་ལྟའི་སྦྱོར་དངོས་རྗེས་གསུམ་གྱིས།། ཆོ་ག་ལག་ཏུ་བླང་བའི་རིམ་པ། བསྙེན་པ། སྒྲུབ་པ། ལས་སྦྱོར་དང་བཅས་པ་འདི་ཉིད་མཆོག་གོ །མ་མོ་རྣམས་ཀྱང་སྒྲུབ་པའི་མཆོག་འདི་བསྒྲུབས་པས་མ་མོ་དང༌། གནོད་སྦྱིན་མོ་ལ་སོགས་པ་ཕྲིན་ལས་ཀྱི་མཁའ་འགྲོ་རྣམས་ཀྱང་འགྲུབ་པར་འགྱུར་ཏེ། མཆོག་ཐུན་མོང་གི་དངོས་གྲུབ་ཐམས་ཅད་མྱུར་དུ་ཐོབ་བོ། །རྒྱུད་ཀྱི་རྒྱལ་པོ་རྡོ་རྗེ་མཁའ་འགྲོ་ཡི། །དགོངས་པ་ཇི་བཞིན་ནག་པོ་སྤྱོད་པའི་གཞུང༌༑ ༑རྣམ་པར་བཤད་ལ་ཉེས་གང་བཟོད་པར་གསོལ། །དགེ་དེས་འགྲོ་རྣམས་དཔལ་གྱི་འབྱོར་གྱུར་ཅིག །བགེགས་ཀྱི་རྒྱལ་པོའི་རྣམ་པར་བཤད་པ་རྗེ་ས་སྐྱ་པའི་ཞབས་ཀྱི་རྡུལ་སྤྱི་བོས་རེག་པ། ཐེག་པ་མཆོག་གི་རྣལ་འབྱོར་པ། ཤཱཀྱའི་དགེ་བསྙེན། གྲགས་པ་རྒྱལ་མཚན་གྱིས་སྦྱར་བའོ། །འདིའི་རྒྱུད་པ་ནི། ནག་པོ་པ། གསང་བ་པ། ཏེ་ལོ་པ། ནཱ་རོ་པ། ཕམ་ཐིང་བ། མལ་གྱོ། ས་ཆེན་པ། སློབ་དཔོན་རིན་པོ་ཆེ། རྗེ་བཙུན་པའོ། །ཡང་ནག་པོ་པ། ཨ་བ་དྷུ་ཏི་པ། ག་ཡ་དྷ་ར༑ གྱི་ཇོའོ།། །།༄༅། །ན་མོ་གུ་རུ། མཁས་གྲུབ་གནད་འབེབས་ཉི་ཟླའི་འཁོར་ལོ་ནི། ། གྲོ་གའམ་ནི་ཤོག་བུ་ལ། །བྲི་རྫས་མཚལ་དཀར་ར་ཁྲག་དང༌། །བ་དམར་ཁྲག་གིས་དཔེ་ཆུང་བཞིན། །འཁོར་ལོ་རྒྱས་པ་བྲི་བར་བྱ། །ཏིང་ངེ་འཛིན་དང་འཁོར་ལོས་བཅུན། །ས་མ་ཏི་ཡིས་བཅུན་པ་ནི། །རང་ཉིད་བདུད་རྩི་འཁྱིལ་བར་བསྒོམ།། ཕྱག་གཡས་ཉི་མ་ཀླད་ལ་བསྐོར། །གཡོན་པས་ཟླ་བའི་སྟེང་ནས་འཁྱུད། །ཉི་མས་སྒྲུབ་བྱའི་རྒྱབ་ནས་འཕུལ།

།ཟླ་བས་མདུན་ནས་མྱུར་དུ་ཁྲིད། །བསྒྲུབ་བྱ་ཟླ་བ་ལ་ཐིམ་བསམ། འཁོར་ལོའི་གནད་འབེབས་འདི་ལྟར་བྱ། །འཁོར་ལོ་སྦྲང་རྩི་གུ་གུལ་བདུག །ཡི་གེ་བརྒྱ་པས་རབ་གནས་བྱ། །གའུའི་ནང་གི་འཁོར་ལོ་དེ། ། མོ་འཁོར་བསྣོལ་མས་སྟེང་ནས་མནན། །ཕོ་འཁོར་རྩིབས་དྲུག་ཞབས་སུ་བྱ། ། ལེབ་རྒན་དར་གྱིས་རྒྱ་གྲམ་བཅིང༌། །དེ་ནས་གའུའི་ནང་དུ་བཞུག ། གནད་འབེབས་ཞག་བདུན་བར་དུ་བྱ། །ཀཱ་ལི་གནད་འབེབས་འདི་ཡིན་ཏེ། །ཨོཾ་ཧི་ལི་མི་ལི་བཛྲ་ཛཿཧཱུྃ་བྃ་ཧོཿསྭཱཧཱ། ཨཱ་ལིའི་གནད་འབེབས་དག་ཀྱང་གཅེས། ། མལ་འོག་གྲུ་གསུམ་ནང་དུ་བཞུག །དེ་ལྟར་ལས་སྦྱོར་བྱས་གྱུར་ན། །རྒྱལ་པོ་རྒྱལ་ཕྲན་ལ་སོགས་པ། །དམིགས་པ་གཏད་པས་དབང་དུ་འགྱུར། །སྐྱེ་བོ་ཐམས་ཅད་སྨོས་ཅི་དགོས། །འདི་མེད་བསྒོམ་པ་བྱས་གྱུར་ན། །དངོས་སུ་འོང་ཀྱང་བསྒྲུབ་ཐག་རིང༌། །དེས་ན་འདི་ལ་གཅེས་པར་ཟུངས། །གནད་འབེབས་ཉི་ཟླའི་འཁོར་ལོ་ཞེས་བྱ་བ། །བླ་མ་རྡོ་རྗེ་གདན་པའི་གསུང་བཞིན་རྡོ་རྗེ་འཛིན་པ་གྲགས་པ་རྒྱལ་མཚན་གྱིས་ཡི་གེར་བཀོད་པའོ།། །། ༼ ཞ་ལུ་ལས་བྱུང༌། ༽ ༄༅། དཔལ་ཀྱེའི་རྡོ་རྗེའི་རབ་ཏུ་གནས་པའི་ཆོ་ག་བཞུགས་སོ། ། ༄༅། །དཔལ་ཀྱེའི་རྡོ་རྗེ་ལ་ཕྱག་འཚལ་ལོ། །ཀྱེའི་རྡོ་རྗེའི་རབ་ཏུ་གནས་པ་བྱེད་ན། བཟང་པོ་དྲུག་ཏུ་ཤེས་པར་བྱ་སྟེ། རྟེན་བཟང་བ་དང་སློབ་དཔོན་བཟང་བ་དང༌། གནས་བཟང་བ་དང༌། དུས་བཟང་བ་དང༌། ཡོ་བྱད་ཆོ་ག་བཟང་པོའོ༑ ༑དེ་ལ་རྟེན་བཟང་པོ་ནི། རྟེན་གྱི་བྱ་བ་མ་ལུས་པར་ཡོངས་སུ་རྫོགས་པ་སྟེ། རྟེན་གང་ཡིན་པ་བཟོ་བོས་བྱ་བ་རྫོགས་ནས་རྟེན་གྱི་དངོས་གཞི་ལ་ཕྱིས་བཟོ་བོས་བཟོ་བྱ་མི་དགོས་པའོ། །སློབ་དཔོན་བཟང་པོ་ནི། རྡོ་རྗེ་སློབ་དཔོན་དུ་དབང་ཐོབ་ཅིང་དེ་ཁོ་ན་ཉིད་བཅུ་ཤེས་པ་དང༌། སྔོན་ཆད་ལས་ཀྱི་ཆོ་ག་མཐོང་བ་དང༌། ལྷའི་རྣལ་འབྱོར་ལ་གནས་ཤིང་བསྙེན་པ་ཡོངས་སུ་རྫོགས་པའོ། །གནས་བཟང་པོ་ནི་བཀྲ་ཤིས་ཤིང་ཉམས་དགའ་བའི་ས་ཕྱོགས་བཟང་པོ་ཡིན་ལ། རྒྱས་པར་ནི་དཀྱིལ་འཁོར་གྱི་ཆོ་ག་ལྟར་ཡིན་ནོ།

།དུས་བཟང་པོ་ནི། གཟའ་དང་སྐར་མ་བཀྲ་ཤིས་པའི་དུས་ཏེ། ཟླ་བ་དྲུག་དང་གཟའ་བཞི་དང༌། རྒྱུ་སྐར

་ བཅུ་བཞི་ཞེས་བྱ་བ་ལ་སོགས་པ་བཟང་པོ་ཡོངས་སུ་བཟུང་བ་ལས་བཤད་པ་བཞིན་ཡིན་ལ༑ སྤྱིར་ཡར་གྱི་ངོ་དང༌། ཁྱད་པར་དུ་སྔ་དྲོའི་དུས་སུ་རབ་གནས་ཀྱི་དངོས་གཞི་རྫོགས་པར་བྱའོ། །ཡོ་བྱད་བཟང་པོ་ནི། དཀྱིལ་འཁོར་སྦྱིན་བསྲེག་ལ་མ་ལྟོས་པའི་རབ་ཏུ་གནས་པ་ནི་ཆོ་ག་ཡོངས་སུ་རྫོགས་པ་མ་ཡིན་པས། སྦྱིན་སྲེག་གི་ཡོ་བྱད་དང༌། དཀྱིལ་འཁོར་གྱི་ཡོ་བྱད་དང༌། རབ་གནས་ཀྱི་ཁྱད་པར་གྱི་ཡོ་བྱད་དོ། །དང་པོ་གཉིས་ནི་སྔར་བསྟན་ཟིན་ཏོ། །རབ་གནས་ཀྱི་ཁྱད་པར་གྱི་ཡོ་བྱད་ནི། བའི་རྣམ་ལྔ་དང་དྲི་ལྔ་ལ་སོགས་པ་ཁྲུས་ཀྱི་ཡོ་བྱད་དང༌། ཡུངས་དཀར་དང་བདུག་པ་ལ་སོགས་པ་ཤིས་པའི་ཡོ་བྱད་དང༌། མེ་ཏོག་དང་སྤོས་ལ་སོགས་པ་ཐུན་མོང་གི་མཆོད་པའི་ཡོ་བྱད་དང༌། གླེགས་ཐག་དང་རྡོ་རིང་ལ་སོགས་པ་ཁྱད་པར་གྱི་མཆོད་པའི་མངའ་དབུལ་བའི་ཡོ་བྱད། ཡོན་བདག་བཀྲ་ཤིས་པའི་ཡོ་བྱད་དོ། །ཆོ་ག་ཡོངས་སུ་དག་པ་ནི། སྤྱིར་སློབ་དཔོན་བསྙེན་པ་རྫོགས་པས་ལས་སུ་བྱ་བ་ནི་གསུམ་སྟེ། སྟ་གོན་དང༌། དངོས་གཞི་དང༌། མཇུག་གོ །དེ་ལའང་སྤྱིར་ཆོ་གའི་དབྱེ་བ་རྒྱས་པ་དང་བསྡུས་པ་རང་གི་བློས་ཕྱེ་ལ་ཤེས་པར་བྱས་ཏེ། དེ་ལ་དཀྱིལ་འཁོར་དང་སྦྱིན་སྲེག་དང་མ་འབྲེལ་བར་རབ་གནས་ཀྱི་ཆོ་ག་ཡོངས་སུ་རྫོགས་པ་མ་ཡིན་ལ། གལ་ཏེ་ཆོ་ག་བྱེད་ནའང་བསྡུས་ཏེ་བསྟན་པའི་ཆོ་ག་དེ་ཉིད་ཀྱིས་ཅི་རིགས་པར་སྦྱར་ཏེ་ཤེས་པར་བྱའོ། །འདིར་དཀྱིལ་འཁོར་སྦྱིན་བསྲེག་དང་འབྲེལ་བའི་ཆོ་ག་རྒྱས་པར་བརྗོད་དེ། དང་པོར་སློབ་དཔོན་ལ་གསོལ་བ་གདབ་པ་དང༌། བསྙེན་པ་དང༌།ས་ཆོག་དང༌། སྟ་གོན་དང༌། དཀྱིལ་འཁོར་འབྲི་བ་དང༌། དཀྱིལ་འཁོར་སྒྲུབ་མཆོད་ཡན་ཆོད་ཀྱི་ཆོ་ག་སྔར་དབང་གི་སྐབས་སུ་བསྟན་པ་དང་ཁྱད་པར་མེད་པར་བྱ་སྟེ། འོན་ཀྱང་སློབ་མ་དབང་བསྐུར་མི་བྱེད་པར་རབ་གནས་ཁོ་ན་བྱེད་ན་སློབ་མ་སྟ་གོན་མི་དགོས། གཞན་ཁྱད་པར་མེད་དོ། །དེ་ལ་དབང་བསྐུར་དང་རབ་གནས་ཐུན་མོང་དུ་བྱེད་ཅིང༌།

ཞག་གསུམ་བྱེད་ན། སྒྲུབ་མཆོད་རྫོགས་པ་དང་རབ་གནས་ཀྱི་སྟ་གོན་བྱ་སྟེ། ཕྱི་ཉིན་རབ་གནས་ཀྱི་དངོས་གཞི་བྱེད་ལ། དེའི་ནུབ་མོ་སློབ་དཔོན་དང་སློབ་མ་འཇུག་ཅིང་དབང་བསྐུར་བར་བྱའོ། །ནུབ་གཉིས་པའི་དབང་དུ་བྱས་ན་སྒྲུབ་མཆོད་ཟིན་པ་དང་རབ་གནས་ཀྱི་སྟ་གོན་བྱས་ནས། དེ་ནས་སློབ་དཔོན་དང་སློབ་མ་འཇུག་ཅིང་དབང་བསྐུར་བ་བྱས་ལ་དེའི་ཐོ་རངས་རབ་གནས་ཀྱི་དངོས་གཞི་བྱས་ཏེ༑ དཀྱིལ་འཁོར་གཤེགས་སུ་གསོལ་བར་བྱའོ། །ཡང་ན་ནུབ་གཉིས་པ་འདི་ཆོ་ག་བསྡུས་པ་ཡིན་པས་རབ་གནས་ཀྱི་སྟ་གོན་མ་བྱས་ཀྱང་ཉེས་པ་མེད་དེ། སྒྲུབ་མཆོད་ཀྱི་རྗེས་ལ་འཇུག་ཅིང་དབང་བསྐུར་བ་བྱས་ནས། ཐོ་རངས་རབ་གནས་ཀྱི་དངོས་གཞི་བྱས་ལ་དཀྱིལ་འཁོར་གཤེགས་སུ་གསོལ་བ་ལ་སོགས་པ་མཇུག་གི་ཆོ་ག་རྣམས་བྱའོ། །དེ་ལ་རབ་གནས་ཀྱི་སྟ་གོན་བྱེད་ན་དོན་བདུན་ཏེ། ཁྲུས་བྱ་བས་སྦྱང་ཞིང་ཤིས་པའི་ཆོ་ག་དང༌། སྟོང་པར་སྦྱང་བ་དང༌། ཡན་ལག་བཞིས་བསྐྱེད་པ་དང༌། མཆོད་བསྟོད་བྱ་བ་དང༌། སྙན་གསན་དབབ་པ་དང༌། གཤེགས་སུ་གསོལ་བ་དང༌། རྟེན་དགབ་པ་དང༌། བསྲུང་བ་བྱ་བའོ། །དེ་ལ་དང་པོ་གཏོར་མ་ཆོ་ག་གང་ཡང་རུང་བ་ཞིག་གིས་བཏང་སྟེ་བར་ཆད་ཞི་བར་བྱས་ལ༑ དེ་ནས་ཁྲུས་བྱ་བ་འདི་ཡིན་ཏེ། རྟེན་བཀྲུ ་ རུང་བ་དངོས་སུ་བསྣན་ལ། མི་རུང་བ་རྣམས་མེ་ལོང་ལ་བྱ་སྟེ། དང་པོར་བའི་རྣམ་ལྔ་བྱུག་ཅིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་མི་ཤོ་དྷ་ནི་ཡེ་སྭཱཧཱ། ཞེས་བརྗོད་ཅིང་དུར་བའི་ཆུན་པོའི་བར་གྱི་རཾ་ཕག་ཟེས་མཉེས་ལ། སྔགས་དེ་ཉིད་བཟླ་ཞིང་ཆུ་གཙང་མས་བཤལ་བར་བྱའོ། །དེ་ནས་མར་ནག་དྲི་ཞིམ་པོས་བྱུག་ཅིང༌། ཨོཾ་ཧཱུཾ་ཏྲཾ་ཧྲཱིཿ ཨ་ཞེས་བརྗོད་དེ་ལུགས་སྐུ་དྲི་མ་ཞོན་པ་ཉི་མ་ལ་གདུང་བར་བྱའོ། །མར་ཁུ་བསལ་བའི་དོན་དུ། ཨུ་དུམྦ་ར་དང༌། ཤི་ར་ཤ་དང༌། ཨ་ཤྭད་ཐ་དང༌། པར་ཀ་ཏི་དང༌། ནྱ་གྲོ་ཏ་ཏེ་ཤུན་པ་ལྔ་ལེགས་པར་བཏགས་ལ་སྔགས་དེ་ཉིད་ཀྱིས་བྱུག ཤུན་ལྤགས་མེད་ན་སྲན་མའི་ཕྱེ་མས་བྱུག་པར་བྱའོ།

།དེའི་དྲི་མ་བཀྲུ་བའི་ཕྱི་སྡུག་པའི་ཆུ ་ དང་ཆུ་གཙང་མས་བཀྲུ་སྔགས་དེ་ཉིད་ཀྱིས་བཀྲུ་ཞིང༌། སྔགས་དེ་བཟླས་ལ་སྔར་བསྟན་པའི་དྲི་ལྔས་ཀྱང་བྱུག་པར་བྱའོ། །དེ་ནས་སྔར་སྟ་གོན་གྱི་སྐབས་སུ་ལྷག་པར་གནས་པར་བྱས་པའི་བུམ་པ་རྣམས་ཀྱིས་ཁྲུས་གསོལ་ཏེ། ཇི་ལྟར་བལྟམས་པ་ཙམ་གྱིས་ཀྱང༌༑ ༑ལྷ་རྣམས་ཀྱི་ནི་ཁྲུས་གསོལ་བ། །ལྷའི་ཆུ་ནི་དག་པ་ཡིས། དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། སྤྲོས་པ་ལ་དགའ་ན། འདི་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་ མཛད་ཅིང༌། །གཏོང་བ་དྲི་ཡིས་ལེགས་བསྒོས་པ། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ་ཏ་ཐཱ་ག་ཏ་སོགས་བསྒྲེའོ། །འདི་ནི་ཚུལ་ཁྲིམས་རང་བཞིན་ཆུ། ཁྲིམས་འཆལ་དྲི་མ་སྦྱོང་མཛད་ཅིང༌། །ཚུལ་ཁྲིམས་དྲི་ཡིས་ལེགས་བསྒོས་པ། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ༴ འདི་ནི་བཟོད་པའི་རང་བཞིན་ཆུ། ཁོང་ཁྲོའི་དྲི་མ་སྦྱོང་མཛད་ཅིང༌། །བཟོད་པ་དྲི་ཡི་ལེགས་བསྒོས་པ།ཁྲུས་ལེགས་མཛད་ལ་ཕྱག་འཚལ་འདུད།ཨོཾ་སརྦ༴ འདི་ནི་བརྩོན་འགྲུས་རང་བཞིན་ཆུ། །ལེ་ལོའི་དྲི་མ་སྦྱོང་མཛད་ཅིང༌། །བརྩོན་འགྲུས་དྲི་ཡིས་ལེགས་ བསྒོས་པ། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ༴ འདི་ནི་བསམ་ གཏན་རང་བཞིན་ཆུ། །རྣམ་གཡེང་དྲི་མ་སྦྱོང་མཛད་ཅིང༌། །ཏིང་འཛིན་དྲི་ཡིས་ལེགས་ བསྒོས་པ། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ༴ འདི་ནི་ཤེས་རབ་རང་བཞིན་ཆུ། །ཤེས་འཆལ་དྲི་མ་སྦྱོང་མཛད་ཅིང༌། །ཡེ་ཤེས་དྲི་ཡིས་ལེགས་བགོས་པ། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ་ཏ་ཐཱ་ག་ཏ༴ ཆུ་བོ་དྲུག་གི་ཁྲུས་བྱས་པས། །དྲི་མ་རྣམ་དྲུག་སྦྱོང་མཛད་ཅིང༌། །རྒྱ་ཆེན་ཡོན་ཏན་དྲུག་དང་ལྡན། ཁྲུས་ལེགས་མཛད་ལ་ཕྱག་འཚལ་འདུད། །ཨོཾ་སརྦ་ཏ་ཐཱ་ག་ཏ༴ གང་ལ་ཉེས་པ་མི་མངའ་ཞིང༌། །ཡོན་ཏན་ཐམས་ཅད་ལྡན་པ་ཡི། །སངས་རྒྱས་དེ་ལ་ཐར་དོན་དུ། །དད་པས་བདག་གིས་ཁྲུས་གསོལ་ལོ།

།ཨོཾ་སརྦ༴ དེ་བཞིན་དུ་བཀྲ་ཤིས་ཀྱི་ཚིགས་སུ་བཅད་པ་དུ་མ་བརྗོད་ཅིང་ཁྲུས་བྱའོ། ཁྲུས་ཀྱི་འདག་ཆལ་ལ་སོགས་པ་མ་གྲུབ་ན་དྲི་ཞིམ་པོ་འབའ་ཞིག་གིས་ཁྲུས་བྱའོ། །དེ་ནས་སྦྱང་ཞིང་ཤིས་པའི་ཆོ་ག་ནི་སྔར་སློབ་མ་དབང་བསྐུར་བའི་དོན་དུ་སློབ་མའི་ཤིས་པའི་སྐབས་སུ་བཤད་པ་དང་འདྲ་བར་ཤེས་པར་བྱའོ། །དེ་ནས་གཉིས་པ་སྟོང་པར་སྦྱང་བ་ནི། ཨོཾ་སྭ་བྷ་བ་ཤུདྡྷ་སརྦ་དྷརྨཱཿསྭ་བྷཱ་བ་ཤུདྡྷོ྅་ཧཾ། ཞེས་བྱ་བའི་སྔགས་ཀྱིས་རབ་ཏུ་གནས་པར་བྱ་བའི་རྟེན་ཐམས་ཅད་མི་དམིགས་པར་བྱའོ༑ ༑དེ་ནས་གསུམ་པ་ཡན་ལག་བཞིས་བསྐྱེད་པ་ལ་བཞི། དམ་ཚིག་པ་བསྐྱེད་པ༑ ཡེ་ཤེས་པ་དགུག་པ། བྱིན་གྱིས་བརླབ་པ། དབང་བསྐུར་བའོ། །དང་པོ་དམ་ཚིག་པ་བསྐྱེད་པ་ནི། མངོན་པར་བྱང་ཆུབ་པ་ལྔའམ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་དེ།།དེའང་མཆོད་རྟེན་དང་ལྷ་ཁང་ནི་རྣམ་སྣང་དུ་བསྐྱེད། གླེགས་བམ་ནི་འོད་དཔག་ཏུ་མེད་པ། ཕྱག་མཚན་རྣམས་ནི་མི་བསྐྱོད་པ། སྐུ་གཟུགས་ངོ་ཤེས་པ་རྣམས་ནི་ལྷ་གང་ཡིན་དུ། ངོ་མི་ཤེས་པ་རྣམས་ནི་རྡོ་རྗེ་འཆང་ཆེན་པོར་བསྐྱེད༑ དེ་ནས་གཉིས་པ་ཡེ་ཤེས་པ་སྤྱན་དྲང་བ་ནི། རྡོ་རྗེ་བཟུང་ལ་དྲིལ་བུ་དཀྲོལ་ཞིང༌། ཇི་ལྟར་རྫོགས་པའི་སངས་རྒྱས་རྣམས། །དགའ་ལྡན་དུ་ནི་གནས་བྱས་ཀྱང༌། །ལྷ་མོ་སྒྱུ་འཕྲུལ་ལྷུམས་ཞུགས་ལྟར། །དེ་བཞིན་འདིར་ནི་གཤེགས་སུ་གསོལ། །བྱ་བ་དང་རང་གི་སྙིང་ཁའི་ས་བོན་གྱི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲང་པར་བྱའོ༑ ༑སྤྱན་དྲངས་ལ་སྔར་བཤད་པ་བཞིན་ཞབས་བཀྲུ་དང༌། ཞལ་བཀྲུ་བ་དང༌། བསང་གཏོར་དང༌། མཆོད་ཡོན་བྱས་ལ། ཨོཾ་བཛྲ་པདྨ་ཀ་མ་ལ་ཡ་སྟྭཾ། ཞེས་བྱ་བས་མེ་ཏོག་གི་གདན་ཕུལ་ལ། ཅི་འབྱོར་བའི་མཆོད་པ་དང་བསྟོད་པ་བྱའོ། །དེ་ནས་སྐུ་གཟུགས་དམ་ཚིག་པའི་གནས་གསུམ་དུ་ཡི་གེ་འབྲུ་གསུམ་བཀོད་ལ་སྔགས་བཟླས་ཏེ། ཡེ་ཤེས་པའི་ཕྱི་ནས་འབྲངས་པའི་བགེགས་བསྲུངས་ལ༑ ཡེ་ཤེས་པ་སྤྱན་དྲང་བའི་ཕྱིར།

ཨོཾ་བཛྲ་གཽ་རི་ཨཱ་ཀརྵ་ཡ་ཛ། ཞེས་བྱ་བའི་སྔགས་དང༌། ལྕགས་ཀྱུ་ལ་སོགས་ཕྱག་རྒྱ་དང༌། ལྷ་མོ་བཞིའི་ཏིང་ངེ་འཛིན་གྱིས་དགུག་གཞུག་བཅིང་དབང་དུ་བྱའོ། །དེ་ནས་གསུམ་པ་སྐྱེ་མཆེད་དུ་སྐུ་གསུང་ཐུགས་བྱིན་གྱིས་བརླབ་པའང་སྒྲུབ་ཐབས་བཞིན་བྱའོ། །དེ་ནས་བཞི་པ་དབང་བསྐུར་ཏེ་དབུ་རྒྱན་གྱི་བར་དུ་ཡན་ལག་བཞི་ཡོངས་སུ་རྫོགས་པར་བྱའོ༑༑དེ་ནས་སྤྱི་དོན་བཞི་པ་མཆོད་བསྟོད་ནི། ཕྱི་མེ་ཏོག་ལ་སོགས་པའི་མཆོད་པ་དང༌། སྔགས་དང༌། ཕྱག་རྒྱ་དང་ཏིང་ངེ་འཛིན་གྱི་མཆོད་པ་རྣམ་པ་ཉི་ཤུ་ལ་སོགས་པ་དང༌། བདུད་རྩིའི་མཆོད་པ་དང་ལྷ་མོ་བརྒྱད་ཀྱི་མཆོད་པ་དང༌། བསྟོད་པའི་མཆོད་པའི་བར་དུ་ཇི་ལྟར་ནུས་པས་མཆོད་པར་བྱའོ།།དེ་ནས་ལྔ་པ་སྙན་གསན་ཕབ་ལ། ཆོ་ག་ལྷག་ཆད་ཁ་བསྐང་ཞིང་ཡི་གེ་བརྒྱ་པ་བརྗོད་པས་བཟོད་པར་གསོལ་ཏེ། རྡོ་རྗེ་དྲིལ་བུ་འཛིན་པས་འདི་སྐད་དུ། ཧེ་ཞེས་བྱ་བའི་བཅོམ་ལྡན་འདས། །རིག་སྔགས་རྒྱལ་ལ་ཕྱག་འཚལ་བསྟོད། །ཞེས་བྱ་བ་ལ་སོགས་པ་སྔར་སྟ་གོན་གྱི་སྐབས་སུ་བཤད་པ་དང་འདྲ་བ་ལས། ནངས་པར་ རྗེ་བཙུན་གོང་མ་ལྔའི་གསུང་རབ་ཡང་སྐོང༌། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 138PAGE 139