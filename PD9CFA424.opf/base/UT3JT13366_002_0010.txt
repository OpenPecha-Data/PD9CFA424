སོའི་ཞི་བ་ལ་སོགས་པའི་འབྲས་བུ་འབྱིན་པ་ལ་མི་བསླུ་བས་སོ། །རབ་ཏུ་གསང་བ་ནི་གླེང་གཞིའི་ཚིག་གཉིས་བསྒོམ་པར་བྱ་བ་དང༌། སྒོམ་པར་བྱེད་པའི་ཐབས་གཉིས་གསལ་བར་ངོས་བཟུང་ནས་བླ་མ་དམ་པའི་མན་ངག་གིས་ཚིག་དོན་གཉིས་གསལ་བར་བཤད་ཅེས་བྱ་བའི་དོན་ཏོ། །གསང་བའི་དེ་ཁོ་ན་ཉིད་རབ་ཏུ་གསལ་བའི་ཚིག་དོན་གཉིས་བསྡུས་པའི་གོ་འབྱེད། ཅུང་ཟད་ཙམ་བསྟན་ པའོ

༑ ༑ རྫོགས་སོ། ། ( ¡¶ ཞ ¡· + བླ་མ་ཉིད་ཀྱི་མངོན་རྟོགས་མཛད། སློབ་དཔོན་ཀོང་ཀ་ནས་རྒྱུད་ཀྱི་འགྲེལ་པ། དཀྱིལ་འཁོར་ཆོ་ག སྒྲུབ་པའི་ཐབས། བསྟོད་པ་དེ་རྣམས་མཛད། འགྲེལ་པའི་དོན་མི་གསལ་བ་རྣམས་སློབ་མ་སྐལ་ལྡན་གྲགས་པས་འགྲེལ་ཆུང་མཛད། དེ་གཉིས་ཀར་མངོན་པར་རྟོགས་པ་མི་གསལ་བ་རྣམས་ནཱ་རོ་པའི་སློབ་མ་པྲཛྙཱ་རཀྵི་ཏས་གཉིས་ཀའི་བཤད་སྦྱར་མཛད་པ། དེ་རྣམས་ཀོང་ཀ་ནའི་ཆོས་སྐོར་ཡིན་གསུང༌། ། ) ༄༅། །གསང་བ་དེ་ཁོ་ན་ཉིད་ཀྱི་དོན་གྱི་ཆ་བླ་མའི་གསུང་གནང་བ་བྲིས་པ་བཞུགས། ། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལ།ོ ། དཔལ་ལྡན་གསང་བ་འདུས་པ་དང༌། །མ་རྒྱུད་འཁོར་ལོ་བདེ་མཆོག་གཉིས། ། རྗོད་བྱེད་མདོར་བསྡུས་ཐ་དད་ཀྱང༌། །བརྗོད་བྱ་རྫོགས་རིམ་རིམ་པ་བཞིར། །ཐ་མྀ་དད་དུ་རྟོགས་བྱའི་ཕྱིར། །གསང་བའི་དེ་ཉིད་རབ་གསལ་བ། །ཛཱ་ལནྡྷ་རིའི་བཀའ་དྲིན་གྱིས། །བརྟུལ་ཞུགས་སྤྱོད་པ་ནག་པོས་བྱས། །དེ་དོན་ཤིན་ཏུ་རྟོགས་དཀའ་ཡང༌། །བླ་མའི་གསུང་ངག་ལ་བརྟེན་ནས། །བློ་ལ་དོན་སྤྱི་ཤར་བ་ཙམ།། བསྡུས་དོན་བྱ་ཕྱིར་ཅུང་ཟད་བྲི། །དེ་ལ་གསང་བའི་དེ་ཁོ་ན་ཉིད་ཅེས་བྱ་བའི་མཚན་གྱི་དོན་ལ་གསང་བ་ནི། གཙོ་བོར་མཚོན་བྱ་དོན་དམ་པ་བྱང་ཆུབ་ཀྱི་སེམས་སམ། སེམས་ཉིད་མཐའ་བཞི་ལས་རྣམ་པར་གྲོལ་བའམ། རང་བཞིན་ཆོས་སྐུ་ཞེས་བྱ་བ་ལ་སོགས་པའི་མིང་དུ་མས་བསྟན་པའི་སེམས་མྱོང་རིག་མ་འགགས་ལ་དཔྱད་ན་ངོས་བཟུང་མི་རྙེད་པ་ལ་བྱ་ལ། དེའི་མཚོན་བྱེད་རིམ་པ་བཞི་ལ་ཡང་དེ་སྐད་ཅེས་བྱ་སྟེ། སེམས་ཉིད་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་དེ་རིགས་དྲུག་གི་སེམས་ཅན་ཐམས་ཅད་ལ་ངོ་བོ་ཉིད་ཀྱིས་གནས་ཀྱང་ ༑ བླ་མ་དམ་པའི་གདམས་ངག་དང་བྲལ་བ་རྣམས་ཀྱིས། རྟོགས་མ་མྱོང་བའི་ཕྱིར་གསང་བ་ཡིན་ལ། དེ་ཉིད་དངོས་པོ་ཐམས་ཅད་ཀྱི་བཅུད་དམ་སྙིང་པོ་ལྟ་བུར་གྱུར་པས་དེ་ཉིད་དོ། །མཚོན་བྱེད་ཀྱི་དབང་དུ་བྱས་ན་རྒྱུད་རིམ་མདོར་བསྡུས

༑ འཁོར་ལོ་བཞི་དང་རྩ་གསུམ་ལ་སོགས་པ་ཐམས་ཅད་ཀྱི་ལུས་ལ་ངོ་བོ་ཉིད་ཀྱིས་གནས་ཀྱང༌། སུས་ཀྱང་མ་རྟོགས་པས་གསང་སྔགས་རིག་སྔགས་ཞེས་བྱ་བ་ནི་ལྟེ་བའི་ཨྃ་ལ་བྱ་བ་དེ་སྣ་ཚོགས་མདུད་པས་བསྒྲིབས་ཤིང་གཡོགས་ནས་ཡོད་པས་མི་གསལ་བའི་ཕྱིར། གསང་བའི་ཡེ་ཤེས་ཀྱི་རིམ་པ་ཡས་བབས་པའི་དགའ་བ་བཞིའི་ཉམས་སུ་མྱོང་བ་ཡང་ཙཎྜཱ་ལཱི་སྦར་བའི་ཐབས་མེད་ན་མི་རྟོགས་པས་གསང་བ། འབྲས་བུ་གསང་རིམ་གྱི་དབང་དུ་བྱས་ན་ཆོས་ཀྱི་སྐུ་གང་ཡང་ཡུལ་མ་ཡིན་པས་གསང་བ། གཟུགས་སྐུ་རྟེན་གྱི་དཀྱིལ་འཁོར་གྱི་ཆོས་འབྱུང་གི་ནང་ན་ཡོད་པས་བསྒྲིབས་ནས་མི་གསལ་བའི་ཕྱིར། གསང་བ་ཞེས་བྱ་བ་དེ་རྣམས་དེ་ཁོ་ན་བཞིན་དུ་མི་བསླུ་བའི་ཕྱིར་དེ་ཁོ་ན་ཉིད་དོ། །དེ་རྣམས་ཀྱང་རྒྱུད་གཉིས་ཀྱི་གླེང་གཞིའི་བརྗོད་བྱར་གནས་ཀྱང་མི་གསལ་བའི་ཕྱིར་ན་ཡང་གསང་བ ༑ དེ་འདིས་གསལ་བར་སྟོན་པས་ན། དེ་ཁོ་ན་ཉིད་རབ་ཏུ་གསལ་བ་ཞེས་བྱ་བ་གསུངས་སོ། །འདིའི་གཞུང་གི་དབང་དུ་བྱས་ན་ལེའུ་དང་པོས་དེ་ཁོ་ན་ཉིད་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་ལ། ལེའུ་གཉིས་པ་ལ་སོགས་པ་གསུམ་གྱིས་དེའི་བསྒོམ་པས་ཉམས་སུ་བླང་བའི་ཐབས་བསྟན་པར་བཞེད་དོ། །དེ་ལ་ལེའུ་དང་པོས་ ( ¡¶ ལུ ¡· + རྗོད་བྱེད་བསྟན་པས་བརྗོད་བྱ་ཁྱད་པར་ཅན་བསྟན་པའི་དོན་ནི། ) རྗོད་བྱེད་ལ་ཐུན་མོང་དང་ཐུན་མོང་མ་ཡིན་པ་གཉིས། བརྗོད་བྱ་ལའང་དེ་བཞིན་དུ་གཉིས་ལས་བརྗོད་བྱ་ཐུན་མོང་བ་ནི་ནང་པ་སངས་རྒྱས་པའི་གཞུང་ ༑ རྒྱུད་སྡེ་དང༌། སྡེ་སྣོད་གསུམ། ཕྱི་རོལ་པའི་གཞུང་ཐམས་ཅད་ཀྱང་ཡིན་ཏེ ༑ དེ་ཐམས་ཅད་ཀྱི་ ( ¡¶ ལུ ¡· ཀྱང་ ) ཐུན་མོང་གི་བརྗོད་པར་བྱ་བ་ནི་རང་བཞིན་ཆོས་སྐུ་སྐྱེ་མེད་ཉིད། ཀུན་ཏུ་སྐྱེ་བའི་ཆོ་འཕྲུལ་དུ་བཟླས་པ་ལ་སོགས་པ་ཐབས་སྣ་ཚོགས་སུ་སྣང་བའི་ཕྱོགས་ནས་བརྗོད་བྱར་བྱས་པའི་ཕྱིར་རོ། །དེ་ཡང་གང་ལ་མོས་ཤིང་འདུལ་བའི་བསམ་པ་ལ་དགོངས་ནས་གསུངས་པས་དགོངས་པ་དང་བཅས་པའོ།

།ཐུན་མོང་མ་ཡིན་པའི་རྗོད་བྱེད་ནི་གཙོར་འདུས་པ་དང་འཁོར་ལོ་བདེ་མཆོག་གི་རྒྱུད་གཉིས་ཡིན་ཏེ། དེ་གཉིས་ཀྱི་ཐུན་མོང་མ་ཡིན་པའི་བརྗོད་བྱ་ཞེས་བྱ་བ། རང་བཞིན་ཆོས་སྐུ་སེམས་ཉིད་མཐའ་བཞི་ལས་གྲོལ་བ་དངོས་པོ་དོན་དམ་པ་ཡིན་ལུགས་བརྗོད་བྱར་བྱས་པའི་ཕྱིར་རོ། །དེ་རྟོགས་ན་གནས་དང༌། རིགས་དང༌། དུས་དང༌། ཉོན་མོངས་པ་སྤངས་པ་ལ་སོགས་པ་གང་ལ་ཡང་མ་ལྟོས་པར་ཚེ་གཅིག་གིས་མཆོག་གི་དངོས་གྲུབ་ཏུ་འགྱུར་བའི་ཕན་ཡོན་ཡོད་དོ།། དེ་ནས་ཆོས་དང་ཞེས་བྱ་བ་ལ་སོགས་པ་དེ་ཁོ་ན་ཉིད་ཀྱི་མཚན་ཉིད་དངོས་བསྟན་པའི་དོན་ནི། རྗོད་བྱེད་དངོས་རྣལ་འབྱོར་བླ་ན་མེད་པའི་རྒྱུད་འདུས་པ་དང༌། ས་བ་ར་གཉིས་གཙོ་བོར་གྱུར་པ་ཡིན་ལ། བྱ་བ་ལ་སོགས་པ་གཞན་ནས་ཀྱང༌། ལ་ལ་ནས་ཐབས། ལ་ལ་ནས་ཤེས་རབ་གཙོ། ལ་ལ་ནས་ཟུང་འཇུག་ཅུང་ཟད་བསྟན་པའི་རྒྱུད་སྡེ་བཞི་པོ་ཀུན་གྱིས་ཀྱང་བསྐྱེད་རྫོགས་ལ་སོགས་པའི་མིང་གི་རྣམ་གྲངས་དུ་མས་བསྟན་པའི་ཟུང་འཇུག་བརྗོད་བྱར་བྱས་སོ་ཞེས་བྱའོ། །རྟགས་ཀྱི་བྱེ་བྲག་ལ་སོགས་པ་གོ་སླའོ། །ལེའུ་དང་པོའི་དོན་ཏོ། །ལེའུ་གཉིས་པ་མན་ཆད་ཀྱིས། དེའི་སྒོམ་པ་བསྟན་པ་ལས་དང་པོ་དེ་ཁོ་ན་ཉིད་བརྗོད་བྱའི་ལུས་རྣམ་པར་བཞག་པའི་དོན་ནི་བསྒོམ་པར་བྱ་བ་སེམས་ཉིད་མཐའ་བཞི་ལས་རྣམ་པར་གྲོལ་བ། དེ་ཉིད་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་འཁོར་འདས་སྣ་ཚོགས་སུ་སྐྱེ་ཞིང་སྣང་བས་ཐམས་ཅད་ཀྱི་སྤྲོ་བྱེད་ཡིན་ལ། སྣ་ཚོགས་སུ་སྣང་བའི་དུས་ཉིད་ནས་རང་གི་ངོ་བོ་ངོས་བཟུང་ཐམས་ཅད་དང་བྲལ་བས། ཐིམ་པའི་ཐིམ་པའམ་ཐམས་ཅད་ཀྱི་སྡུད་བྱེད་ཡིན་ཏེ། དེ་ཉིད་ལ་བསྐྱེད་རྫོགས་ཉིད་དང་འཁོར་འདས་ལ་སོགས་པ་ཐམས་ཅད་གཉིས་མེད་དུ་འདུས་པའི་ཟུང་འཇུག་ཡིན་ནོ།། ཞེས་བྱའོ། །དེ་ལྟ་བུ་དེ་དངོས་སུ་སྒྲས་བརྗོད་པ་དང་རྟོག་པས་དཔྱད་པས་ཐོག་ཏུ་མི་ཕེབས་པའི་ཕྱིར། །མཚོན་བྱེད་ཀྱི་ཐབས་ལ་མཁས་པའི་རྐྱེན་ལ་ལྟོས་ནས་མངོན་དུ་བྱ་དགོས་པས།

རྗོད་བྱེད་ལུས་རྣམ་པར་བཞག་པ་མན་ཆད་གསུངས་པ་ཡིན་ཏེ། །དེ་ཡངརྗོད་བྱེད་ལུས་རྣམ་གཞག་གིས། རྗོད་བྱེད་གླེང་གཞི་གཉིས་ཀྱི་སྒྲ་ཐ་དད་ཀྱང༌། བརྗོད་བྱ་རྫོགས་རིམ་རིམ་པ་བཞི་སྟོན་པར་ཐ་མི་དད་པ་ཙམ་དུ་སྤྱིར་བསྟན་ནས། དེའི་དོན་ཡན་ལག་རྒྱས་བཤད་ཀྱིས་ཕྱེ་སྟེ་སྟོན་པ་ལས། དང་པོར་རྣལ་འབྱོར་གྱི་རྒྱུད་ཀྱི་གླེང་གཞིའི་ཚིག་བཤད་པ། དེ་ལ་ཡང་གཉིས་ལས་དོན་རིམ་པ་བཞི་ལ་སྦྱར་བའི་དབང་དུ་བྱས་ནས། །རྗོད་བྱེད་ཀྱི་སྒྲ་ཨེ་བྃ་ལ་སོགས་པའི་ཡི་གེ་སུམ་ཅུ་རྩ་བདུན་གྱི་དོན་རིམ་པ་བཞི་འཆད་པ་ལས། རྫས་ཀྱི་ཡི་གེ་ཨེ་བྃ་གཉིས་དང༌། བཏགས་པའི་ཡི་གེ་མ་ཡ་གཉིས་ཏེ། ¡Ã བཞི་པ་ ( ¡¶ ཞ ¡·¡¶ ལུ ¡· བཞིས་ ) རྒྱུད་རིམ་འཁོར་ལོ་བཞི་དང་རྩ་གསུམ་ལ་ཕྱི་རོལ་ན་ཇི་སྙེད་ཡོད་པའི་ཆོས་ཐམས་ཅད་ནང་དུ་ཇི་ལྟ་བ་བཞིན་དུ་གཏན་ལ་ཕབ་ནས་བསྟན། མ་ཡས་རང་གི་བརྗོད་བྱའི་ངོ་སྐལ་སྔགས་རིམ་བསྟན་ཏེ། དེའི་དོན་གཞུང་གཉིས་པོ་ལ་ལྟོས་པས་འདིར་མ་བཤད། བཏགས་པའི་ཡི་གེ་མ་ཡ་གཉིས་དང༌། རྫས་ཀྱི་ཡི་གེ་སྲུ་ཏ་མེས་ཡེ་ཤེས་ཀྱི་རིམ་པ་ཡས་བབས་པའི་གཞི་ལ་སྐུ་གསུམ་ཐབས་ཤེས་རབ་གཉིས། ཕྲ་རགས་གཉིས། ཉི་ཟླ་གཉིས། ཁུ་ཁྲག་གཉིས་ལ་སོགས་པ་དུ་མའི་ངོ་བོར་རྟོགས་པ་ཆ་ ¡Ã ཕྱེས་ནས་བསྟན ( ¡¶ ཞ ¡· ནས་བསྟན ) ། དུས་གཅིག་ན་ཞེས་བྱ་བས་གསང་རིམ་གྱིས་མཚན་གཞི་སྐུ་དང་ཡེ་ཤེས་ཟུང་དུ་འཇུག་པ་བསྟན་ལ ༑ བཅོམ་ལྡན་འདས་ལ་སོགས་པ་མན་ཆད་ཀྱིས་དེའིམཚན་ཉིད་བསྟན་ཏོ།། བཅོམ་ལྡན་འདས་ལ་སོགས་པས་ཡོན་ཏན་གྱི་ཁྱད་པར་དུ་མ་བསྟན་ཏོ། །དེ་ལ་དང་པོ་རྒྱུད་རིམ་ཐོས་བསམ་གྱིས་གཏན་ལ་དབབ་པར་བྱ་བ་དང༌། སྔགས་རིམ་བསྒོམ་པའི་སྔོན་དུ་གསལ་གདབ་པའི་དབང་དུ་བྱས་ནས་ཨེས་སྤྲུལ་པའི་འཁོར་ལོ ༑ བྃ་གྱིས་ཆོས་ཀྱི་འཁོར་ལོ་བསྟན་ཏོ། །འཁོར་ལོ་དེ་གཉིས་དང་ནང་གི་དབྱིབས་མཐུན་པ་ལ་དགོངས་སོ། །མ་ཡིས་ལོངས་སྤྱོད་ཀྱི་འཁོར་ལོ། ཡ་ཡིས་བདེ་བ་ཆེན་པོའི་འཁོར་ལོ་བསྟན་ཏེ།

དེ་གཉིས་ཡི་གེ་དེ་གཉིས་དང་ཕྱིའི་དབྱིབས་མཐུན་པ་ལ་དགོངས། དེ་བཞིན་རླུང་ལ་སོགས་པ་སོ་སོར་གནས་པས་ས་ལ་སོགས་པའི་འབྱུང་བ་ཚང༌། དེ་བཞི་རྣམ་པར་དག་པ་སྤྱན་ལ་སོགས་པ་ཡིན་པས་ལྷ་མོ་བཞི་ཚང༌། འབར་འཛག་ལ་སོགས་པ་ལས་ཀྱི་སྒོ་ནས་ཕྱག་རྒྱ་བཞི་ཚང་ ༑ ཚད་མེད་པ་ལ་སོགས་པ་གཞན་རྣམས་དེའི་ངོ་བོ་ཡིན་པར་སྒྲོ་འདོགས་ཆོད་པས་ཆོག་གི་རྒྱུ་མཚན་གསུངས་པ་མེད་དོ། །ཡང་ཨེ་བྃ་གཉིས་ཀྱིས་འཁོར་ལོ་བཞི་པོ་འདི་ཉིད་ཐབས་དང་ཤེས་རབ་ཀྱིས་བསྡུས་པར་བསྟན་ཏེ། ལྟེ་བ་དང་སྤྱི་བོ་ཤེས་རབ། མགྲིན་པ་དང་སྙིང་ག་ཐབས་སོ། །ཡང་ཨེ་བྃ་གྱི་བཤད་པ་གསུམ་པས་ ( ¡¶ ལུ ¡· གྱིས་ ) དེའི་རྟེན་ཕུང་པོ་ལྔ་དང༌། འབྱུང་བ་བཞི་ཡང་ཐབས་ཤེས་རབ་ ( ¡¶ ཞ ¡· གཉིས་ ) ཀྱི་ངོ་བོར་རྡོ་རྗེ་པདྨས་བསྟན། ཡང་ཨེ་བྃ་གཉིས་ཀྱི་རྩ་གཉིས་ཀྱང་ཨོ་ལ་པ་ཏིར་འབྱུང་བ་ལྟར་བསྟན་པ་ཤེས་པར་བྱ་གསུང་ངོ༌། །རྒྱུད་ཀྱི་རིམ་པའི་དོན་ཏོ། །ཡེ་ཤེས་ཀྱི་རིམ་པའི་དབང་དུ་བྱས་ན། མ་ཡ་གཉིས་ཀྱིས་སྤྱི་བོ་དང་མགྲིན་པའི་བར་དུ་ཐིག་ལེ་བཞིར་བྱོན་པ་ལ་གཅིག་གཏུམ་མོའི་མེས་བསྐམས། མགྲིན་པར་གསུམ་མངོན་དུ་བྱས་པ་ལས་དགའ་བའི་ཡེ་ཤེས་ཉམས་སུ་མྱོང༌། དེ་ནས་སྙིང་གའི་བར་དུ་ཐིག་ལེ་གསུམ་དུ་བྱོན་པ་ལས། གཅིག་མེས་བསྐམས ༑ གཉིས་དེར་མངོན་དུ་བྱས་པ་ལས་མཆོག་དགའི་ཡེ་ཤེས་ཉམས་སུ་མྱོང་ ༑ དེ་གཉིས་བདེ་བ་ལ་ལོངས་སྤྱད་པས་ལོངས་སྤྱོད་རྫོགས་པའི་སྐུ། ཕྲ་བས་ཡུངས་དཀར། དཀར་དང་བསིལ་བས་ཟླ་བ། ཞེས་བྱ་བ་ལ་སོགས་པ་ཚུལ་དུ་མས་བསྟན། སྲུ་ཏས་སྙིང་ག་ནས་ལྟེ་བའི་བར་དུ་ཐིག་ལེ་གཉིས་སུ་བྱོན་པ་ལ་གཅིག་བསྐམས། གཅིག་ལྟེ་བར་མངོན་སུམ་བྱས་པ་ལས་དགའ་བྲལ་གྱི་ཡེ་ཤེས་ཉམས་སུ་མྱོང༌། གནས་ལས་མིང་ཐོབ་ནས་སྤྲུལ་བའི་སྐུ། དེ་ནས་གསང་གནས་ལ་སོགས་པ་ལུས་ཐམས་ཅད་ལ་ཁྱབ་ཙམ་ན་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང༌། མི་རྟོག་པའི་དོན་གྱིས་ན་ཆོས་ཀྱི་སྐུའོ། །དེ་གཉིས་ལ་ཉི་མ་དང་ཁྲག་ལ་སོགས་པའི་དུ་མའི་མིང་གིས་བསྟན་ཏེ་ཡེ་ཤེས་ཀྱི་རིམ་པའོ།

།དེ་ལ་གསང་རིམ་གྱི་མཚན་གཞི་དང་མཚན་ཉིད་གཉིས་ལས། མཚན་གཞི་ནི་མས་བརྟན་དགའ་བཞིའི་མཐར། ཐ་མལ་པའི་རྩ་གནས་ཐ་དད་ནས་བྱང་སེམས་ཐ་དད་དུ་རྒྱུ་བས་སོ་དང་སེན་མོ་ལ་སོགས་པ་ལུས་ཟག་བཅས་སུ་སྐྱེད་པར་བྱེད་པའི་ཐིག་ལེ་ཐམས་ཅད་རིམ་གྱིས་དབུ་མ་ནས་སྨིན་མཚམས་སུ་ཐིམ་པ་ལས། ལུས་ཟག་མེད་འོད་ཀྱི་ལུས་དྭངས་ཤིང་ཐོགས་པ་མེད་པ་པྲ་སེ་ན་ལྟ་བུར་གྱུར་པ་ནི་ལོངས་སྤྱོད་རྫོགས་པའི་སྐུ་ཡིན་ལ། རྩ་ཐ་དད་ནས་རླུང་ཐ་དད་རྒྱུས་ནས་གཟུང་འཛིན་དང་བཅས་པའི་སེམས་རྟོག་བཅས་སུ་སྐྱེད་པར་བྱེད་པའི་རླུང་ཐམས་ཅད་དབུ་མ་ནས་རིམ་གྱིས་སེམས་རྟོག་མེད་རྣལ་མར་གྱུར་བ་ནི་ཆོས་ཀྱི་སྐུའོ། །དེ་དག་ནི་རྗོད་བྱེད་དུས་གཅིག་ཅེས་བྱ་བས་བསྟན་ཏེ། དུས་བཟང་ཞེས་བྱ་བ་གཡོན་གྱི་ཆ་ལ་བརྟེན་ཏེ་རླུང་ནང་དུ་འཇུག་པ་དང༌། དུས་ངན་ཞེས་བྱ་བ་གཡས་ཀྱི་ཆ་ལ་བརྟེན་ཏེ་ཕྱིར་འགྲོ་བ་དང་གཉིས་དུས་གཅིག་ཅེས་བྱ་བ་ནི་དབུ་མར་ཐིམ་ནས་འགྲོ་འོང་གི་ཟླ་མེད་པས་བསམ་མི་ཁྱབ་ཀྱི་དུས་གཅིག་ཏུ་གྱུར་པ་དང༌། དེའི་ཚེ་སེམས་ལ་ཡང་གཟུང་འཛིན་གྱི་ཟླ་མེད་པར་རྟོག་མེད་རྣལ་མར་གྱུར་པས་དུས་གཅིག་ཅེས་བྱའོ ༑ ༑ དེའི་མཚན་ཉིད་ནི་ཡོན་ཏན་གྱི་ཁྱད་པར་ཏེ། དེའི་རྗོད་བྱེད་ནི་བཅོམ་ལྡན་འདས་བཞུགས་སོ་ཞེས་བྱ་བ་དང༌། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་བཙུན་མོའི་བྷ་ག་ལ་བཞུགས་སོ་ཞེས་བྱ་བས་བསྟན་ཏོ། །དེ་ལ་བཅོམ་ལྡན་འདས་ཞེས་བྱ་བ་ནི་སྤངས་པ་ཕུན་སུམ་ཚོགས་པ་ལ་བཞག་པ་དང་ ༑ ཡེ་ཤེས་ཕུན་སུམ་ཚོགས་པ་ལ་བཞག་པ་གཉིས་ལས། སྤངས་པ་ནི་བྷ་ག་ཞེས་བྱ་བ་དགྲ་བཅོམ་པ་ལ་བྱ་ལ། དེས་ཉོན་མོངས་པ་ལ་སོགས་པའི་མི་མཐུན་པའི་ཕྱོགས་ཐམས་ཅད་བཅོམ་པ་དང༌། བདུད་བཞི་བཅོམ་པ་དང་ལྡན་པས་བྷ་ག་ཝཱན་ནོ། །ཡེ་ཤེས་ནི་དབྱིངས་དང་ཡེ་ཤེས་གཉིས་སུ་མེད་པ་རྟོགས་པ་ལ་བྱ་ལ། དེ་ཡང་བྷ་ག་ཞེས་བྱ་བའི་སྒྲ་ལས་བྷ་ག་ནི་ཆོས་སམ་ཨེ་ཡིན་ལ། དེས་ཆོས་ཀྱི་དབྱིངས་རྣམ་ཐར་སྒོ་གསུམ་བསྟན་ལ།

གྲུ་གསུམ་དང་ཆོས་མཐུན་པའི་ཕྱིར་རོ།། དེ་མངོན་དུ་གྱུར་པ་ནི་ཡེ་ཤེས་ཡིན་ལ། དེ་གཉིས་ཀྱང་དབྱེར་མེད་དུ་རྟོགས་པ་དང་ལྡན་པས་བཅོམ་ལྡན་འདས་སོ། །དེ་ཡང་བཅོམ་ལྡན་འདས་ནི་ཡེ་ཤེས་ཏེ། བྷ་ག་ཆོས་ཀྱི་དབྱིངས་ཏེ། དབྱིངས་ཡེ་ཤེས་གཉིས་སུ་མེད་པའི་ཚུལ་གྱིས་བཞུགས་སོ་ཞེས་བྱའོ། །དེ་ལ་ཡང་མཚན་གཞི་ཞེས་གསུང༌། དེ་ཉིད་ལ་དེ་བཞིན་གཤེགས་པའི་མཚན་ཉིད་དང་ཡོན་ཏན་དང་ལྡན་ཏེ། དེ་ལ་ཐམས་ཅད་ཅེས་བྱ་བ་ནི་ཁམས་གསུམ་གྱིས་བསྡུས་པའི་གཟུགས་ལ་སོགས་པ་ཡུལ་དང་ཡུལ་ཅན་མ་ལུས་པ་ལ་བྱ། དེ་རྣམས་དེ་བཞིན་གཤེགས་པ་ཡིན་ཏེ་དེ་བཞིན་ཉིད་ཆོས་ཀྱི་དབྱིངས་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་ཚུར་གཤེགས་པའི་ཕྱིར། སྣ་ཚོགས་སུ་སྐྱེ་ཞིང་སྣང་བའི་དུས་ཉིད་ན་སྐྱེས་མེད་ལས་འདས་པས། དེ་བཞིན་ཉིད་དུ་ཕར་ཐིམ་ནས་གཤེགས་པའི་ཕྱིར་དང༌། དེ་ལྟར་འགྲོ་འོང་གཉི་ག་བྱེད་པའི་ཡང་ཕྱིར་རོ། །དེ་དག་གིས་ནི་རང་བཞིན་ཆོས་སྐུའི་དབང་དུ་བྱས་ནས་ཆོས་ཐམས་ཅད་དེ་བཞིན་གཤེགས་པའི་ངོ་བོ་ཡིན་པར་བསྟན་ལ། དེ་རྟོགས་པའི་ཆོས་སྐུའི་དབང་དུ་བྱས་ནས་ཀྱང་དེ་ཐམས་ཅད་རང་གི་སེམས་ཟག་མེད་ ( ¡¶ ལུ ¡· གཅིག་ ) ལས་བྱུང་ཞིང༌། དེར་ཐིམ་པས་དེ་བཞིན་གཤེགས་པར་དོན་གྱིས་བསྟན་གསུང་ངོ༌། །སྐུ་གསུང་ཐུགས་རྡོ་རྗེའི་ཚིག་དོན་ལ་སྐུ་གསུང་ཐུགས་ནི་རྒྱུ་ཡོན་ཏན་དུ་གྱུར་པའི་དབང་དུ་བྱས་ནས་ཐ་མལ་པའི་ལུས་ངག་ཡིད་གསུམ་ལ་བྱས་ཏེ། དེ་ལ་རྡུལ་དང་མུན་པ་སྙིང་སྟོབས་གསུམ་གྱིས་བརྡ་བསྟན། རྡོ་རྗེ་ཞེས་བྱ་བ་ནི་དེ་དག་གང་གནས་གྱུར་ནས་སྐུ་དང་ཡེ་ཤེས་སམ། སྟོང་པ་དང་སྙིང་རྗེ་གཉིས་དབྱེར་མེད་དུ་གྱུར་པའི་དོན་དམ་པ་བྱང་ཆུབ་ཀྱི་སེམས་ཀྱི་བདག་ཉིད་དུ་གྱུར་པ་ལ་བྱའོ།། རྡོ་རྗེ་བཙུན་མོ་ཞེས་བྱ་བ་ལ་ཐུན་མོང་གི་རྡོ་རྗེ་བཙུན་མོ་ནི་སྤྱིར་མི་ལ་སོགས་པའི་འགྲོ་བ་མོ་མཆོག་ཐམས་ཅད་ལ་བྱ་ལ། ཐུན་མོང་མ་ཡིན་པ་ནི་ཆོས་ཐམས་ཅད་སྟོང་པ་ཉིད་ལ་བྱ།

བཙུན་མོའི་བྷ་ག་ནི་ཨེ་ཡིས་མཚོན་པ་རྣམ་ཐར་སྒོ་གསུམ་ལ་བྱ་བར་བཤད། གཟུགས་སྐུའི་དབང་དུ་བྱས་ན་རྡོ་རྗེ་བཙུན་མོ་ཞེས་བྱ་བ་ཡེ་ཤེས་ཀྱི་སྣང་བར་གྱུར་པའི་སྤྱན་ལ་སོགས་པའི་ལྷ་མོ་ལ་བྱ་སྟེ། རྣམ་ཐར་སྒོ་བཞི་དག་པའི་ངོ་བོ་བཞུགས་སོ་ཞེས་བྱ་བའི་ཚིག་གི་དོན་ལ་ཚུལ་བཞི་སྟེ། རང་གི་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་རང་བཞིན་ཆོས་སྐུ་རྟོགས་པའི་ཚུལ་གྱིས་བཞུགས་པ་དང༌། འཁོར་འདས་སྣོད་བཅུད་ཐམས་ཅད་ཀྱི་ཆོས་ཉིད་རྟོགས་པའི་ཚུལ་གྱིས་བཞུགས་པ་དང༌། གཟུགས་ལ་སོགས་པའི་ཡུལ་ཐམས་ཅད་སྟོང་པ་ཉིད་དུ་རོ་གཅིག་པ་དེ་རྟོགས་པའི་ཚུལ་གྱིས་བཞུགས་པ་དང༌། ལམ་ཡོན་ཏན་དུ་གྱུར་པ་ལ་དགོངས་ནས་དགའ་བ་བཞི་དང་སྐད་ཅིག་མ་བཞི་ནི་མང་པོ་ཐམས་ཅད་བརྟན་པའི་ལྷན་ཅིག་སྐྱེས་པའི་འབྲས་བུ་གསང་རིམ་གྱི་བདག་ཉིད་དུ་རོ་གཅིག་པར་གྱུར་པའི་ཚུལ་གྱིས་བཞུགས་སོ་ཞེས་བྱ་བའོ། །དེ་རྣམས་ཀྱིས་ནི་རིམ་པ་བཞི་ལ་སྦྱར་ཏེ་བཤད་པའི་དོན་ཏོ། །དེ་ལྟ་བུའི་མཚོན་བྱེད་རིམ་པ་བཞིའི་ཚུལ་གྱིས་ཉམས་སུ་ལེན་པའི་སྔོན་དུ་དབང་གསུམ་པ་ཤེས་རབ་ཡེ་ཤེས་ཀྱི་ཉམས་མྱོང་གིས་མཚོན་དགོས་པས་དཔེ་ལས་ཀྱི་ཕྱག་རྒྱ་དང་སྦྱར་ཏེ་བཤད་དོ། །དེའི་དོན་ནི་རྣལ་འབྱོར་གྱི་རྒྱུད་གསང་བ་འདུས་པ་གླེང་གཞིའི་ཚིག་ཨེ་བྃ་ལ་སོགས་པ་ཡི་གེ་སུམ་ཅུ་རྩ་བདུན་གྱིས། བརྗོད་བྱ་ཕོ་ཉའི་ལམ་པས་དངོས་ཀྱི་ཕྱག་རྒྱ་མིའི་བུ་མོ་ལ་བརྟེན་ནས་བདེ་བ་བསྒོམས་པ་ལྟར་བཞེད་དེ། དེ་ལ་ཨེས་རྟེན་ཐིག་ལེ་བསྟན། བྃ་གྱིས་དེ་ལ་བརྟེན་པའི་བདེ་བ་བསྟན། མ་ཡས་སྔོན་དུ་ནང་གི་འདོད་ཡོན་ལྔ་ལ་བརྟེན་ཏེ་རླུང་སྦྱང་ཞིང་འདོད་ཆགས་ཀྱིས་མེ་སྦར་བ་བསྟན། སྲུ་ཏ་མེས་རླུང་སྦྱངས་པ་ལ་བརྟེན་ནས་དཔེའི་ཡེ་ཤེས་མ་སྐྱེས་ན་གཉིས་ཀའི་གནས་ལྔ་དང་མཁའ་དང་བསང་བ་བྱིན་གྱིས་བརླབས་ཏེ། རྐྱང་མ་དངོས་སུ་བསྟེན་པ་བསྟན། དུས་གཅིག་ན་ཞེས་བྱ་བས་སྒྲུབ་པ་པོ་དང༌།

རྐྱང་མ་གཉིས་དང་དེ་གཉིས་ཀྱི་གསང་བའི་རྩ་གཉིས་བསྟན། བཅོམ་ལྡན་འདས་ཞེས་བྱ་བས་རྩ་གཉིས་འཛོམ་པའི་

( ¡¶ ལུ ¡· + གནས་སུ་ ) ཞུ་བདེ་མ་བྲལ་བའི་བྱང་ཆུབ་ཀྱི་སེམས་མངོན་དུ་བྱ་བ་བསྟན ༑ དེ་བཞིན་གཤེགས་པ་ཐམས་ཅད་བྱ་བས་ཐིག་ལེ་དེ་ཉིད་ལས་ཡེ་ཤེས་ལྔའི་ངོ་བོར་གྱུར་པ་བདུད་རྩི་ལྔའི་དྭངས་མར་གྱུར་པ་དང༌། འབྱུང་བ་བཞིའི་དྭངས་མ་དང༌། མིག་ལ་སོགས་པ་སྐྱེ་མཆེད་ཀྱི་དྭངས་མ་ཐམས་ཅད་ཀྱི་ནུས་མཐུ་དང་ལྡན་པར་བསྟན། སྐུ་གསུང་ཐུགས་ཞེས་པས་སྐུ་གསུང་གཉིས་ནི་རྩ་གཉིས། རླུང་གཉིས་ཁུ་ཁྲག་གཉིས་བསྟན་པ་ཐུགས་རྡོ་རྗེ་ཞེས་པས་དེ་རྣམས་རོ་གཅིག་ཏུ་གྱུར་པ་བསྟན། བཙུན་མོའི་བྷ་ག་ཞེས་པས་ཤེས་རབ་ཀྱི་ཆོས་ཀྱི་འབྱུང་གནས་སུ་རྩ་གཉིས་འཛོམ་པའི་གནས་བསྟན། བཞུགས་སོ་ཞེས་བྱ་བས་བཅོམ་ལྡན་འདས་ལས་ཞུ་བདེ་མ་བྲལ་བའི་བྱང་སེམས་ ¡Ã དང༌། ( ¡¶ ལུ ¡· དེ། དེ་ན་བརྟེན་པའི་ཚུལ་གྱིས་བཞུགས་པར་བསྟན་ཏོ། །དེ་ལྟ་བུའི་ཐབས་ལ་དང་པོར་འཚོ་བ་བདེ་བ། ) དེ་ནས་མི་རྟོག་པ་བདེ་བ། དེ་ནས་མཚོན་བྱེད་དཔེའི་ཡེ་ཤེས་ཀྱི་ཉམས་སུ་མྱོང་བ་སྐྱེ་བ་ལ། དེ་གོམས་པ་ལས་དོན་གྱི་ཡེ་ཤེས་གཉུག་མ་རྟོགས་པར་འགྱུར་རོ། །ཞེས་བྱའོ། །ཤེས་དང་ཤེས་བྱ་རབ་དབེན་པས་ཞེས་བྱ་བ་ལ་སོགས་པའི་དོན་ནི་དོན་གྱི་ཡེ་ཤེས་དེ། དེ་ལྟ་བུའི་མཚོན་བྱེད་ཀྱིས་མཚོན་ཅིང་མངོན་དུ་བྱས་པ་ལས་མ་གཏོགས་པར་ཨེ་ ( ¡¶ ལུ ¡· + བཾ་ ) ལ་སོགས་པ་དངོས་སུ་བརྗོད་ཅིང་བསྟན་དུ་མི་འདོད་དེ། དོན་རང་གི་མཚན་ཉིད་དེ་ཤེས་བརྗོད་ཐམས་ཅད་ཀྱི་ཡུལ་ལས་འདས་པའི་ཕྱིར་རོ། །ཞེས་བྱའོ ༑ ༑ དེ་ཉིད་ཀྱི་ཕྱིར་ཞེས་བྱ་བ་ལ་སོགས་པས་དེ་ཁོ་ན་ཉིད་དེ་དངོས་སུ་མི་རྟོགས་ཀྱང་བརྒྱུད་ནས་རྟོགས་ཏེ། དེ་ཨེ་བྃ་ལ་སོགས་པས་སྔ་མ་ལྟ་བུའི་ཚུལ་གྱིས་མཚོན་བྱེད་ཀྱི་ཐབས་བསྟན་ལ། དེ་གོམས་པ་ལས་རིམ་གྱིས་བརྒྱུད་ནས་མངོན་དུ་འགྱུར། ཞེས་བསྟན་ཏོ། །ཕུང་པོ་ཁམས་དང་ཞེས་པ་ལ་སོགས་པ་མན་ཆད་ཀྱིས་དངོས་སུ་བརྗོད་པར་མི་ནུས་ཀྱང༌། གཞན་ནམ་སྒྲོ་བཏགས་ནས་བརྗོད་ན ༑ སྒྱུ་མ་ལ་སོགས་པ་བཞིན་དུ་དཔྱད་ན་ངོས་བཟུང་མི་རྙེད་པ་མྱོང་བ་མི་འགགས་པས་ཟུང་འཇུག་ཡིན་ལ།

དེ་རྟོགས་པ་དང་མ་རྟོགས་པའི་བྱེ་བྲག་གིས་འཁོར་འདས་ཐམས་ཅད་ཀྱི་འཕྲུལ་བྱེད་ཡིན་ཞེས་བསྟན་ཏོ། །དེས་ནི་རྣལ་འབྱོར་གྱི་རྒྱུད་ཀྱི་གླེང་གཞིའི་སྒོ་ནས་བཤད་པའི་དོན་ཏོ། །ད་ནི་རྣལ་འབྱོར་མའི་རྒྱུད་ཀྱི་གླེང་གཞི་ཚིག་གི་བརྗོད་བྱེད་ཀྱིས། བརྗོད་བྱ་རིམ་པ་བཞི་བཤད་པའི་དབང་དུ་བྱས་ནས། རྗོད་བྱེད་ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ཚིགཧེ་རུ་ཀ་དཔལ་ཡང་དག་སྦྱོར། །ཞེས་བྱ་བ་དང༌། ཐ་མའི་ཚིག མཁའ་འགྲོ་ཀུན་དངོས་སེམས་དཔའ་ནི། །རྡོ་རྗེ་སེམས་དཔའི་བདེ་བའི་མཆོག །འདི་ནི་རང་བྱུང་བཅོམ་ལྡན་འདས། །ཞེས་བྱ་བ་རྒྱུད་རིམ་གཉིས་ཀྱི་རྗོད་བྱེད་ཡིན་གྱི། རིམ་པ་བཞི་ ( ¡¶ ཞ ¡· གཉིས་ ) ཀའི་རྗོད་བྱེད་མ་ཡིན་པས། ཐུན་མོང་མ་ཡིན་པའི་རྗོད་བྱེད་ཡིན་ལ། གསང་བ་མཆོག་གི་དགོས་པ་ན། །ཐམས་ཅད་བདག་ཉིད་རྟག་ཏུ་བཞུགས ༑ ༑ ཞེས་བྱ་བ་རིམ་པ་བཞི་ཀའི་རྗོད་བྱེད་ཡིན་པས། ཐུན་མོང་གི་རྗོད་བྱེད་དུ་སློབ་དཔོན་ནག་པོ་པ་བཞེད་དོ། །དེ་ལ་ཐུན་མོང་མ་ཡིན་པའི་རྗོད་བྱེད་ཀྱི་དབང་དུ་བྱས་ན། དང་པོའི་ཚིག་ཧེ་རུ་ཀ་དཔལ་ཞེས་བྱ་བས་གསང་རིམ་དུ་གནས་གྱུར་རྒྱུའི་རྒྱུད་རིམ་བསྟན་ཏེ། དེ་ཡང་དེ་ཉིད་གསང་རིམ་ལྟར་བཤད་ན། ཧེ་སེམས་རྟོག་མེད་ཆོས་སྐུ། རུ་ལུས་ཟག་མེད་ལོངས་སྐུ། ཀ་སྤྲུལ་སྐུའི་རྣམ་པར་འཕྲུལ་པ་ལ་ངེས་མེད་དུ་ཅིར་ཡང་སྣང་བ། དཔལ་ཞེས་པ་སྐུ་དང་ཡེ་ཤེས་ཟུང་དུ་འཇུག་པའི་ངོ་བོ་ཡིན་པར། ཧེ་ནི་རྒྱུ་དང་བྲལ་བ་སྟེ། །ཞེས་བྱ་བ་ལ་སོགས་པས་བསྟན ༑ ཤྲཱི་ཞེས་བྱ་བ་བྷ་གར་བརྗོད། །ཅེས་བྱ་བ་ལ་སོགས་པ། ཧེ་རུ་ཀ་ཞེས་བྱ་བ་ཡི་གེ་གསུམ་གྱིས་བསྟན་པའི་སྐུ་གསུམ་པོ་ཐོབ་པ་ཡིན་ལ། དཔལ་གྱིས་བསྟན་པའི་ངོ་བོ་ཉིད་ཀྱི་སྐུར་ཤེས་རབ་ཀྱི་སྐུར་བསྟན་ཏོ། །རྒྱུ་ཡི་བྱེད་པ་ཡེ་ཤེས་ཏེ ༑ ༑ ཞེས་པ་ལ་སོགས་པས་དེ་ལྟ་བུར་གྱུར་པའི་གསང་རིམ་དུ་གནས་གྱུར་རྒྱུ་རྒྱུད་ཀྱི་རིམ་པ་མདོར་བསྟན་པ་ལས། ལུས་དང་བྷ་ག་དང་བྱང་ཆུབ་ཀྱི་སེམས་ཀྱི་དཀྱིལ་འཁོར་གཉིས་ཀ་དོན་གྱིས་བསྟན་པར་བཞེད།

དེ་ཡང་འདི་ནི་རང་བྱུང་བཅོམ་ལྡན་འདས་ཞེས་བྱ་བའི་བརྗོད་བྱར་བསྟན་ཏོ། །ཀུན་ཞེས་པ་ནི་འདི་ཉིད་དེ་ཞེས་བྱ་བ་ལ་སོགས་པས་ཐུན་མོང་མ་ཡིན་པའི་རྗོད་བྱེད། མཁའ་འགྲོ་ཀུན་དངོས་སེམས་དཔའ་ནི། །རྡོ་རྗེ་སེམས་དཔའ་བདེ་བའི་མཆོག །ཅེས་བྱ་བ་ཚིག་རྐང་པ་གཉིས་ཀྱིས་གསང་རིམ་རྒྱས་པར་བཤད་དོ། །དེའི་དོན་ནི་མཁའ་འགྲོ་ཀུན་དངོས་ཀྱིས་སྤྲུལ་སྐུ། སེམས་དཔས་ལོངས་སྐུ། ( ¡¶ ལུ ¡· + བདེ་མཆོག་གིས་ངོ་བོ་ཉིད་ཀྱི་སྐུ་བསྟན་ལ། ) དེ་ཡང་དང་པོའི་དབང་དུ་བྱས་ནས་རྒྱུད་ཡོན་ཏན་དུ་འགྱུར་བ་ལ་དགོངས་ནས། རྒྱུད་རིམ་ལ་གསང་རིམ་དུ་བསྐྱེད་པའི་ནུས་པ་ངོ་བོ་ཉིད་ཀྱི་གནས་ལ་སྔགས་དང་ཡེ་ཤེས་ཀྱི་རིམ་པའི་རྐྱེན་གྱིས་སྦྱངས་པས། འབྲས་བུ་ལུས་ཟག་མེད་དང་སེམས་རྟོག་མེད་མངོན་དུ་བྱས་པའི་དུས་ཉིད་ན། གདུལ་བྱའི་བསམ་ངོར་སྤྲུལ་པའི་རྣམ་འཕྲུལ་སྣ་ཚོགས་སུ་སྣང་ཙམ་ན། ཐ་མལ་པའི་རྩ་སུམ་ཅུ་རྩ་བདུན་ལ་སོགས་པ་གནས་གྱུར་པ་ལས། རབ་ཏུ་གཏུམ་མོ་ལ་སོགས་པ་མཁའ་འགྲོ་རྣམས་སུ་སྣང་བ་དང༌། དེའི་ནང་གི་བདུད་རྩི་གནས་གྱུར་པ་དཔའ་བོ་རྣམས་སུ་སྣང༌། དེའི་རྟེན་ཕུང་པོ་གནས་གྱུར་པ་རིགས་ལྔར་སྣང་བ་ལ་སོགས་པ། འབྱུང་བ་གནས་གྱུར་པ་སྤྱན་ལ་སོགས་པར་སྣང༌། ཞེས་བྱ་བ་འདིར་བཤད། དཔྱིད་ཐིག་ལས་བདུད་རྩི་ལྔའི་དྭངས་མ་དབུ་མར་ཐིམ་པ་ལས་ཡེ་ཤེས་ལྔ་དང་རིགས་ལྔར། རླུང་ལྔ་ཐིམ་པ་ལས་སྤྱན་ལ་སོགས་པ་ལྷ་མོར་སྣང་བར་ཡང་བཤད། རྩ་རྒྱུད་ལ་སོགས་པའི་རྗེས་སུ་འབྲངས་ནས་ ¡Ã རྩའི་བར་ ( ¡¶ ལུ ¡· ལཱུའུ་ཧི་པར་ ) སྣང་ལུགས་གཞན་དུ་བཤད་དེ། དེ་ཐམས་ཅད་དགོངས་པ་ཕྱོགས་རེ་ནས་འགལ་བ་མ་ཡིན་ནོ། །ལོངས་སྐུ་དང་ཆོས་སྐུ་གོ་སླའོ། །ངོ་བོ་ཉིད་ཀྱི་སྐུའི་དབང་དུ་བྱས་ན་བདེ་བའི་མཆོག་ཅེས་པ་རྟོགས་པ་ཆོས་སྐུ་དེ། རང་བཞིན་ཆོས་སྐུའི་རྒྱུ་མཐུན་པ་ལས་བྱུང་བ་དང༌། དབྱིངས་དང་ཡེ་ཤེས་གཉིས་སུ་མེད་པ་ལ་བྱ་བར་བཤད་དོ།། གསང་བ་ལས་སའི་ཁམས་ལ་བྱ་བ་ལ་སོགས་པ་རྣམས་ལ་རིམ་པ་བཞི་ལ་སྤྱྀར་སྦྱར་བ་དང༌།

རྒྱུད་རིམ་འཁོར་ལོ་བཞི་དང༌། རྩ་གསུམ་ལ་སྦྱོར་བ་དང༌། སྔགས་རིམ་ཙཎྜཱ་ལཱིའི་མེ་འཁོར་ལོ་བཞི་རིམ་གྱིས་འབར་བ་ལ་སྦྱར་བ། ཡེ་ཤེས་ཀྱི་རིམ་པ་དགའ་བ་བཞི་ལ་སྦྱར་བ། དེའི་དུས་ཀྱི་ཐིག་ལེ་བཞི་མངོན་དུ་བྱས་པ་ལ་སྦྱར་བ ༑ གསང་རིམ་རླུང་བཞི་དབུ་མར་ཐིམ་པ་ལ་སྦྱར་བ་སྟེ། བཤད་པ་མང་དུ་གསུང་ ༑ བཤད་པ་གསང་བ་ཞེས་སུ་གསུང༌། །ཞེས་བྱ་བ་ལ་སོགས་པ་གསང་རིམ་གྱིས་བདུད་རྩི་ལྔ། དབུ་མར་ཐིམ་པ་འབའ་ཞིག་ཏུ་སྦྱར་ནས་བླ་མ་གསུང་ངོ༌།། གསང་བ་དེ་ཁོ་ན་ཉིད་ཀྱི་དོན་གྱི་ཆ་ཙམ་བླ་མ་གསུང་བ་དང༌། གཞུང་ན་སྣང་བ་བྲིས་པ་རྫོགས་སོ།། །།༄༅། །ཨོ་ལ་པ་ཏིའི་རྣམ་བཤད་བཞུགས། ། ༄༅། ། ( ¡¶ ལུ ¡· + ན་མཿཤྲཱི་ཙཀྲ་སམྦ་ར་མཎྜ་ལཱ་ཡ། ) རྗེ་བཙུན་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །ཨོ་ལ་པ་ཏི་སྟེ་རིམ་པ་བཞི་པ་ཞེས་བྱ་བ་འདི་ལ་བརྗོད་བྱའི་དོན་དང༌། རྗོད་བྱེད་ཀྱི་སྒྲ་དང་ ( ¡¶ ཞ ¡· + གཉིས་ལས ) ། བརྗོད་བྱའི་དོན་གསུམ་ཀ་དང་ཐུན་མོང་མ་ཡིན་པའི་ཕྱིར། རིམ་པ་བཞིར་བསྡུས་ལ། རྗོད་བྱེད་ཀྱི་སྒྲ་ནི་རྣམ་པ་གཉིས་ཀ་དང་ཡང་སྦྱར་ཏེ་བཤད་པ་ལས། གསང་སྔགས་ཐེག་པ་ཆེན་པོ་རྣལ་འབྱོར་བླ་ན་མེད་པའི་རྒྱུད་དང་ཡང་སྦྱར་ཏེ་རྒྱས་པར་བཤད་པ་དང༌། ཕ་རོལ་ཏུ་ཕྱིན་པའི་བདེན་བཞི་སྟོན་པའི་རྗོད་བྱེད་ཀྱི་སྒྲ་དང་སྦྱར་ཏེ་བསྡུས་ཏེ་བསྟན་པའོ། །དེ་ལ་དང་པོའི་དབང་དུ་བྱས་ནས་ཧེ་བཛྲའི་གླེང་གཞི་རྗོད་བྱེད་ཨེ་བྃ་ལ་སོགས་པའི་ཡི་གེ་སུམ་ཅུ་སོ་བདུན་དང༌། སམྦ་རའི་རྗོད་བྱེད་ཀྱི་སྒྲ་གཙོ་བོར་བསྡུས་ཏེ་བསྟན་པ་གནས་ལ་སོགས་པ་ས་བཅུའི་མིང་དང༌། པུལླཱི་ར་མཱ་ལ་ཡ་ཞེས་བྱ་བ་ལ་སོགས་པ་རྒྱས་པར་ཕྱེ་བའི་ཡུལ་ཉེར་བཞིའི་མིང་གིས་རྒྱས་པར་བསྟན་པ་སྟེ། དེ་ལྟར་ན་རྗོད་བྱེད་གཉིས་ཀྱིས་བརྗོད་བྱ་རིམ་པ་བཞི་བསྟན་ཞེས་གསུང་ཡང༌། ( ¡¶ ལུ ¡· + གླེང་གཞིའི་མདོ་དང་སྦྱར་ན་ནི་རིམ་པ་བཞི་ཚང་བ་ཡིན་ལ། སམྦ་རའི་རྗོད་བྱེད་ལས་ནི་རྒྱུད་ཀྱི་རིམ་པ་ལ་རྟོགས་པ་གཞན་གསལ་བར་གསུངས་པ་མེད་དོ།

། ) དེ་ལ་ཧེ་བཛྲའི་གླེང་ ¡Ã གཞིའི་མདོ་ ( ¡¶ ལུ ¡· གཞི་ ) དང་རིམ་པ་བཞིན་སྦྱར་ན་ནི། ཨེ་བྃ་མ་ཡ་བཞིས་རྒྱུད་ཀྱི་རིམ་པ་འཁོར་ལོ་བཞི། ཡང་ཨེ་བྃ་ ( ¡¶ ཞ ¡· + གཉིས་ལྡབས་ཏེ་བཏགས་པའི་ཡི་གེར་མིང་ཐོབ་པ་དེས་རྩ་གཉིས་བསྟན་ཏེ་རྒྱུད་ཀྱི་རིམ་པའོ། །ཡང་མ་ཡ་ ) བཏགས་པའི་ཡི་གེ་ ( ¡¶ ལུ ¡· + གཉིས་ལྡབས་པས་ ) སྔགས་ཀྱི་རིམ་པ་བསྟན། ཤྲུ་ཏས་ནི་ཡེ་ཤེས་ཀྱི་རིམ་པ་དགའ་བཞི་བསྟན ༑ ཨེ་ཀསྨིན་ས་མ་ཡས་རླུང་དང་བྱང་སེམས་དབུ་མར་འདུས་པས་སྐུ་དང་ཡེ་ཤེས་ཟུང་དུ་འཇུག་པ་འབྲས་བུ་གསང་བའི་རིམ་པ་བསྟན་ཏོ། །བྷ་ག་ཝཱན་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་ཧྲྀ་ད་ཡ་བཛྲ་ཡོ་ཥི་ཏ་བི་ཛ་ཧ་ར། ཞེས་པས་གསང་བའི་རིམ་པའི་ཡོན་ཏན་གྱི་ཁྱད་པར་བསྟན་ཏོ། །དེ་ལ་ཐོགས་མར་རྒྱུད་ཀྱི་རིམ་པ་གཏན་ལ་དབབ་པའི་དབང་དུ་བྱས་ན་དོན་འདི་ཡིན་ཏེ་གསུམ། རྟེན་བརྟཻན་པའི་ལུས་ཀྱི་དཀྱིལ་འཁོར་སྦོམ་པོ་དང་ཕྲ་བར་གཏན་ལ་དབབ་པ་དང༌། བྱང་ཆུབ་སེམས་ཀྱི་དཀྱིལ་འཁོར་ཁམས་ཀྱི་དྭངས་མ་གཏན་ལ་དབབ་པ་དང༌། སྐྱེད་བྱེད་ཀྱི་རྒྱུ་རླུང་གཏན་ལ་དབབ་པའོ། །དང་པོ་ལ་ ( ¡¶ ལུ ¡· + ཡང་རྣམ་པ་ ) གསུམ་སྟེ། ཕུང་པོ་ལྔ་ ¡Ã སྒོམ་པ་ ( ¡¶ ལུ ¡· སྦོམ་ ) པོའི་ལྷ་ལ་འཁོར་ལོ་བཞི་དང་རྩ་གཉིས་ཇི་ལྟར་གནས་པའི་དབང་དུ་བྱས་ནས། ཕྱི་རོལ་ན་ཇི་སྙེད་ཡོད་པའི་ཆོས་ཇི་ལྟ་བ་བཞིན་ནང་དུ་གཏན་ལ་དབབ་པ་དང༌། འཁོར་ལོ་སྡོམ་པའི་རྗོད་བྱེད་ཀྱི་ཞིང་སྐྱེས་དང་སྔགས་སྐྱེས་ཀྱི་ཡུལ་དང་ལྷ་རྣམས་བདག་ཉིད་ཀྱི་ལུས་ལ་ཇི་ལྟ་བ་བཞིན་གཏན་ལ་དབབ་པ་དང༌། བྱ་བའི་རྒྱུད་ལ་སོགས་པ་དམན་པའི་རྒྱུད་རྣམས་ཀྱི་བཟླས་བརྗོད་དང་དཀའ་ཐུབ་ལ་སོགས་པ་རྣམས་ཇི་ལྟ་བ་བཞིན་དུ་བདག་ཉིད་ཀྱིས་དཀྱིལ་འཁོར་གསུམ་ལ་ཚང་བར་གཏན་ལ་དབབ་པའོ། །དང་པོ་ལ་ཡང་ཆོས་རྣམ་པ་གསུམ་དུ་ཤེས་པར་བྱ་སྟེ། གཏན་ལ་དབབ་པའི་གཞི་འཁོར་ལོ་བཞི་དང༌། རྩ་གཉིས་དང༌། གཏན་ལ་ཕབ་པའི་ཆོས་བཞི་པོ་ཐམས་ཅད་ཀྱང་སྔགས་ཀྱི་དམིགས་ ( ¡¶ ཞ

¡· རིམ་ ) པའི་རྟེན་དུ་དམིགས་རུང་དུ་བྱས་པའོ། ། ( ¡¶ ལུ ¡· + དེ་ལ་ ) དང་པོ་འཁོར་ལོ་བཞི་ལ་ཡང་མིང་དང་གནས་དང༌། ཡི་གེ་ཇི་ལྟར་དགོད་པའོ། །དེ་ལ་ ( ¡¶ ཞ ¡· + མིང་ནི་ ) སྤྲུལ་པ་ཞེས་བྱ་བ་ལ་སོགས་པའི་གནས་ནི་ལྟེ་བ་ལ་སོགས་པའོ།། ཡི་གེ་དགོད་པ་ནི་ལྟེ་བའི་ནང་སྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤའོ།། ཕྱི་སྐོར་ལྔ་བཅུ་རྩ་དྲུག་ལ། ཨཱ་ལི་ཀཱ་ལི་ལྔ་བཅུ་དང༌། རིང་པོ་དྲུག་ཡིན་པ་ལས། ཨཱ་ལི་ཀཱ་ལི་ལྔ་བཅུ་ནི་འདིར་མ་སྨོས་ལ། ཨཱ་ཨཱི་ཨཱུ་ཨཻ་ཨཽ་རིང་པོ་དྲུག་གཞུང་དུ་བཀོད་དོ། །སྙིང་གའི་ཡི་གེ་ཧེ་བཛྲའི་གཞུང་དང་མཐུན་ཏེ། ཨོཾ་ཏྲོཾ་ལ་སོགས་པའོ།། མགྲིན་པའི་ནང་སྐོར་བཞི་ལ་ཨ་ཨི་ཨུ་ཨེ། ཕྱི་སྐོར་བཅུ་གཉིས་ལ་དབྱངས་མ་ནིང་དང་བྲལ་བའོ། །སྤྱི་བོ་ལ་ནི་ཨཱ་ལི་བཅུ་དྲུག་གཡས་སྐོར་དང་གཡོན་སྐོར་དུའོ ༑ ༑ ཡིག་འབྲུ་གོང་མ་རྣམས་ནི་གཡས་སྐོར་དུ་བཞེད་ལ། སཾ་པུ་ཊ་ནི་གཡོན་སྐོར་དུ་བཤད་དོ། །དེ་ལ་གཏན་ལ་དབབ་བྱའི་ཆོས་ནི་གསུམ་སྟེ། བཞི་ཚན་དུ་གཏན་ལ་དབབ་པ་དང༌། གསུམ་ཚན་དུ་གཏན་ལ་དབབ་པ་དང༌། གཉིས་ཚན་དུ་གཏན་ལ་དབབ་པའོ། །བཞི་ཚན་ནི་སྤྱིར་བཅོ་བརྒྱད་ཡོད་པ་ལས་འདིར་ནི་བཅུ་གསུམ་བསྟན་ཏེ། ཨེ་བྃ་མ་ཡའི་ཡིག་འབྲུ་བཞི་དང༌། ཀྱེའི་རྡོ་རྗེ་ལས་འབྱུང་བའི་ཕྱག་རྒྱ་བཞི་དང༌། འདུས་པ་ལས་འབྱུང་བའི་སྦྱོར་བ་བཞི་དང༌། ཡང་དེ་ཉིད་ལས་འབྱུང་བའི་ཡན་ལག་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་བདེན་པ་བཞི་དང་ ༑ སྡེ་པ་བཞི་དང༌། རྡོ་རྗེ་མཁའ་འགྲོ་ལས་འབྱུང་བའི་དབྱེ་བ་བཞི་དང༌། བཟང་པོ་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་དགའ་བ་བཞི་དང༌། སྐད་ཅིག་མ་བཞི་དང༌། འབྲས་བུ་བཞི་དང༌། ཡང་གདན་བཞི་ལས་འབྱུང་བའི་བདག་གི་གདན་ལ་སོགས་པ་བཞི་དང༌། ཡང་ཀྱེའི་རྡོ་རྗེ་ལས་འབྱུང་བའི་དེ་ཁོ་ན་ཉིད་བཞི་སྟེ་བཅུ་གསུམ་མོ། །དེ་ལྟ་བུའི་ཇི་སྙེད་ཡོད་པའི་ཆོས་ ( ¡¶ ཞ ¡· + ཅན་ ) ཐམས་ཅད་ཀྱང་ཡོན་ཏན་གྱི་ཆ་ནས་འཁོར་ལོ་བཞི་ལ་ལྡན་པར་གཏན་ལ་དབབ་པའོ།

། གསུམ་དུ་གཏན་ལ་དབབ་པ་ནི་འདུས་པ་དང༌། སཾ་པུ་ཊ་ནས། ཏིང་ངེ་འཛིན་གསུམ ༑ ལས་གསུམ། དཀྱིལ་འཁོར་གསུམ། སྐུ་གསུམ་དུ་བསྟན་པ་ཡང༌། བདེ་ཆེན་མ་ཡིན་པ་འཁོར་ལོ་འོག་མ་གསུམ་ལ་སྦྱར་བར་བཞེད་དོ། །གསུམ་དུ་སྦྱར་བའི་ཕྱོགས་འདི་ནི་ལུས་ཀྱི་དཀྱིལ་འཁོར་ ¡Ã ལ་སྦྱར་བར་ ( ¡¶ ལུ ¡· གཏན་དབབ་པར་ ) མ་ཟད། བྱང་ཆུབ་ཀྱི་སེམས་དང་རླུང་ལ་ཡང་སྦྱར་ ¡Ã སྐད་དོ ( ¡¶ ལུ ¡· བར་ཤེས་པར་བྱའོ། །གསུང་ངོ་ ) ། །གཉིས་སུ་སྦྱར་བ་ནི་རྣལ་འབྱོར་མ་ཀུན་ཏུ་སྤྱོད་པ་ལ་སོགས་པ་ལས་གྲགས་པ་སྟེ། ཡི་གེའི་སྒྲ་ ( ¡¶ ལུ ¡· བརྡ་ ) ཨེ་བྃ་གཉིས་དང༌། དོན་ཐབས་དང་ཤེས་རབ་གཉིས་དང༌། དབུགས་དབྱུང་རྔུབ་གཉིས་དང་དམིགས་པ་དང་བཅས་པ་དང་ ༑ དམིགས་པ་མེད་པའི་ཤེས་རབ་ ¡Ã གཉིས་དང༌། བསྐྱེད་པའི་རིམ་པ་དང༌། རྫོགས་པའི་རིམ་པ་གཉིས་དང༌། ཀུན་རྫོབ་དང༌། དོན་དམ་པའི་བདེན་པ་གཉིས་དང་ ༑ ཕྲིན་ལས་ཚར་གཅད་པ་དང་རྗེས་སུ་གཟུང་བ་གཉིས་དང༌། རླུང་ལྡང་བ་དང་འཇུག་པ་གཉིས་དང༌། ཙཎྜཱ་ལཱི་འབར་བ་དང་ཤུ་ཀྲ་འཛག་པ་གཉིས་དང༌། སྣང་བ་ཉི་མ་དང༌། ཟླ་བ་གཉིས་དང༌། ལུས་ཀྱི་གཡས་དང་གཡོན་ཞེས་བྱ་བ་ལ་སོགས་པ་རྣམས། དོན་ནི་རྩ་གཉིས་དང༌། དེར་རླུང་སེམས་འདུས་པ་དང༌། དེ་དག་དབུ་མར་ཐིམ་པའི་བྱེད་ལས་སུ་བསྟན་ལ། རྩ་དེ་གཉིས་ཀྱང་ནང་དུ་རོ་རྐྱང་ ( ¡¶ ལུ ¡· - གཉིས་དང༌།་་་་་་རོ་རྐྱང་ ¡¶ ལུ ¡· + ཅེས་བྱ་བ་དང་སྦྱར་ཏེ་དོན་རྩ་གཉིས་སོ། །དེ་ལ་གཉིས་ནི་ནང་ན་གནས་པའི་དབང་དུ་བྱས་ནས་ནི་ལ་ལ་ན་དང༌། ར་ས་ན ) གཉིས་ཡིན་ལ། ཕྱི་རོལ་དུ་ནི་ར་ས་ནཱ་སྨིན་མཚམས་གནད་ཀྱི་སྒོ་ཞེས་བྱ་བར་འགྱུར་ཞིང་ ¡Ã རླུང་ཕྱིར་ ( ¡¶ ལུ ¡· སྣ་བུག་གཡས་པ་ནས་ ) འབྱིན་པར་བྱེད་དོ། །ལ་ལ་ནཱ་ ( ¡¶ ལུ ¡· + ནི་ཕྱི་རོལ་དུ་ ) སྤྱི་གཙུག་གསེར་གྱི་སྒོ་ཞེས་བྱ་བར་ ¡Ã འགྱུར་ཞིང་རླུང་ནང་དུ་འཇུག་ ( ¡¶ ལུ ¡· ཕྱེ་ནས་སྣ་བུག་གཡོན་པ་ནས་རླུང་བསྡུད་ ) པར་བྱེད་དོ། ། ¡Ã བྱང་ཆུབ་ཀྱི་སེམས་ཀྱི་ལས་ནི། གཡས་པ་ནི་སིཧླ་སྟེ་ཉི་མ་འཛིན་པར་བྱེད།

གཡོན་པས་ནི་ཀཔྤུ་ར་སྟེ་བྱང་སེམས་འཛིན་པར་བྱེད་ད།ོ། ( ¡¶ ལུ ¡· - བྱང་ཆུབ་་་་་་་བྱེད་དོ། ། ) འོག་ཏུ་ནི་ ( ¡¶ ལུ ¡· + རྩ་གཉིས་པོ་འདི་ ) ལྟེ་བའི་གནས་སུ་འཛོམ་ཞིང་ཡང་གསང་བའི་གནས་སུ་སོང་བ་ལས་རོ་མས་ནི་བཤང་བ་འཕེན་པར་བྱེད་དོ། །རྐྱང་མས་ནི་གཅི་བ་འཕེན་པར་བྱེད་དོ། ། ( ¡¶ ལུ ¡· + བྱང་ཆུབ་ཀྱི་སེམས་ཀྱི་ལས་ནི། གཡས་པས་ནི་ཉི་མ་འཛིན་པར་བྱེད། གཡོན་པས་ནི་ཟླ་བ་བྱང་ཆུབ་ཀྱི་སེམས་འཛིན་པར་བྱེད་དོ༑༑ ) རྩ་དེ་གཉིས་ ¡Ã སྲིན་པོའི་ ( ¡¶ ལུ ¡· ཀུན་མདར་གྱི་གནས་སུ་ ) གནས་སུ་མཐུ་འཛོམ་པ་ལས་ནི་སྲིན་ ( ¡¶ ལུ ¡· དྲག་ ) པོའི་ཡི་གེ་ཀྵ་གནས་པར་འདོད་དོ། །འདི་ལ་རླུང་གནད་དུ་བསྣུན་པས་ནི་དྲོད་སྐྱེ་བར་བྱེད་པའོ། །དེའི་འོག་ན་ནི་ཕཊ་དམར་ནག་གམ་ལྗང་གུ་ཡོད་པར་བཞེད་དོ། །འདིའང་རྩ་གཉིས་ཀྱི་ཁོངས་སུ་འདུའོ། །དེ་དག་གིས་ནི་འཁོར་ལོ་བཞིར་རྣམ་པར་བཞག་པའི་དོན་ཕལ་ཆེར་བསྟན་ཟིན་ཏོ།། ཞིབ་ཏུ་གཞུང་ཉིད་དུ་ཡང་བལྟ་བར་བྱའོ། །བྱང་ཆུབ་སེམས་ནི་བདུད་རྩི་ལྔ་དང་འབྱུང་བ་བཞིའི་ངོ་བོ་ཡིན་པ་ལས། བདུད་རྩི་ལྔ་ནི་འོག་ནས་ཕུང་པོ་ལྔའི་མིང་གིས་བསྟན་ལ། འབྱུང་བ་བཞི་ནི་འོག་ནས་ས་ལ་སོགས་པའི་མིང་གིས་སོ། །དེ་ལྟ་བུ་ཁམས་རྣམས་ཀྱང་ཐིག་ལེ་ཞེས་བྱ་བར་བསྡུ་བ་དང༌། དེ་ལ་བརྟེན་པའི་བདེ་བ་དང༌། མི་རྟོག་པ་སྟེ་གསུམ་གའང་བྱང་ཆུབ་ཀྱི་སེམས་སུ་བསྡུས་ལ། ཏིང་ངེ་འཛིན་རྣམ་པ་གསུམ་ཞེས་བྱ་བ་ལ་སོགས་པ་སྔ་མའི་ཚིག་དང་ཡང་སྦྱར་རོ། །རླུང་གཏན་ལ་དབབ་པའི་དབང་དུ་བྱས་ན། སྦྱོར་བ་བཞི་ནི་རླུང་ཡིན་ཏེ་སའི་རླུང་ལ་སོགས་པའོ། །འདི་དག་གི་ཁ་དོག་དང་ཚད་ལ་སོགས་པ་ནི་མངས་ཀྱིས་དོགས་པས་འདིར་མ་བྲིས་སོ། །ཡང་རླུང་གི་རང་བཞིན་ནི་འཇུག་པ་དང༌། གནས་པ་དང་

༑ ལྡང་བ་གསུམ་ཡིན་པས། དང་པོ་སྦྱོར་བ་ལ་སོགས་པ་གསུམ་གྱིས་ཀྱང་བརྟག་གོ །དེ་ལྟར་ན་གསུམ་ཚན་དུ་བསྡུ་བ་ནི། རྩ་དང་རླུང་དང་བྱང་ཆུབ་ཀྱི་སེམས་གསུམ་ག་ལ་མིང་ཐོབ་པ་ཡིན་ནོ། །གཞུང་ལས་ནི་གཞུང་རྒྱུད་ལྟར་རྩོམ་པའི་དབང་དུ་བྱས་ནས་འཁྲུགས་སུ་བསྟན་ཀྱང་བླ་མའི་གདམས་ངག་གིས། བ་སནྟ་ཞེས་བྱ་བ་དང༌། ཌི་ཐཱི་ཞེས་བྱ་བར་ཕྱོགས་གཅིག་ཏུ་བསྡེབས་པ་ཡིན་ནོ། །དེ་ལྟ་བུའི་རྒྱུད་ཀྱི་རིམ་པ་ཐམས་ཅད་ཀྱང༌། དང་པོར་ཐོས་བསམ་གྱིས་གཏན་ལ་དབབ་པར་བྱ་བ་ཡིན་པས། ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་བཞིན་དུ། རང་གི་སྐུ་གསུང་ཐུགས་རྡོ་རྗེ་ལ་ནང་དུ་གཏན་ལ་ཕབ་པས་ཕྱི་རོལ་དུ་ཤེས་བྱ་མེད་པར་ནང་དུ་སྒྲོ་འདོགས་ཆོད་པར་བྱའོ། །དེ་ལྟ་བུའི་དོན་རྣམས་གཞུང་དང་ཅུང་ཟད་སྦྱར་ན། ཨེ་བྃ་མ་ཡ། ཞེས་པས་མདོར་བསྟན། ཨེ་ལས་ཀྱི་ཕྱག་རྒྱ་ལ་སོགས་པས་རྒྱས་པར་བཤད། སྤྲུལ་པའི་འཁོར་ལོ་ལ་སོགས་པས་རབ་ཏུ་རྒྱས་པར་བཤད་གསུང༌། ཚིག་དོན་ནི་གཞུང་དུ་བརྟག་པར་བྱ་སྟེ། གཞུང་མངས་བར་དོགས་པས་འདིར་མ་བཀོད། དེ་ནི་བསྲུབ་དང་སྲུབ་བྱེད་ཅེས་བྱ་བ་ལ་སོགས་པས་ལམ་སྔགས་དང༌། ཡེ་ཤེས་དང༌། འབྲས་བུ་གསང་བའི་རིམ་པ་སྟོན་པ་ལས། དེ་ལ་ཐོགས་མར་སྔགས་ཀྱི་རིམ་པ་ནི། མངོན་པར་རྟོགས་པའི་རིམ་པ་གཞུང་ཚིག་དང་སྦྱར་ཏེ་བརྟག་ན། དང་པོར་བསྐྱེད་པའི་རིམ་པ་བཅོམ་ལྡན་འདས་འདུས་པ་ལ་སོགས་པའམ། མའི་རྒྱུད་གང་ཡང་རུང་བའི་ལྷའི་རྣལ་འབྱོར་སྔོན་དུ་སོང་བས། སྣ་བུག་གཡས་པའི་རླུང་གིས་དཀྱིལ་འཁོར་གི་འཁོར་ལོ་སྣ་བུག་གཡོན་ནས་བསྡུས་ལ། ཡང་སྣ་བུག་གཡས་པའི་འོད་དེ་ཉིད་ཀྱིས་ཕག་མོ་ལ་སོགས་པའི་སོ་སོའི་ཡུམ་ལ་ཕོགས་པས་འོད་ཟེར་གྱིས་རྣམ་པར་བྱས་ལ། སྣ་བུག་གཡོན་ནས་ཞུགས་ཏེ་རྩ་ལ་ལ་ནཱའི་ལམ་ནས་དྲངས་ལ་ལྟེ་བའི་ཨྃ་ལ་བསྟིམ་མོ།། ཨྃ་གི་འོད་ཀྱིས་སྤྲུལ་པའི་འཁོར་ལོ་གསལ་གདབ། འཁོར་ལོ་དེའི་འོད་ཀྱིས་གོང་མ་རྣམས་རིམ་གྱི་རིམ་གྱིས་གསལ་གདབ།

དེ་ནས་རྩ་གཉིས་ཀྱང་གསལ་བཏབ་ལ ༑ ཐབས་ཤེས་རབ་ཀྱི་ཡི་གེ་ཨཱ་ལི་ཀཱ་ལི་ལས་རྩ་གཉིས་ཀྱིས་སྒོ་དགག་པ་དཔྱིད་ཀྱི་ཐིག་ལེ་ལྟར་བྱ་བའམ། མ་བྱས་ཀྱང་རུང་སྟེ་རྟེན་དམིགས་ཡུལ་དེ་ལྟར་གསལ་གདབ་བོ། །དེ་ནས་སྔགས་ཀྱི་རིམ་པ་ལ་རེ་ཞིག་རླུང་དང་འགྲོགས་ཏེ། སེམས་སྦྱང་བ་ནི་ལྟེ་བའི་ཨྃ་ལས་འོད་དམར་པོ་ཁྱུག་བྱུང་ནས་རྩ་གཡས་ཀྱི་ར་ས་ནཱ་ནས་ཞུགས་ཏེ། ཡིག་འབྲུ་བཀོད་ནས་འདྲེ་ཞིང་འདྲེ་བའམ། དེ་མིན་ན་རྩ་སྦུབས་སྟོང་པ་ནས་བཏང་ཞིང༌། སྙིང་ག་ལ་སོགས་པའི་འཁོར་ལོ་རྣམས་ཀྱི་ལྟེ་བར་ཡང་ལན་རེ་འདུ། ཡང་བྱེ་ཞིང་ཡང་ར་ས་ནཱ་ནས་འགྲོ་བའམ། སྤྱིར་དེ་ལྟར་སྤྱི་གཙུག་ཏུ་སོང་ནས་ཡང་འཇུག་པའི་རླུང་དང་འགྲོགས་ཏེ། གཡོན་གྱི་ལ་ལ་ནཱ་ན་མར་ལ་ཁ་དོག་དཀར་པོའི་གཟུགས་ཀྱིས་འོང་བ་རུ་གསལ་གདབ། འཁོར་ལོའི་ལྟེ་བ་རྣམས་སུ་ཡང་འདྲེ་ཞིང་ཡང་བྱེ་ནས་གཡོན་ལ་ལ་ནཱ་ནས་བརྒྱུད་དེ་མཐར་ལྟེ་བའི་ཨྃ་ཉིད་ལ་ཐིམ། ཡང་གཡས་ན་སྔ་མ་བཞིན་བཏང་སྤྱྀ་གཙུག་ནས་བཟུང་སྟེ། གཡོན་དུ་འཁོར་ཡང་ལྟེ་བར་ཐིམ་པའི་བར་དུ་སྔ་མ་བཞིན་དུ་འཁོར་ཞིང་རྩ་དང་རྩའི་ཡི་གེ་རྣམས་གསལ་བཏབ་ལ་ཡུན་རིང་དུ་བསླབ། དེ་ལྟར་གསལ་གདབ་པ་དང༌། གཡོན་དུ་འཁོར་བའི་རྗེས་ལ་རླུང་ལྟེ་བའི་ཨྃ་ངམ་འོག་གི་ཀྵ་ལྗང་གུ་ལ་བསྟིམ་སྟེ། རླུང་ཐུབ་ཚད་དུ་མནན་ཞིང་འོག་རླུང་བསྐུམ་མོ། །དེ་འོག་གི་རླུང་གཉིས་ཀ་ཡང་རྩ་གཡས་གཡོན་གཉིས་ལས་བྱུང་བས། བསྲུབ་པ་དང་སྲུབ་པའི་ཡང་དག་སྦྱོར། ཞེས་པའི་དོན་ཡིན་ནོ། །དེ་ལྟར་ན་ལས་ཀྱི་རླུང་རྩ་གཉིས་ཀྱི་སྟེང་འོག་གི་རླུང་ཡིན་ཏེ། ཡེ་ཤེས་ཀྱི་མེ་ནི་ ( ¡¶ ལུ ¡· + ལྟེ་བའི་འོག་གི་ ) ཀྵ་ལས་འབར་བའོ། དེ་ལྟར་ཐུན་ཆུང་ཞིང་གྲངས་མང་དུ་བསྒོམས་པས་འབྱུང་བ་ལྔའི་རླུང་རྣམས་ཀྵའི་གནས་ནས་ཞུགས་ཏེ། ལྟེ་བའི་ཨྃ་ལ་གནད་དུ་བསྣུན་པས། ཕྱིར་ལུས་འབར་ཞིང་དྲོད་སྐྱེ། ནང་དུ་རྟགས་ལྔ་འབྱུང་བ་ནི་གཞུང་ལས་དུ་བ་ཞེས་བྱ་བ་ལ་སོགས་པ་ཡིན་ཏེ།

སའི་རླུང་ཞུགས་པ་ལས་ནི་དུ་བ། ཆུ་ལས་སྨིག་རྒྱུ། མེ་ལས་སྲིན་བུ་མེ་ཁྱེར། རླུང་ལས་མར་མེ་འབར་བ། ནམ་མཁའ་ལ་ཐིམ་པ་ལས་ནི་མི་འགྲིབ་བར་དུ་འབར་བའམ། སྤྲིན་མེད་པའི་ནམ་མཁའ་སྟེ། ཨྃ་ངམ་ཀྵ་སྟོང་པར་འབྱུང་བའོ། །འདིའི་དུས་ན་ཙཎྜཱ་ལཱིའི་སྟོབས་སུ་འགྱུར་བ་ཞེས་བྱ་བ་ཡིན། ལྕེས་གདོང་ཁེབས། དཔུང་བ་འཕེལ། རྟགས་གཞན་ཡང་འབྱུང་ངོ༌། །དེ་ནས་འཁོར་ལོ་གོང་མ་རྣམས་དེ་བཞིན་གཤེགས་པའི་རྒྱུད་ལ་འགྲོ་འོང་བྱ་བའི་ཕྱིར། ཨྃ་ལས་གཡས་ཕྱོགས་ཀྱི་རོ་མ་ནས་ཡར་ལ་མེ་སྦར་ཏེ། ¡Ã ཆོས་ཀྱི་ ( ¡¶ ལུ ¡· སྙིང་ཁའི་ ) འཁོར་ལོའི་ཡིག་འབྲུ་རྣམས་བསྲེགས་པས། ཡང་ལམ་དེ་ཉིད་ནས་བྱུང་སྟེ། ལོངས་སྤྱོད་ཀྱི་འཁོར་ལོ་རྣམས་བསྲེགས། དེ་ནས་སྨིན་མཚམས་གནད་ཀྱི་སྒོ་ཕྱེ་སྟེ་སྣ་བུག་གཡས་པ་ནས་བྱུང་ནས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཤངས་ཀྱི་བུ་ག་གཡོན་པ་ནས་ཞུགས་ཏེ། སྤྱི་གཙུག་གསེར་གྱི་སྒོ་ཛཱ་ལནྡྷ་ར་ཞེས་བྱ་བ་ཕྱེ་ནས། སྤྱི་གཙུག་གི་འཁོར་ལོ་ནས་བཞུ་བཏུལ་བྱས་ཏེ། ཡང་རྩ་གཡོན་ནས་ཞུགས་མགྲིན་པ་ལོངས་སྤྱོད་ཀྱི་འཁོར་ལོ་བཞུ་བཏུལ་བྱས་ཏེ། ཡང་གཡོན་ནས་སོང་སྟེ། སྙིང་ག་ནས། ལྟེ་བ་དང༌། ལོངས་སྤྱོད་ཀྱི་འཁོར་ལོ་དང༌། སྤྲུལ་པའི་འཁོར་ལོ་བཞུ་བཏུལ་བྱས་ཏེ། ལྟེ་བར་སྲིན་བུ་པད་པས་ཁྲག་འཐུངས་པ་ལྟར། རླུང་སེམས་འདྲེས་ཏེ། དེ་བཞིན་གཤེགས་པའི་རྩ་གཡས་ནས་བྱུང་སྟེ། སྨིན་མཚམས་གནད་ཀྱི་སྒོ་ཕྱེ་ནས་ཤངས་གཡས་པ་ནས་བྱུང༌། བདག་གི་སྣ་བུག་གཡོན་ནས་ཞུགས། སྤྱི་གཙུག་གསེར་གྱི་སྒོ་ཛཱ་ལནྡྷ་ར་ཕྱེ་ནས་སྤྱི་བོའི་འཁོར་ལོ་རྒྱས་པར་བྱས་ཏེ། དེ་ཙམ་ལ་སྔགས་ཀྱི་རིམ་པ་ཞེས་དམ་པའི་སྐྱེས་བུ་བཞེད་དཽ།། དེ་དག་གཞུང་ཚིག་དང་སྦྱར་བ་ནི། བདག་གི་རྒྱུད་ཀྱི་འཁོར་ལོ་བསྲེག་པ་ནི། དེ་བཞིན་གཤེགས་པ་རྣམས་བསྲེགས་ནས་ཞེས་པ་ནས་བཟུང་སྟེ། ལན་གསུམ་བྱས་ཏེ་ཞེས་པའི་བར་རོ། །དེ་བཞིན་གཤེགས་པའི་རྒྱུད་ལ་འཇུག་པ་ནི། མཛོད་སྤུར་སོང་ནས་ཞེས་བྱ་བ་ནས།

དམ་ཚིག་འཁོར་ལོ་བསྲེག་ཅེས་བྱ་བའི་བར་དང༌། ཡང་འཁྲུགས་ཀྱི་ཚུལ་དུ་བྱ་བ་ལ། ཚུར་བསྡུ་བ་ནི། དེ་ནས་དེ་བཞིན་གཤེགས་པ་ཞེས་པ་ནས་སོ་སོའི་མཚམས་ཀྱི་ནང་དུ་སོན་པའི་བུ་ག་ནས། ཞེས་པའི་བར་དང༌། ཡང་ཡར་ལོག་སྟེ་འབྱུང་བ་དང་འཇུག་པའམ་ཞེས་པ་ནས། སྔགས་ཀྱི་རིམ་པའོ་ཞེས་པའི་བར་གྱིས་བདག་ཉིད་ཀྱི་རྒྱུད་ལ་འཇུག་པ་བསྟན་ཏེ་སྔགས་ཀྱི་རིམ་པའ།ོ། དེ་དག་གི་རྗོད་བྱེད་ནི་མ་ཡ་ཞེས་པས་བསྟན་ཏེ། མས་མེ། ཡས་རླུང་སྟེ་མེ་རླུང་བསྟན་པར་ཤེས་པར་བྱའོ། །དེས་བརྗོད་བྱ་རྗོད་བྱེད་གཉིས་ཀ་རྒྱས་པར་བཤད་པའི་ཚུལ་གྱིས་སྔགས་ཀྱི་རིམ་པ་བསྟན་པར་ཤེས་པར་བྱའོ། །དེ་ནས་ཡེ་ཤེས་ཀྱི་རིམ་པ་ཞེས་བྱ་བ་ནི་རླུང་མས་དབུ་མ་ནས་ཞུགས་པས་སྤྱི་བོའི་ཧྃ་ཞུ་སྟེ། ཐིག་ལེ་བཞི་ཡང་དབུ་མ་ནས་འཇུག་པ་ཡིན་པ་ལས། དང་པོ་ཤིན་ཏུ་འཇུག་དཀའ་བའི་ཕྱིར ༑ ཐིག་ལེ་གཅིག་ཡང་སྤྱི་གཙུག་ཏུ་དམིགས་པ་བརྟན་དགོས་ལ་ཞུགས་ནས་མགྲིན་པ་མན་ ( ¡¶ ལུ ¡· ཡན་ ) ཆད་དུ་གསུམ་ལ་དགའ་བ། སྙིང་ག་མན་ ( ¡¶ ལུ ¡· ཡན་ ) ཆད་དུ་གཉིས་ལ་མཆོག་དགའ། ལྟེ་བ་མན་ ( ¡¶ ཞ ¡·¡¶ ལུ ¡· ཡན་ ) ཆད་དུ་གཅིག་ལ་དགའ་བྲལ་སྐྱེའོ། །རྩ་གནས་ཐམས་ཅད་དུ་ཁྱབ་ན་ནི་ལྷན་ཅིག་སྐྱེས་པའི་དགའ་བའོ། །དེ་ལ་སྐུ་གསུམ་གྱི་ཉམས་ཀྱང་བརྩིའི་ཉམས་དེ་ཅི་རིགས་པར་བརྟན་ན་ནི། ཕྱི་རོལ་འབྱུང་བའི་བར་ཆད་ཀྱང་སེལ་ནུས། མངོན་ཤེས་རྣམས་ཅི་རིགས་པར་འབྱུང༌། རང་གཞན་གྱི་དོན་ཅི་རིགས་པར་འགྲུབ་བོ། །དེ་དག་གི་དོན་གཞུང་ཚིག་དང་སྦྱར་ན༌། ལོངས་སྤྱོད་ཀྱི་འཁོར་ལོ་ངལ་བསོ། ཞེས་བྱ་བ་ནས་བཟུང་སྟེ། ཡེ་ཤེས་ཀྱི་རིམ་པའོ། །ཞེས་པའི་བར་གྱིས་བསྟན་ཏོ། །གླེང་གཞིའི་མདོ་དང་སྦྱར་ན། ཤྲུ་ཏཾ་ཞེས་བྱ་བས་བསྟན་ཏེ་འཛག་པའོ། །དེས་ཡེ་ཤེས་ཀྱི་རིམ་པ་སྟེ་དེ་ལྟར་ལམ་གཉིས་བསྟན་ཏོ། །དེ་ལྟར་ལམ་བསྒོམས་པའི་མཐུས་རྒྱུད་ཡོན་ཏན་དུ་གྱུར་པ་ནི་གསང་བའི་རིམ་པ་སྟེ། དེ་ལ་དོན་ནི་ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་དབུ་མར་ཐིམ་པས་སེམས་རྟོག་མེད་རྣལ་མར་འགྱུར་ལ།

སོ་དང་སེན་མོ་ལ་སོགས་ ( ¡¶ ཞ ¡· + པ་བསྐྱེད་ ) པའི་ནུས་པ་དང་ལྡན་པའི་བྱང་ཆུབ་ཀྱི་སེམས་རྣམས་དབུ་མར་ཐིམ་པ་ལས་ནི་ལུས་ཟག་མེད་པྲ་སེ་ན་ལྟ་བུར་འགྱུར་རོ། །དེ་བས་ན་སྐུ་དང་ཡེ་ཤེས་ཟུང་དུ་འཇུག་པའམ། སྟོང་པ་དང་སྙིང་རྗེ་གཉིས་སུ་མེད་པའམ ༑ ཡོན་ཏན་གྱི་ཆོས་སྐུ་གསུམ་རྣམ་པར་བཞག་པར་བྱ་བ་ཡིན་ཏེ། དམ་པ་ཁ་ཅིག་འདི་ལ་ཡང་སྤྱོད་པ་གསུམ་དགོས་པར་བཞེད་དོ། །བདག་གི་བླ་མ་དམ་པ་ནི། ཤྲཱི་ཕ་ན་ཕིང་གུ་པའི་བཞེད་པས་རླུང་སེམས་དབུ་མར་ཐིམ་པ་ཉིད་ཤིན་ཏུ་སྤྲོས་མེད་ཀྱི་སྤྱོད་པ་ཡིན་པས་སྐབས་འདིར་སྤྱོད་པ་གཞན་སྤྱད་པར་མི་བཞེད་ད།ོ། སྤྲོས་མེད་ཅེས་བྱ་བ་ནི་རྫོགས་པའི་རིམ་པའི་རྗེས་སྤྱོད་ཡིན་པར་བཞེད་དོ། །སྤྲོས་བཅས་ནི་བསྐྱེད་རིམ་དང་འབྲེལ་བས་ན་དོན་གྱིས་སྤྱོད་པ་གསུམ་ཚང་ངོ༌།། གསང་བའི་རིམ་པ་ནི་གཞུང་ཚིག་དང་སྦྱར་ན། གླེང་གཞིའི་མདོ་ནི་དུས་གཅིག་ནས་བསྟན་ཏེ། འོག་ནས་དུས་གཅིག་ན་ཞེས་བྱ་བ་ལ་སོགས་པ་གསུངས་ཏེ། དཔེ་དབྱར་དགུན་སྤངས་པ་ན་དཔྱིད་ཀྱི་དུས་སོ། །ནང་རླུང་དང་ཐིག་ལེ་འགྲོ་འོང་སྤངས་པར་དབུ་མར་ཐིམ་པ་འགོག་པའི་དུས་ཞེས་བྱ་སྟེ། དེ་ནི་བསམ་གྱིས་མི་ཁྱབ་པའི་དུས་གཅིག་གོ །དེ་ནས་ཡོན་ཏན་གྱི་གཞི་ཡིན་ནོ། །དེ་ལ་ལྡན་པའི་ཡོན་ཏན་གྱི་ཁྱད་པར་གྱི་ཆོས་རྣམས་ནི། བྷ་ག་ཝཱན་ཞེས་བྱ་བ་ནས་བཞུགས་སོ་ཞེས་པའི་བར་གྱིས་བསྟན་ཏོ། །དེ་ལ་དང་པོ་མཚམས་སྦྱར་བ་ནི། ད་ནི་སྔགས་དང༌། ཞེས་བྱ་བ་ལ་སོགས་པས་བསྟན། རླུང་དབུ་མར་ཐིམ་པ་ནི་སྒོ་གཉིས་འགག་ཅེས་བྱ་བ་ལ་སོགས་པས་བསྟན། བྱང་སེམས་དབུ་མར་ཐིམ་པས་ལུས་ཟག་མེད་པྲ་སེ་ན་ལྟ་བུ་ཐོབ་པ་ནི་ཕུང་པོ་ཁམས་དང་སྐྱེ་མཆེད་དང་བྲལ་བ་ཞེས་བྱ་བ་ལ་སོགས་པས་བསྟན། སེམས་རྟོག་མེད་རྣལ་མར་གྱུར་པ་ནི། ཡུལ་རྣམས་ལས་ངེས་པར་ལོག་པ། ཞེས་པ་ནས་བྱང་ཆུབ་ཀྱི་སེམས་ཡིན་ཏེ་ཞེས་པའི་བར་གྱིས་བསྟན། དེ་ལྟར་སྐུ་དང་ཡེ་ཤེས་ཟུང་དུ་འཇུག་པའི་བཞུགས་གནས་ནི།

རྡོ་རྗེ་བཙུན་མོའི་བྷ་ག་ལ་བཞུགས་ཏེ་ཞེས་པའི་ཚིག་དང་སྦྱར་ཏེ། བཙུན་མོ་ནི་ཆོས་ཀྱི་དབྱིངས་ལ་བྷ་ག་ནི་རྣམ་ཐར་སྒོ་གསུམ་མོ། །བཞུགས་པ་ནི་དབྱིངས་དང་ཡེ་ཤེས་གཉིས་སུ་མེད་པའི་ཚུལ་དུ་བཞུགས་པའོ། །ཐམས་ཅད་ཀྱང་ཡིན་ལ་དེ་བཞིན་གཤེགས་པ་ཡང་ཡིན་པ་ཞེས་བྱ་བ་ལ་སོགས་པ་ནི་གསང་བའི་རིམ་པའི་ཁྱད་པར་གྱིས་ཆོས། དེ་བཞིན་གཤེགས་པ་ཐམས་ཅད་དང་ཞེས་བྱ་བའི་དོན་ཏེ། ཟག་མེད་ཀྱི་ཕུང་པོ་ལྔ་བདག་མེད་པའི་བྱང་ཆུབ་ཀྱི་སེམས་ཀྱིས་བསྡུས་པའོ། །སྐུ་གསུང་ཐུགས་ཀྱི་ཡིག་འབྲུ་གསུམ་ནི། དེས་མཚོན་ནས་བྱང་ཆུབ་ཀྱི་སེམས་རྡོ་རྗེའི་སྐུ་གསུང་ཐུགས་སུ་གྱུར་པའོ། །དེའི་རྒྱུ་ནི་ཞུ་བ་དང་བདེ་བ་མི་རྟོག་པ་གསུམ་མོ། །བཙུན་མོའི་འབྲས་བུའི་སྣང་བ་ལ་གཙོ་བོར་སྦྱར་ལ། སེམས་ཀྱི་སྣང་བའི་ལྷ་མོ་རྣམས་ལ་ཡང་བྱའོ།། ཡང་བཙུན་མོ་ཤེས་རབ། ལྷ་མོ་ ( ¡¶ ལུ ¡· + རྩ་ ) རྣམས་སོ། །བྷ་ག་ནི་རྩ་མདུད་དོ། །དེ་དག་ནི་བྱང་ཆུབ་ཀྱི་སེམས་དབུ་མར་འདུས་པ་ལས། གསང་བའི་རིམ་པ་མངོན་དུ་འགྱུར་ཞེས་བྱ་བའི་དོན་ཏོ། །དེ་དག་གིས་ནི་རིམ་པ་བཞིའི་དོན་རྒྱས་པར་བསྟན་ཏོ ༑ ༑ ཨེ་བྃ་ལ་སོགས་པའི་སྒྲས་ནི་ཀྱེའི་རྡོ་རྗེའི་རྒྱུད་ཚིག་དང་སྦྱར་ནས་རིམ་པ་བཞིའི་དོན་མདོར་བསྡུས་ཏེ་བསྟན་པ་ཡིན་ནོ། །དེ་དག་གིས་ནི་རྣལ་འབྱོར་བླ་ན་མེད་པའི་རྒྱུད་ཚིག་དང་སྦྱར་བའོ།། ཆོས་རྣམས་ཐམས་ཅད་རྒྱུ་ལས་བྱུང༌། །ཞེས་བྱ་བ་ལ་སོགས་པས་ནི་ཕ་རོལ་ཏུ་ཕྱིན་པའི་རྗོད་བྱེད་ཀྱི་སྒྲ་དང་སྦྱར་ནས་བསྟན་ཏེ ༑ སྡུག་བསྔལ་དང་ཀུན་འབྱུང་གི་རྒྱུད་ཀྱི་རིམ་པ། ལམ་གྱི་བདེན་པས་སྔགས་དང་ཡེ་ཤེས་ཀྱི་རིམ་པ། འགོག་པའི་བདེན་པས་འབྲས་བུ་གསང་བའི་རིམ་པ་བསྟན་ཏོ། །སྲིད་པ་ངོ་བོ་ཉིད་ཀྱིས་དག། ཅེས་བྱ་བ་ལ་སོགས་པའི་ཤློ་ཀ་གཅིག་གིས་ནི། དཔལ་མཆོག་ལ་སོགས་པའི་ཚིག་གཙོ་བོར་བྱས་ནས། ཟག་བཅས་ཟག་མེད་དུ་གནས་གྱུར་པའི་སྒོ་ནས། གསང་བའི་རིམ་པ་ཁྱད་པར་དུ་བསྟན་ཏོ།།

ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཞེས་པ་ནི་རྗོད་བྱེད་ཡིན་ལ། དེ་དག་གི་བརྗོད་བྱ་ཐུན་མོང་བ་ནི་སྐྱབས་འགྲོ། སེམས་བསྐྱེད། སྔགས་ ( ¡¶ ལུ ¡· + དང་ ) ཕྱག་རྒྱ་ལ་སོགས་པའོ། །འདིར་ཀྱེའི་རྡོ་རྗེ་དང་ ༑ ཙཀྲ་སཾ་བ་རའི་མདོ་དང་སྦྱར་ཏེ། རིམ་པ་བཞིར་སྦྱོར་བ་མཛད་པ་ལ། ཨོ་ལ་པ་ཏི་ཞེས་བྱ་བ་ཡིན་ནོ། །ཨོ་ལ་པ་ཏིའི་རྣམ་ པར་བཤད་པ་ཨི་ཐི།། །།ཤུབྷཾ།། །།༄༅། །དེའི་མན་ངག་བཞུགས། ། ༄༅། །དབྱུ་གུ་གཅིག་ ༼ ལ་ ༽ སུམ་བརྒྱ་སུམ་ཅུ་སོ་ཕྱེད་དང་བརྒྱད། ཆུ་ཚོད་གཅིག་ལ་དྲུག་བརྒྱ་བདུན་ཅུ་རྩ་ལྔ། འཕོ་བ་གཅིག་ལ་སྟོང་སུམ་བརྒྱ་ལྔ་བཅུ། ཐུན་ཕྱེད་གཅིག་ལ་ཉིས་སྟོང་བདུན་བརྒྱ། ཐུན་མཚམས་གཅིག་ལ་ལྔ་སྟོང་བཞི་བརྒྱའོ ༑ ༑ དེ་ལྟར་ཡུལ་ཐམས་ཅད་དུ་ཁྱབ་པར་ཅིག་ཅར་རྒྱུའོ། །དེ་ལ་དབུགས་གཅིག་རྒྱུ་བ་དང༌། གྲངས་རྫོགས་པར་རྒྱུ་བ་གཉིས། ཡུལ་ཐམས་ཅད་ལ་ཁྱབ་པར་ནི་ཁྱད་པར་མེད་དོ། །ཨོ་ལ་པ་ཏིའི་མན་ངག་ཨི་ཐི།། །། ( ¡¶ ལུ ¡· + འདི་བླ་མ་རྗེ་བཙུན་གཡུ་རྩེ་ནེ་འབུར་ན་བཞུགས་པའི་ཚེ་ཉང་གྲགས་སེས་གསོལ་བ་བཏབ་ནས་མཛད་པའོ། ། ¡¶ ཞ ¡· + སེམས་ཅན་ཐམས་ཅད་ཀྱི་རྒྱུད་ལ་ཡེ་ནས་གནས་པ་དང་སྐུ་གསུམ་ཐོབ་པར་བྱེད་པའི་རྒྱུ་ཡིན་པས་ན་རྒྱུད་དེ་རིམ་གྱིས་གསལ་འདེབས་པས་ན་རིམ་པ་ཞེས་བྱའོ། །སྔགས་ནི་ལྟེ་བའི་ཨོཾ་ཡིན་ལ་རིམ་པ་ནི་ལྟེ་བ་ན་ཡར་རིམ་གྱིས་འཇུག་པའོ། །ཡེ་ཤེས་ནི་ཞུ་བདེའི་སྤྱི་བོའི་ཧཾ་ཡིན་ལ་རིམ་པ་ནི་ཡས་འབབ་པའི་དགའ་བ་བཞིའ།ོ། གསང་བ་ནི་ལུས་ཟག་མེད་སེམས་རྟོག་མེད་གཉིས་སུ་མེད་པ་ཡིན་ལ། དེ་སོ་སོའི་སྐྱེ་བོ་དང་ས་བཅུའི་བོ་དྷིས་ཀྱང་མི་རྟོགས་པས་གསང་བའོ། །རིམ་པ་ནི་དེ་ལྟར་ཤེས་པའོ་གསུངས། དེ་ཐམས་ཅད་ལ་ཡང་རིམ་པ་བཞིན་སྒྲུབ་པ་དང༌། ཉམས་སུ་བླང་བའི་རིམ་པ་དང༌། མཐར་ཕྱིན་པའི་ཚད་གསུམ་གསུམ་དུ་བྱའོ། །སྔགས་རིམ་ཉམས་སུ་བླང་བའི་རིམ་པ་ལ་གསུམ་སྟེ། རྒྱུད་རིམ་གསལ་གདབ་པ་དང༌། ལྟེ་བར་རྟགས་ལྔ་འབྱུང་བ། དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པ་དང་གསུམ་མོ།།

།། ) ༄༅། །དཔྱིད་ཐིག་གི་ཊཱིཀྐ་བཞུགས། ། ༄༅། །ན་མོ་གུ་རུ་བྷྱཿཤྲཱི་ཙཀྲ་སཾ་བ་ར་མཎྜ་ལཱ་ཡ། སློབ་དཔོན་སྤྱོད་པའི་རྡོ་རྗེའི་དགོངས་པས་འཁོར་ལོ་སྡོམ་པའི་དགོངས་པ། རིམ་པ་བཞིས་ལམ་འབྲས་བུ་དང་བཅས་པ་སྟོན་པ་ལས། ཐུན་མོང་གི་རིམ་པ་བཞི་ནི་ཨོ་ལ་པ་ཏིར་བསྟན་ནས ༑ ཐུན་མོང་མ་ཡིན་པ་འཁོར་ལོ་སྡོམ་པ་ལ་བརྟེན་ནས། དཔྱིད་ཀྱི་ཐིག་ལེ་ཞེས་བྱ་བས་རིམ་པ་བཞི་བསྟན་ཏེ། རྒྱུད་ལ་སོགས་པའི་སྒྲ་དོན་ནི། བསྐྱེད་རིམ་གྱི་རྒྱུད་ཅེས་བྱ་བ་ནི། འདི་སྐད་བདག་གིས་ཐོས་པ་ལ་སོགས་པ་དང༌། སྔགས་ཨོཾ་ལ་སོགས་པ་དང༌། ཡེ་ཤེས་སྤྲོ་བསྡུ་ལ་སོགས་པ་དང༌། གསང་བའི་བདུད་རྩི་ལྔ་ལ་སོགས་པ་བསྟན་པའོ། །དེ་བཞིན་དུ་རྫོགས་པ་ནི་རྒྱུད་རིམ་ལུས་ལ་གནས་པའི་རྩ་རླུང་བྱང་ཆུབ་ཀྱི་སེམས་ལ་སོགས་པའི་རང་བཞིན་ནོ། །སྔགས་ཨོཾ་ལ་སོགས་པ་ཙཎྜཱ་ལཱི་སྦར་བའི་རང་བཞིན། ཡེ་ཤེས་དགའ་བ་བཞི་ལ་སོགས་པའི་རང་བཞིན། གསང་བ་སྟོང་པ་དང་སྙིང་རྗེ་དབྱེར་མེད་པའི་བདེ་བ་ཆེན་པོའི་རང་བཞིན་ནོ། །དེ་རྣམས་ཀྱི་རིམ་པ་ཞེས་བྱ་བ་ནི། དེ་རྣམས་རིམ་པ་བཞིན་དུ་དམིགས་ཤིང་བསྒོམ་པ་དང༌། རྒྱུན་མི་འཆད་པར་མངོན་དུ་བྱེད་ཅེས་པ་ལ་སོགས་པའོ ༑ ༑ དེ་ལྟ་བུའི་རིམ་པ་བཞི་དཔྱིད་ཀྱི་ཐིག་ལེས་སྟོན་པ་ལས། ངག་དང་པོས་རིམ་པ་བཞིའི་ལུས་རྣམ་པར་བཞག་པ་དང༌། ཕྱག་འཚལ་བ་ལ་སོགས་པ་སྟོན། དེའི་ལྷག་མ་ལེའུ་དང་པོ་རྫོགས་པའི་བར་གྱིས་དེ་དག་གི་མཚན་ཉིད་བསྟན། ལེའུ་གཉིས་པ་ནས་བཅུ་པའི་བར་གྱིས་རིམ་པ་བཞིའི་བདག་ཉིད་རྒྱས་པ་བསྟན། དེའང་ལེའུ་གཉིས་པ་ནས་དགུ་པའི་བར་གྱིས་རྒྱུད་ཀྱི་རིམ་པ་སྟོན་ལ། ལེའུ་བཅུ་པས་ནི་སྔགས་ལ་སོགས་པའི་རིམ་པ་གསུམ་ཆར་བསྟན་ཏོ། །དང་པོ་རྒྱུད་རིམ་གསུམ་སྟེ་མདོར་བསྟན༌། རྒྱས་པར་བཤད། ཤིན་ཏུ་རྒྱས་པར་བཤད་པ་དང་གསུམ་མོ། །དེ་ལ་ལེའུ་གཉིས་པས་ནི་ཕུང་པོ་ཁམས་དང་སྐྱེ་མཆེད་རང་བཞིན་གྱིས་ཆོས་ཐམས་ཅད་བསྡུས་པའི་སྒོ་ནས་མདོར་བསྟན།

གསུམ་པ་ནས་བདུན་པའི་བར་གྱི་ལེའུ་ལྔས་སྒོ་བཞིའི་སྒོ་ནས་རྒྱས་པར་བཤད། ལེའུ་བརྒྱད་པ་དང་དགུ་པས་དཀྱིལ་འཁོར་དང་སྦྱྀན་སྲེག་ལ་སོགས་པའི་སྒོ་ནས་ཤིན་ཏུ་རྒྱས་པར་བཤད་པའོ། །སྒོ་བཞིའི་སྒོ་ནས་རྒྱས་པར་བསྟན་པ་ལ་གཉིས་ཏེ། སྐུ་གསུང་ཐུགས་ཀྱི་སྒོའི་དབྱེ་བ་བསྟན་པ་དང༌། ཡེ་ཤེས་སམ་བྷ་གའི་སྒོའི་དབྱེ་བ་བསྟན་པའོ

༑ ༑ དེ་ལ་ལེའུ་གསུམ་པས་སྐུ་གསུང་ཐུགས་ཀྱི་སྒོའི་དབྱེ་བ་བསྟན་པ། བཞི་པ་ནས་བདུན་པའི་བར་གྱིས་ལེའུ་བཞིས་ཡེ་ཤེས་སམ་བྷ་གའི་སྒོའི་དབྱེ་བ་བསྟན་ཏོ ༑ ༑ དང་པོར་ལུས་རྣམ་གཞག་ལའང་བཞི་ལས། མཉམ་དང་མི་མཉམ་ཞེས་བྱ་བ་ནས། རང་སྙིང་དབུས་གནས་ཞེས་བྱ་བའི་བར་གྱིས་རྒྱུད་རིམ་བསྟན། ནམ་མཁའི་ངོ་བོ་ཞེས་བྱ་ནས་མྱ་ངན་འདས་པའི་ངོ་བོ་ཞེས་བྱའི་བར་གྱིས་གསང་རིམ་བསྟན ༑ རབ་གསལ་ནས། འབར་བའི་འོད་ཅེས་བྱ་བའི་བར་གྱིས་ཙཎྜཱ་ལཱིའི་རང་བཞིན་སྔགས་རིམ་བསྟན། སྐུ་གསུམ་ན་མར་གྱིས་བྱང་ཆུབ་ཀྱི་སེམས་ཀྱི་རང་བཞིན་ཡེ་ཤེས་ཀྱི་རིམ་པ་བསྟན་ཏོ། །དེ་རྣམས་ལས་གཅིག་ནི་རྒྱུ། གཅིག་ནི་འབྲས་བུ། གཉིས་ནི་ཐབས་སོ། །དེ་གཉིས་པ་བརྗོད་བྱ་ལ་སོགས་ཀྱང༌། དཔྱིད་ཀྱི་ཐིག་ལེ་བཤད་ཅེས་བརྗོད་བྱ། གསལ་བར་གོ་བྱའི་རྒྱུ་ཕྱིར་རོ། །དགོས་པ་རྣལ་འབྱོར་གནས་ལ་སོགས་རང་བཟོ་སྤང་བར་བསྟན། ཤིན་ཏུ་ཉུང་བར་འདོད་ཀྱིས་ཟློས་སྐྱོན་སྤང་བར་འདོད་པའོ། །འགྲོ་བའི་རང་བཞིན་ལ་སོགས་པས་མཆོད་པས་མཆོད་པ་བསྟན་ཏེ་དེ་ལྟར་ན་ལྔའོ། །རྒྱུད་ཀྱི་རིམ་པའི་སྐབས་སུ། རྟེན་རྩའི་འཁོར་ལོ་བཞི་ལ་བརྟེན་པའི་རང་བཞིན་ཡི་གེ་རྣམས་བཀོད་པ་ནི་དང་པོ་ཆོས་ཀྱི་འཁོར་ལོ་ལ་ཕྱོགས་བཞི་དང་དབུས་སུ་དབྱངས་ཡིག་ལྔར་བཅས། ཞེས་བྱ་བ་སྟེ། མདུན་ནས་གཡོན་སྐོར་དུ། ཨ་ཨི་ཨེ་ཨོ། དབུས་སུ་ཨུ་དང་བཅས་པའི་ཧཱུྃ་ངོ༌། ། དེ་ཉིད་ཁོ་ན་ལོངས་སྤྱོད་དུ། མདུན་ནས་ནང་འདབ་ལ། ཨཱ་ཨཱི་ཨཱུ་ཨཻའོ། །དབུས་སུ་ཨྃ་དང་བཅས་པའི་ཨོཾ་མོ། །དེའི་སྟེང་དུ་ཕྱིའི་འདབ་མ་བཅུ་གཉིས་ལ། བཅུ་གཉིས་དབྱངས་དོན་ཨཱ་ལི་དང༌། །ཞེས་བྱ་བ་སྔ་མའི་སྟེང་དུ་བསྣན་པ་སྟེ། སྔར་གྱི་ཨ་ལ་སོགས་པ་ལ་རྀ་རཱྀ་ལྀ་ལཱྀ་བོར་བས་བཅུ། ཨྃ་ཨ་གཉིས་ཏེ་བཅུ་གཉིས་སོ།། དེ་བསྣན་པས་དེ་ལྟར་དབྱངས་ཡིག་འབའ་ཞིག་ཏུ་འགྱུར་ཏེ། ལུས་ཀྱི་ཨོཾ་དང་ཡི་གེ་བཅུ་བདུན་དུ་འགྱུར་རོ། །བདེ་བ་ཆེན་པོའི་ཙཀྲ་ལ་ནི་འདབ་མའི་ངེས་པ་མེད་པར་སྤྱི་ཆོད་ཙམ་སྟེ།

ཨི་ཨཱུ་ ༼ ཨུ ༽ ཨེ་ཨོ་རྣམས་དང་དབུས་སུ་ཨ་དང་བཅས་པའི་ཧྃ་ངོ་ ༑ བཅུ་གཉིས་དབྱངས་ཀྱི་དོན་ནི་བཞི་པོ་མ་བོར་བར་དེ་ཡང་ཡི་གེ་ནི་བཅུ་བདུན་ནོ། །ཨཱ་ལི་རྣམས་གཡོན་སྐོར་དང༌། གཡས་སྐོར་གཉིས་སོ། །སྤྲུལ་པར་ནི་ཨི་ཨུ་ཨཻ་ཨཽའོ། །དབུས་སུ་ཨ་དང་བཅས་པའི་ཨྃ་སྟེ་བསྣན་པ་ནི་གོང་མའི་དབྱངས་ཀྱི་སྟེང་དུ་གསལ་བྱེད་ཀྱིས་ཀྱང་བརྒྱན་པའོ། །དེ་ལྟར་ཡི་གེ་དེ་རྣམས་ནི་བྱང་ཆུབ་ཀྱི་སེམས་ཀྱི་ངོ་བོ་བརྟེན་པའོ། །དེ་ལྟར་རྟེན་དང་བརྟེན་པ་གཉིས་པོ་ཡང་ ༑ ལུས་ངག་ཡིད་ལ་བརྟེན་པས་སྐུ་གསུང་ཐུགས་ཀྱི་དབྱེ་བས་གནས་པའོ།། དེ་ཡང་གནས་དང་ཉེ་བའི་གནས་ལ་སོགས་པའི་བྱེ་བྲག་གིས་གནས་པས། གནས་ལ་སོགས་ཞེས་གསུངས་སོ། །ཕ་རོལ་ཏུ་ཕྱིན་པའི་སངས་རྒྱས་དང་བྱང་ཆུབ་སེམས་དཔའ་རྣམས་ས་བཅུ་ལ་ལོངས་སྤྱོད་པ་བཞིན་དུ། སྔགས་པ་ཡང་ལུས་ཀྱི་གནས་ལ་སོགས་པའི་ས་བཅུ་རྣམས་ལ་མགོ་ཟུག་པ་དང༌། ལོངས་སྤྱོད་པ་དང་ ༑ ཐིམ་པའི་ཚུལ་གྱི་ལོངས་སྤྱོད་དོ། །དེ་བས་ན་ས་བཅུའི་དབང་ཕྱུག་ག།ོ ཞེས་སོ། །ལེའུ་གཉིས་པ་ནི་ཕུང་པོ་ཁམས་དང་སྐྱེ་མཆེད་རྣམས་ལྷ་དང་དེའི་ངོ་བོ་ལས་མ་འདས་ཤིང༌། དཔའ་བོ་དང་རྣལ་འབྱོར་མའི་རང་བཞིན་ཡིན་པར་ཤེས་པར་བྱ་བ་ཙམ་མོ། །ལེའུ་གསུམ་པ་ནི། སྐུ་གསུང་ཐུགས་ཀྱི་སྒོའི་དབྱེ་བ་སྟེ། སྐུའི་སྒོ་དགུ གསུང་གི་སྒོ་བཞི། ཐུགས་ཀྱི་སྒོ་གཉིས་སོ། །དང་པོར་དགུ་ནི། མིག་གཉིས ༑ རྣ་བ་གཉིས། སྣ་བུག་གཉིས་ཏེ་དྲུག ཁ་དང་བཤང་གཅི་གཉིས་ཏེ་དགུའོ ༑ ༑ གཉིས་པ་བཞི་ནི། ངྷརྨ་ཙཀྲའི་འདབ་མ་བཞིའོ། །གསུམ་པ་གཉིས་ནི། གནད་འབྱེད་པ་དང་གསེར་གྱི་སྒོ། དེ་དག་སྤྲུལ་བྱེད་ཀྱི་རྩ་ཡང་ཁྲིས་གསུམ་མ་ལ་སོགས་པ་ལྔ། ར་ས་ནཱ། ལ་ལ་ནཱ། ཨ་ཝ་ངྷཱུ་ཏཱི་སྟེ་གསུམ་མོ། །དེ་ལྟར་བརྒྱད་ཀྱིས་ནི་སྐུའི་སྒོ་སྤྲུལ་ལ། སྒོ་དགུ་པོ་དེ་ཡང་གཟུགས་ལ་སོགས་པ་སྦོམ་པོ་འཛིན་པའི་ངོ་བོ་ཡིན་ཞིང༌། འཁོར་བ་འབའ་ཞིག་རྒྱུ་བ་ཅན་ཡིན་པས་ན། དེ་རྣམས་ནི་ཐ་མའི་སྒོ་ཞེས་བཤད་དོ།

།སྔ་མའི་རྩ་རྣམས་ལས་ལྔ་པོ་བོར་ནས། གསུམ་པོ་ལས་ཡན་ལག་འཕྲོས་པ་ནི་གསུང་གི་སྒོ་བཞིའི་རྩ་སྟེ། དེ་ལས་འཁོར་བ་དང་མྱ་ངན་ལས་འདས་པ་གཉིས་ཆར་རྒྱུ་བས་འབྲིང་དུ་བཤད་དོ། །ཐུགས་ཀྱི་སྒོ་གཉིས་ནི་སྔ་མའི་རྩ་ཨ་ཝ་ངྷཱུ་ཏཱྀ་ཡང་བོར་ནས་རྩ་གཉིས་ལས་སྤྲུལ་པ་སྟེ། དེ་ཡང་ར་ས་ནཱའི་རང་བཞིན་གནད་ཀྱི་སྒོ་དང༌། ལ་ལ་ནཱའི་རང་བཞིན་གསེར་གྱི་སྒོའོ། །དེ་གཉིས་ལས་ནི་མྱ་ངན་འདས་པའམ་བྱང་ཆུབ་ཀྱི་སེམས་བདེ་བ་ཆེན་པོ་འབའ་ཞིག་རྒྱུ་བས་ན་སྒོའི་དམ་པ་ཞེས་བྱའོ། །སྒོ་དེ་རྣམས་ནས་རླུང་ཕྱིར་འབྱུང་བའི་དབང་དུ་བྱས་ནས། ཕྱོགས་གཅིག་ཉེ་བར་མཚོན་ན། གསུང་གི་སྒོའི་མེའི་རླུང་རྒྱུའི་བའི་རྩ། པདྨའི་འདབ་མ་ལྟ་བུ་ནས་བྱུང་ནས། གཡས་པ་ར་ས་ནཱ་ནས་འབྱུང་ཞིང་གནད་འབྱེད་པའི་སྒོར་ཞུགས་ནས། སྤྱིར་སྐུའི་སྒོ་དགུ་ཆར་ནས་ཕྱིར་འབྱུང་ཡང་གཙོ་བོར་སྣ་བུག་གཡས་པ་ནས་ཕྱིར་འབྱུང་སྟེ། དེ་ལྟར་ཕྱིར་འབྱུང་བ་ཡང་སྒོ་གསུམ་ཆར་ནས་ཕྱིར་འབྱུང་ངོ༌། །དེ་བཞིན་དུ་འཇུག་པའི་དུས་སུ་ཡང་སྣ་བུག་གཡོན་པ་ལ་སོགས་པའི་སྐུའི་སྒོ་དགུ་ནས་ཞུགས་ཤིང༌། སྤྱི་གཙུག་གསེར་གྱི་སྒོ་ནས་ཞུགས་ཏེ། གཡོན་པ་ལ་ལ་ནཱ་ནས་སྔར་གྱི་མེའི་རླུང་ལ་ཞུགས་ཤིང༌། བྱང་ཆུབ་སེམས་ཀྱི་ཐིག་ལེ་རྒྱས་པས་འོག་གི་ཨྃ་དང་སྙོམས་པར་ཞུགས་པའི་ཚུལ་གྱིས་ཡང་སྟེང་དུ་འབྱུང་ཞིང༌། ཡང་ནང་དུ་འཇུག་པ་ལ་སོགས་པའི་ཚུལ་གྱིས་འདུས་ལ ༑ འཕེལ་བ་དང་འགྲིབ་པའི་ཚུལ། བདེ་བ་དང་སྡུག་བསྔལ་གྱི་རང་བཞིན་གྱིས་རྟག་ཏུ་རྒྱུའོ། །དེ་ལ་སྐུའི་སྒོ་དགུ་ནས་འབྱུང་འཇུག་གང་ཡང་ཅིག་ཅར་དུ་བྱེད་དོ།། གསུང་གི་སྒོ་ནས་རེ་རེ་ནས་ཉིས་བརྒྱ་ཉི་ཤུ་རྩ་ལྔའི་རིམ་གྱིས་བྱེད་དོ། །ཐུགས་ཀྱི་སྒོ་གཉིས་ནས་ཕྱིར་འགྲོ་ལ་གནད་འབྱེད་ནས། ནང་དུ་འོངས་ན་གསེར་གྱི་སྒོ་ནས ༑ དེ་ལྟར་རིམ་གྱིས་རྒྱུ་བ་ནི་སོ་སོ་སྐྱེ་བོའི་དབང་དུ་བྱས་པའོ། །རྣལ་འབྱོར་པས་ནི་ཙཎྜཱ་ལཱི། སྦར་བ་ལ་སོགས་པའི་སྒོ་ནས་བསྒོམས་པས།

ན་ལི་གཉིས་འགགས་ནས་ཨ་ཝ་ངྷཱ་ཏཱི་ནས་རྒྱུ་བའོ། །དེ་ཡང་ཙཎྜཱ་ལཱིའི་སྔགས་ཀྱི་རིམ་པ། བྱང་ཆུབ་ཀྱི་སེམས་ཡེ་ཤེས་ཀྱི་རིམ་པས་རྩ་དབུ་མ་བཀང་བ་ལས་ལྷན་ཅིག་སྐྱེས་པ་མངོན་དུ་འགྱུར་རོ། །དེ་ལྟར་སྒོ་གསུམ་ནས་རྒྱུ་བ་ཡང་དགུ་བརྒྱ་ནས་ཉི་ཤུ་རྩ་ལྔ་རྒྱུ་བས། བཞི་ཆར་རྒྱུས་ཙམ་ན་འགྲོ་འོང་གཉིས་གཅིག་ཏུ་བྱས་པའི་དགུ་བརྒྱ་རྒྱུ་ལ ༑ དེ་ཙམ་རྒྱུས་ཀྱི་བར་དུ་ཡེ་ཤེས་ཀྱི་སྒོའི་དབང་དུ་བྱས་ནས། པུལླཱི་ར་མ་གནས་ལ་སོགས་པའི་གནས་གཅིག་ཏུ་ཡང་ཡུན་དེ་ཙམ་དུ་རླུང་དང༌། བྱང་སེམས་མགོ་ཟུག་པ་དང༌། ལོངས་སྤྱོད་པ་དང༌། ཐིམ་པའི་ཚུལ་གྱི་གནས་སོ། །དེ་ནས་གཞན་དུ་འཕོའོ། །དེ་ལྟར་གནས་ཐམས་ཅད་ལ་ཡང་རྟོགས་པར་བྱའོ། །འཁོར་ལོ་བཞི་ལ་དང་པོར་བདེ་ཆེན་ནི་སུམ་ཅུ་རྩ་གཉིས་ལ་ཧྃ། དེ་ནས་ལོངས་སྤྱོད་དུ་རྩ་སུམ་སྐོར་སོ་སོར་འོངས་ནས་དེར་འཛོམ་པ་ལས་འདབ་བརྒྱད་དབུས་སུ་ཧཱུྃ་དང་ལྡན་པ། དེ་ལས་ཐུར་དུ་སྦོམ་ཕྲ་མཐེ་བོང་གང༌། དཀྱུས་སོར་ཕྱེད་དང་གསུམ་ལ ༑ མདོག་དམར་པོ་ཏིལ་གྱི་མར་མེ་དང་འདྲ་བ། ཆུ་ཤིང་གི་མེ་ཏོག་ལྟ་བུ་ཁ་འོག་ཏུ་འཕྱང་བའི་རྩའོ། །དེ་ལྟ་བུའི་རྩའི་ནང་བྱང་ཆུབ་ཀྱི་སེམས་ཀྱི་རང་བཞིན་གྱིས་གང་བའི་རྩ་ཧཱུྃ་གིས་དབྱིབས་ཅན།དེའི་ཐིག་ལེ་ལས་བ་མོ་ལྟ་བུ་འཛག་པའོ།། དེ་ནི་དཔྱིད་ཅེས་བྱའོ། །དེའི་འོག་ཨྃ་གི་མེ་ལས་ཀྱི་རླུང་གིས་བསྐུལ་བས་འོད་དང་ཐིག་ལེ་སྙོམས་པར་འཇུག་གོ །དེ་ལྟ་བུའི་ཚུལ་གྱིས་སྙོམས་པར་འཇུག་པ་དེ་རྩ་གཡས་གཡོན་གྱི་སྒོ་ནས་སྐུ་གསུང་ཐུགས་ཀྱི་དབྱེ་བས་རྩ་ཐམས་ཅད་དུ་ཁྱབ་པར་རྒྱུ་བ་ནི། རྣལ་འབྱོར་མའི་གཟུགས་བླངས་ནས་ཞེས་པ་ལ་སོགས་པས་བསྟན་ནོ། །དེ་དག་ཀྱང་བཞི་སྟེ་ཨ་འཐུང་ངུ་ ¡Ã ཧཱུྃ་ཐུང་ངུ་ ( ¡¶ ཞ ¡· - ཧཱུྃ་ཐུང་ངུ་ ) གཉིས་ལས་གྲུབ་པ་དེས་ན་ཚད་གཉིས་པ། ཨ་དང་ཨུ་ཨཱུ་གཉིས་ཏེ་གསུམ་ལས་གྲུབ་པ་དེས་ན་ཚད་གསུམ་པ་ཨོཾ་མོ། །བདེ་ཆེན་དུ་ནི་ཧྃ་མི་ཆོམས་པའོ། །དེ་རྣམས་ཀྱང་ཨྃ་ནས་བཟུང་སྟེ་མེའི་རང་བཞིན་དུ་གནས་པ་ནི།

ཡས་མར་གྱི་ཆུ་དང་ཉེ་བས་མེའི་ཆ་འགྲིབ་སྟེ། ལྟེ་བ་ལ་མེ་ཆ་བཞིར་གནས། སྙིང་གར་ཆ་གསུམ་གནས་ནས་གཅིག་འགྲིབ། ལོངས་སྤྱོད་དུ་ཆ་གཉིས་གནས་ནས་ཆ་གཅིག་འགྲིབ། བདེ་ཆེན་དུ་མེ་ཆ་གཅིག་ལས་མི་གནས་ཏེ། དེས་ཧྃ་ཆུའི་རང་བཞིན་མི་ཆོམས་པས། ཧྃ་ལ་མི་ཆོམས་པ་ཞེས་བྱའོ། །སྙིང་གའི་ཧཱུྃ་ལ་མི་ཆོམས་པ་ཞེས་བྱ་བ་ནི། ཧྃ་གི་འབྲས་བུ་ཡིན་པ་ཙམ་ལ་ཉེ་བར་བཏགས་ནས་ཡིན་གྱི་དངོས་སུ་ནི་མ་ཡིན་ནོ། །ཧྃ་ནས་བཟུང་སྟེ་ཆུའི་རང་བཞིན་ཡང༌། མ་ཞར་གྱི་མེས་སྐེམས་ཏེ་དེ་ཡང་བདེ་ཆེན་དུ་ཐིག་ལེ་བཞི་ཆར་གནས། ལོངས་སྤྱོད་དུ་ཐིག་ལེ་གཅིག་སྐམས་ནས་གསུམ་གནས ༑ དྷརྨ་ཙཀྲར་ཐིག་ལེ་གཉིས་བསྐམས་ནས་གཉིས་གནས། ལྟེ་བར་ཐིག་ལེ་གཅིག་ལས་མི་གནས་སོ། །དེ་ལྟར་ཐིག་ལེའི་ཆས་ཡི་གེའི་ཚད་དམ་ཆ་ཤེས་པར་བྱ་སྟེ། དེ་ཡང་ལྟེ་བའི་ཨ་ཐུང་བརྗོད་པའམ་ཐིག་ལེ་གཅིག་པ་ཡིན་པས་ཆ་གཅིག་པའོ ༑ ༑ དེ་བཞིན་དུ་སྙིང་གའི་ཧཱུྃ་ཆ་གཉིས་ལ། ལོངས་སྤྱོད་ཀྱི་ཨོཾ་ཆ་གསུམ་པ། བདེ་ཆེན་གྱི་ཧཾ་ནི་མེ་གཅིག་ལས་མེད་པས་ ( ¡¶ ཞ ¡· + མི་ ) ཆོམས་པའོ། །དེ་ལྟར་གནས་པ་ལ་བླ་མའི་གདམས་ངག་བསྒོམས་པའི་སྟོབས་ཀྱིས། ལ་ལ་ནཱ་དང་ར་ས་ནཱ་གཉིས་འགགས་ནས། བྱང་ཆུབ་སེམས་ཀྱིས་དབུ་མ་ཡོངས་སུ་གང་བ་ལ་བརྟེན་ནས་བདེ་བ་ཆེན་པོ་མངོན་དུ་འགྱུར་རོ། །འཁོར་ལོ་བཞི་འབྱུང་བ་བཞིའི་རང་བཞིན་ལས་རླུང་ཐུན་བཞིར་རྒྱུ་བ་ལས། ཐུན་བཞིར་བྱིན་གྱིས་བརླབས་ནས་ནི ༑ ༑ ཞེས་བྱ་བ་སྟེ་དེ་ཡང་འཁོར་ལོ་བཞི་ལ་རླུང་ཐུན་བཞིར་རྒྱུ་བ་ནི། ནིརྨ་ཙཀྲ་སའི་རང་བཞིན། ངྷརྨ་ཙཀྲ་ཆུའི་རང་བཞིན། སཾ་བྷོ་ག་ཙཀྲ་མེའི་རང་བཞིན། མ་ཧཱ་སུ་ཁ་ཙཀྲ་རླུང་གི་རང་བཞིན་ནོ། །དེ་ལ་འཁོར་ལོ་དང་པོའི་དབུས་ན་རྩ་བཞི་གནས་པའི་མདུན་ས། གཡོན་རླུང༌། རྒྱབ་མེ། གཡས་ཆུའོ། །འཁོར་ལོ་གཉིས་པའི་མདུན་ཆུང་བྱས་ལ། དེ་ནས་གཡོན་སྐོར་དུ་བྱས་པས་གཡོན་ས། རྒྱབ་རླུང༌། གཡས་མེ། དེ་བཞིན་དུ་འཁོར་ལོ་གསུམ་པའི་མདུན་མེ། གཡོན་ཆུ།

རྒྱབ་ས། གཡས་རླུང་ངོ༌། །འཁོར་ལོ་བཞི་པ་ཡང་དེ་བཞིན་དུ་བསྐོར་བས་མདུན་དུ་རླུང༌། གཡོན་མེ། རྒྱབ་ཆུ། གཡས་སའོ། །དེ་ལྟར་ན་འཁོར་ལོ་ལས་རླུང་རྒྱུ་བ་ཡང་མདུན་དུ་བྱས་པ་དེ་གཙོ་བོ་བསྟན་པས་ཏེ། རྒྱུ་བ་ནི་བཞི་ཆར་ནས་ཀྱང་རྒྱུའོ། །དེ་ལྟར་སྤྲུལ་པའི་འཁོར་ལོའི་དབང་དུ་བྱས་ནས། བཞི་ཆར་བ་ཉིས་བརྒྱ་ཉི་ཤུ་རྩ་ལྔ་རྒྱུས་པ་ནི་ཐུན་གཅིག་གོ །དེ་ལྟ་བུ་བཞི་ལ་ནི་ཐུན་བཞི་ཞེས་བྱའོ། །དེ་ལྟར་ཐུན་བཞིར་ཚང་བར་རྒྱུས་པ་ལས་ནི་དགུ་བརྒྱ་སྟེ། དེ་ཙམ་གྱི་བར་དུ་བྱང་སེམས་པུལླཱི་ར་མཱ་ལ་ཡ་སོགས་པར་གནས་ཤིང༌། སོ་དང་སེན་མོ་ལ་སོགས་པ་བསྐྱེད་པར་ཐམས་ཅད་དུ་བྱའོ། །དེ་ལྟར་དཔྱིད་དང་ཐིག་ལེ་དང་བཅས་པའི་འཁོར་ལོ་བཞི་བསྟན་ནས། སྙིང་གའི་རྩ་ལྔ། རྩ་སུམ་ཅུ་རྩ་གཉིས་ལས་གཞན་པའི་སྒོ་ནས། རྩ་སུམ་ཅུ་རྩ་ལྔ་བསྒྲུབ་པ་བསྟན་ཏེ། དེ་ཡང་འདབ་མ་བཞི་པོ་ཕྱོགས་ཀྱི་ཡིན་ཞིང༌། དེ་ཉིད་འབྱུང་བ་བཞིའི་རྩ་ཡིན་ལ། དེ་ཡང་ཐུགས་རྡོ་རྗེའི་གནས་ཞེས་བྱ་བས་སྙིང་གར་ཡང་བསྟན་ལ། མཚམས་ཀྱི་བཞི་པོས་ནི་མཆོད་པ་བཞིའི་རང་བཞིན་བདུད་རྩི་ལྔ་འབབས་པས་ཏེ། དེ་ཡང་རྩའི་འབྱུང་བའི་རྩ་ལས་མ་འདས་སོ། །དེ་ཡང་དེ་ཉིད་གསལ་བར། ལུས་ཅན་སྙིང་གི་ནང་དུ་ནི། །རྩ་རྣམ་ལྔ་ནི་ཡང་དག་གནས ༑ ༑ ཞེས་བྱ་བ་དང༌། སློབ་དཔོན་ཤཱནྟི་པས་སྙིང་གའི་ ( ¡¶ ཞ ¡· རྩ་ ) ལྔ་པོ་སུམ་ཅུ་རྩ་གཉིས་པོ་ལས་གཞན་དུ་མི་བཞེད་པའང༌། གནས་ཉི་ཤུའི་དབྱེ་བ་བསྟན་ནས ༑ སྤྱི་བོར་ཡང་དག་བྱུང་བ་ཡི། །རྩ་རྣམས་སྤྱི་བོར་སྐྱེས་ཞེས་བརྗོད། །ཅེས་བྱ་བས་སྙིང་གར་གནས་པ་དང༌། སྤྱི་བོར་སྐྱེས་པའྀ་སྡེ་ཚན་སུམ་ཅུ་རྩ་གཉིས་པོ་ཐ་དད་དུ་བསྟན་ཏོ། །དེས་ན་སྙིང་གའི་ལྔ་པོ་ཐ་དད་དུ་བསྟན་ཅིང་འགྲུབ་བོ། །པུལླཱི་ར་མཱ་ལ་ཡ་ལ་སོགས་པའི་རྩའི་ཆ་ནི། བྱང་ཆུབ་ཀྱི་སེམས་འབའ་ཞིག་གི་ངོ་བོར་བསྐྱེད་པས་ན་མི་ཕྱེད་མ་ལ་སོགས་པར་ཀྱེའི་རྡོ་རྗེ་ལས་གསུངས་སོ། །དེ་རྣམས་ཀྱི་རྩེ་མོ་ཆ་ཕྲ་བ་ལ་སོགས་པར་སོན་ཅིང༌།

གནས་དེ་རྣམས་སུ་རླུང་བརྒྱ་ཕྲག་དགུ་དགུ་རེ་བྱང་ཆུབ་ཀྱི་སེམས་གནས་ནས། གནས་དེ་རྣམས་སུ་སོ་དང་སེན་མོ་ལ་སོགས་པ་བསྐྱེད་དོ། །དེ་བཞིན་དུ་ཐམས་ཅད་ཤེས་པར་བྱའོ། །གོང་གི་ངག་ལྡན་སྒོ་ལ་ནི། །ཞེས་བྱ་བ་ལ་སོགས་པས་གོང་མ་དེ་ཉིད་གསུང་གི་སྒོར་ཡང་སྟོན་ཞིང་ ༑ གཞན་ཡང༌། རྩ་ཡི་སྒོར་ཡང་ཁ་གདོང་མ། །ཞེས་བྱ་བ་ལ་སོགས་པས་སྐུའི་སྒོ་དགུ་ལ་སྣ་བུག་གཉིས་གཅིག་ཏུ་བརྩིས་ན་སྒོ་མཚམས་མ་བརྒྱད་ཀྱི་རྩ་ཡང་བསྟན་ཏོ། །དེ་ལྟར་ན་སུམ་སྐོར་མ་ལ་སོགས་པ་ལྔ་དང༌། ལ་ལ་ནཱ། ར་ས་ནཱ། ཨ་བ་ངྷཱུ་ཏཱི་གསུམ་གྱིས་ནི་སྐུའི་སྒོ་དགུ་ ( ¡¶ ཞ ¡· - དགུ་ ) བསྐྱེད་ཅིང༌། ལྷ་མོ་བརྒྱད་ཀྱི་ངོ་བོའོ། །རྩ་གསུམ་པ་དེའི་འདབ་མ་བཞིར་འཕྲོས་པ་ལས་གསུང་གི་སྒོ་བཞི་དང་ ༑ མཁའ་འགྲོ་མ་ལ་སོགས་པ་བཞིའི་རང་བཞིན་ནོ། །གསུམ་པོ་དེ་ལས་ལ་ལ་ནཱ་དང༌། ར་ས་ནཱ་གཉིས་ནི་ཐུགས་ཀྱི་སྒོ་གཉིས་ཏེ། ལྟེ་བའི་ཡབ་ཡུམ་གཉིས་ཀྱི་རང་བཞིན་ནོ། །སྐུ་གསུང་ཐུགས་སྒོའི་ཕྱི་ནང་དུ་བསྡུས་པའོ། །ཡེ་ཤེས་ཀྱི་སྒོ་ནི་ཉི་ཤུ་རྩ་བཞི་སྟེ་དཔྲལ་བ་ལ་སོགས་པ་ན། གནས་པའི་ཚེ་རབ་ཏུ་གཏུམ་མོ་ལ་སོགས་པ་མཁའ་འགྲོ་མ་ཉི་ཤུ་རྩ་བཞིའི་རང་བཞིན་ཅན་ནོ། །དེ་ལྟར་ལྷ་སུམ་ཅུ་རྩ་བདུན་སོན་ནས་ཨོཾ་ལ་རེག་ལ། ཡང་གཡོན་པ་ནས་ཞུགས་ནས་ངྷརྨ་ཙཀྲར་ཧཱུྃ་ལ་རེག་ལ། དེ་བཞིན་དུ་ཡང་གཡོན་པ་ནས་སོང་སྟེ། སྤྲུལ་པའི་འཁོར་ལོ་སོང་སྟེ་ཨོཾ་ལ་འོད་ཟེར་དེ་དག་ཐིམ་པར་བསམ་ཞིང་རླུང་ཡང་ཇི་ལྟར་ནུས་པ་དེ་ཙམ་དུ་བསྡམ་མོ། །དེ་ནས་ངལ་གསོ་བའི་དོན་དུ་རླུང་ཕྱིར་བཏང་བ་ནི། ཡང་ཡས་མར་རླུང་ཁ་དོག་དཀར་པོ་ཨྃ་ལ་བསྟིམ་པ་ལས་འཐོན་ནས་རྩ་གཡས་ན་ཡར་ཞུགས་ཏེ ༑ ངྷརྨ་ཙཀྲ་སེར་ཞིང་ཧཱུྃ་ལ་རེག་པར་བསམས་ལ། དེ་བཞིན་དུ་སཾ་བྷོའི་ཨོཾ་དང༌། སུ་ཁའི་ཧཾ་གི་བར་དུ་རེག་སྟེ། དེ་ནས་སྣ་བུག་གཡས་ནས་འབྱུང་བར་བསམ་སྟེ། རླུང་ཕྱིར་སྤྲོས་ལ། དེ་བཞིན་དུ་ཡང་སྣ་བུག་གཡོན་པ་ནས་བཅུག་ལ། ཨྃ་གི་བར་དུ་ཡི་གེ་རྣམས་ལ་རེག་པར་བསམ་ཞིང༌།

ཨྃ་ལ་བསྟིམ་པའི་དུས་སུ་རླུང་ཅི་ནུས་སུ་དགག་ཅིང༌། དེ་ལྟ་བུའི་ཚུལ་ཡང་དང་ཡང་དུ་བསྒོམས་པས་བརྟན་པར་གྱུར་པའི་རྟགས་ནི། དང་པོར་དྲོད་འབྱུང༌། དེ་ནས་དུ་བ། སྨིག་རྒྱུ། མཁའ་སྣང་དང༌། མར་མེ་སྟེ་ལྔའོ། །མར་མེ་ལྟ་བུ་དེ་སོར་གཅིག་སོར་གཉིས་ལ་སོགས་པའི་ཚུལ་གྱིས་མགྲིན་པའི་བར་དུ། གོང་ནས་གོང་དུ་མེ་ལྕེས་སླེབ་པར་བསམ་ཞིང༌། རེག་བྱ་ཡང་མགྲིན་པའི་བར་དུ་ཚ་བ་སྐྱེས་ཙམ་ན། ཙཎྜཱ་ལཱིའི་ཤུགས་ཀྱིས་གཞན་གྱི་རྒྱུད་ལ་འགྲོ་སྟེ། སེམས་ཅན་ཐམས་ཅད་ཀྱི་རྒྱུད་དུ་སྣ་བུག་གཡོན་པ་ནས་ཞུགས་ནས་སླར་ལོག་སྟེ། བདག་ལ་ཞུགས་པའི་བར་གྱིས་སྔགས་ཀྱི་རིམ་པ་སྟཻ། དེ་ཡང་གཞུང་ནི། འདི་ནི་ཤེས་རབ་ལྷན་ཅིག་སྐྱེས། །ཞེས་བྱ་བ་ནས། སྔོན་སྨྲས་ཉིད་ནི་བུ་ག་ནས། །སྤྱི་བོ་ནས་ནི་ཡང་ཞུགས་པས། །ཞེས་བྱ་བའི་བར་རོ། །དེ་ལྟར་སེམས་ཅན་ཐམས་ཅད་ཀྱི་རྒྱུད་དུ་ཞུགས་ནས་ཚུར་ལྡོག་པའི་དུས་སུ་ཡང༌། དེ་བཞིན་གཤེགས་པ་ཐམས་ཅད་བསྲེགས་ཞེས་བྱ་བ་ལ། རྩའི་རང་བཞིན་དུ་གནས་པ་རྒྱུད་ཀྱི་རིམ་པ་མི་དམིགས་པར་བྱས་སོ། །དེ་ལྟ་བུའི་ཚུལ་གྱིས་བྱང་ཆུབ་སེམས་ཁྱེར་ནས་འོངས་ནས། བདག་ཉིད་ཀྱི་སྤྱི་བོ་ན་མར་ཞུགས་ཏེ། མགྲིན་པའི་བར་དུ་སླེབ་པའི་ཚེ་སྔར་གྱི་ཚ་བ་འཇིལ་ཞིང་བདེ་བ་སྐྱེས་པའི་ཚེ། གནས་ན་དགའ་བ་དང་པོ་དང༌། སྐད་ཅིག་མ་དང་པོའོ། །ངྷརྨ་ཙཀྲར་ཕྱིན་ཙམ་ན་དགའ་བ་གཉིས་པ་དང་སྐད་ཅིག་མ་གཉིས་པའོ། །དེ་ཉིད་ལ་སཾ་བྷོ་ག་ཞེས་ཀྱང་བྱའོ། །དེ་ནས་ངྷརྨ་ཙཀྲའི་ན་ལི་ཆུ་ཤིང་གི་མེ་ཏོག་ལྟ་བུ་ནས་བྱང་ཆུབ་ཀྱི་སེམས་ཁ་ཁྭ་མུ་ཁའི་རྩ་ལ་བརྟེན་ནས་སྤྲུལ་འཁོར་ལོ་ཕྱིན་པའི་ཚེ། དགའ་བ་གསུམ་པ་རྣམ་ཉིད་དོ

༑ ༑ དེཉིད་ལ་སྤྲུལ་པའི་འཁོར་ལོ་ཞེས་བྱའོ། །དེ་ནས་སྤྲུལ་པའི་སྐུ་ལ་ཡང་ནུས་པ་ཞེས་པས། ལུས་ཐམས་ཅད་ལ་ཁྱབ་པའི་གནས་སྐབས་ནི། ལྷན་ཅིག་སྐྱེས་པའི་དགའ་བ་དང༌། མཚན་ཉིད་དང་བྲལ་བའི་སྐད་ཅིག་མ་སྟེ། དེ་ཉིད་ལ་ངྷརྨ་ཀཱ་ཡ་ཞེས་ཀྱང་བྱ་སྟེ། དེ་ལྟར་ན་དེ་དག་གིས་ནི་ཡེ་ཤེས་ཀྱི་རིམ་པ་བསྟན་ཏོ། །དེ་དག་གི་གཞུང་ཡང༌། སངས་རྒྱས་རྣམས་ནི་རྣམ་བསྲེགས་ནས། །སྔོན་བཞིན་དུ་ནི་གནས་པར་འགྱུར། །ཞེས་པའི་བར་གྱིས་མདོར་བསྟན། ཡང་འཁྲུགས་ཀྱི་ཚུལ་དུ་ཡང་ ༑ གང་ཚེ་མགྲིན་པར་འདོད་ཆེན་གྱི་ནས། དེ་ནི་རྫོགས་སངས་སེམས། ཞེས་པའི་བར་གྱིས་བསྟན་ཏོ། །དེ་ནས་འགྲོ་བ་དང་འོང་བ་དང་བྲལ་བ། ཆགས་པ་དང་ཆགས་བྲལ་སྤངས་པ་ལ་སོགས་པའི་མཚན་ཉིད། ལ་སོགས་པ་དང་ལྡན་པའི་གསང་བའི་རིམ་པ་རྩ་སུམ་ཅུ་རྩ་བདུན་དུ་འཚམ་མོ། །སློབ་དཔོན་ཤཱནྟི་པ་ལྟར་བྱས་ན་ནི་མཁའ་འགྲོ་མ་ལྔའི་རྩ་མ་ཚང་ཞིང༌། དེ་སཾ་པུ་ཊའི་ལུང་དང་ཡང་འགལ་ལོ། །དེ་ལྟར་རྒྱུད་ཀྱི་རིམ་པ་མདོར་བསྟན་པ་དང༌། རྒྱས་པ་དང༌། རབ་ཏུ་རྒྱས་པ་གསུམ་གྱིས་སྟོན་པ་ལས། སྒོ་གསུམ་གྱི་སྒོ་ནས་རྒྱས་བཤད་སོང་ནས། ཡེ་ཤེས་ཀྱི་སྒོ་ནས་ཀྱང་རྒྱས་པར་བཤད་པ་ནི། གོང་དུ་ལེའུ་བཞི་པ་ནས་བདུན་པའི་བར་གྱིས་བསྟན་ཏེ། དེ་ཡང་ལེའུ་བཞི་པས་རྩའི་རང་བཞིན་དབྱེ་བ་བསྟན། ལྔ་པས་དེ་ཉིད་ཡུལ་གྱིས་སྒོ་ནས་བསྟན། དྲུག་པས་དེ་ཉིད་འཁོར་ལོ་བཞི་དང༌། རྩའི་བྱེད་པའི་སྒོ་ནས་ཕྱེ་སྟེ་བསྟན་པ། དེའི་གདམས་ངག་གི་རིམ་པ་ཡང་ཡིག་སྣ་འདི་ཉིད་ལས། གོང་དུ་འཁོར་ལོ་བཞི་ལས། དང་པོ་བདེ་ཆེན་ནི་ཞེས་པ་ལ་སོགས་པས་བསྟན་ཏོ། །བདུན་པས་ནི་རྩ་དེ་དག་ཉིད་ཀྱི་རང་བཞིན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་བསྟན་ཏེ། དེ་ལྟར་ན་ལེའུ་གཉིས་པ་ནས་བཟུང་སྟེ་བདུན་པའི་བར་གྱིས་མདོ་དང་རྒྱས་པར་བསྟན་པ་སོང་ནས། ཤིན་ཏུ་རྒྱས་པར་བསྟན་པ་ནི། ལེའུ་བརྒྱད་པ་དང་དགུ་པ་གཉིས་ཀྱིས་བསྟན་ཏེ།

དེ་ཡང་ལེའུ་བརྒྱད་པས་ནི་གོང་དུ་བསྟན་པའི་སྒོ་བཞིའི་སྒོ་ནས། རང་གི་ལུས་ལ་རྩ་ལ་སོགས་པའི་གནས་ཐབས་ལ་དམིགས་ནས། བདག་ཉིད་ཀྱི་ལུས་རང་བཞིན་གྱིས་དཀྱིལ་འཁོར་ལ་སོགས་པར་གྲུབ་པ་བསྟན། ལེའུ་དགུ་པས་ཕྱི་རོལ་གྱི་དཀྱིལ་འཁོར་བསྒོམས་པས་དངོས་གྲུབ་འགྲུབ་བ་བཞིན་དུ། རང་བཞིན་གྱི་དཀྱིལ་འཁོར་བསྒོམས་པས་ཀྱང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འབྱུང་བར་བསྟན་ཏེ། དེ་ལྟར་ན་ལེའུ་གཉིས་པ་ནས་དགུ་པའི་བར་གྱིས་རྒྱུད་ཀྱི་རིམ་པ་མདོ་དང༌། རྒྱས་པ་དང༌། ཤིན་ཏུ་རྒྱས་པ་གསུམ་གྱིས་གཏན་ལ་ཕབ་ནས། སྔགས་ལ་སོགས་པའི་རིམ་པ་གསུམ་ནི་ལེའུ་བཅུ་པ་ནས་སྟོན་ཏེ། དེ་ཡང་དང་པོ་སྔགས་ཀྱི་ཚུལ་གྱིས་བསྒོམ་པ་ནི་གཉིས་ཏེ། སྟོང་པ་ཉིད་དང༌། བདེ་བ་ཆེན་པོར་བསྒོམ་པའོ། །དེ་ལ་དང་པོ་སྟོང་པ་ཉིད་དུ་བསྒོམ་པ་ནི་ཙཎྜཱ་ལཱི་བསྒོམ་པ་སྟེ། དེ་ཡང་སྔོན་དུ་བསྒོམ་པའི་བསྐྱེད་པའི་རིམ་པའི་ལྷ་རྣམས་རྡོ་རྗེ་ཕག་མོའི་བར་དུ་བསྡུས་ལ། རྡོ་རྗེ་ཕག་མོ་ཡང་འོད་དམར་པོའི་རང་བཞིན་ཞུ་བར་བསྒོམས་ལ། འོད་ཟེར་དེ་ཡང་བདག་ཉིད་ཀྱི་སྣ་བུག་གཡོན་པ་ནས་ལྟེ་བའི་ཨྃ་གི་བར་དུ་བཅུག་ལ། དེའི་འོད་ཀྱིས་ནིརྨ་ཙཀྲ་སྣ་ཚོགས་པའི་མདོག་ཅན། རྩ་དང་ཡི་གེ་རྟེན་བརྟེན་པའི་ཚུལ་དུ་གསལ་བར་བསམ། དེ་བཞིན་དུ་ངྷརྨ་ཙཀྲ་ནག་པོ ༑ སཾ་བྷོ་ཙཀྲ་དམར་པོ། སུ་ཁཾ་ཙཀྲ་དཀར་པོ་སྟེ། ཇི་ལྟར་གཞུང་ནས་འབྱུང་བ་བཞིན་དུ་འཁོར་ལོ་བཞི་རྟེན་དང་བརྟེན་པར་བཅས་པ་གསལ་བར་དམིགས་རྩ་གཡས་གཡོན་གཉིས་ཀྱང་ཡི་གེ་དང་བཅས་པ་གཡོན་དཀར་གཡས་དམར་བའི་རང་བཞིན་དུ་སྐད་ཅིག་གིས་གསལ་བར་བསམ་ཞིང༌། རང་གི་ལུས་ཀྱང་འོད་ཟེར་དམར་པོས་ཁྱབ་པ་དེའི་རང་བཞིན་དུ་བསམ་པ་ནི་དམིགས་པའོ། །དེ་ལྟར་བསྒོམས་པའི་རྗེས་ལ། ཡང་འཇུག་པའི་རླུང་ཨཱ་ལི་ཀཱ་ལི་དང་ལྡན་པ་བྱས་ལ་སྣ་བུག་གཡོན་པ་ནས་བཅུག་ལ། སྨིན་མཚམས་ཀྱི་མཛོད་སྤུ་ནས་ཧྃ་གི་བར་དུ་གཞུག་ཅིང་ཧྃ་ལ་རེག་པར་བྱས་ལ།

ཡང་དེ་བཞིན་དུ་གཡོན་པ་ནས་རྒྱུས་ནས་ལོངས་སྤྱོད་ཀྱི་འཁོར་ལོ་སྟེ། དེ་དག་གི་གཞུང་ཡང༌། གོང་བུར་གྱུར་པ་རྙོག་པ་མེད ༑ ༑ ཅེས་པ་ནས། རང་བྱུང་ངོ་བོ་ཉིད་འདི་ནི། །ཆོས་ཀྱི་སྐུར་ནི་རབ་ཏུ་གྲགས ༑ ༑ ཞེས་པའི་བར་རོ། །དེ་ནས་དཔྱིད་ཀྱི་ཐིག་ལེར་ཆོས་དང༌། ཞེས་བྱ་བ་ལ་སོགས་པ་གཞུང་ཉེ་བར་བསྡུ་བ་བསྟན་ཏོ། །དཔྱིད་ཀྱི་ཐིག་ལེ་ཞེས་བྱ་བའི་རྣམ་འགྲེལ་ཨི་ཐི།། །།སློབ་དཔོན་སྤྱོད་པའི་རྡོ་རྗེས་མཛད་པ། ནག་པོ་གཞུང་དྲུག་ཏུ་གྲགས་པའི་ཐོ་ཡིག རྗེ་བཙུན་རྣལ་འབྱོར་གྱི་དབང་ཕྱུག ས་སྐྱ་པ་ཆེན་པོས་མཛད་པ། ཨི་ཐི།། ¡Ã ཤུ་བྷ་མསྟུ་སརྦ་ཛ་ག་ཏཾ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་བ། སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོཥྱོ་མེ་བྷ་བ། སརྦ་སངྔྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་བཱན་བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་བ། མ་ཧཱ་ས་མ་ཡ་ས་ཏྭ་ཨ་ཧཱུྃ་ཕཊ ༑༑ ༑༑ ( ¡¶ ཞ ¡· - ཤུ་བྷ་་་་་་་ཧཱུྃ་ཕཊ།། །། ) ས་ཆེན་ཀུན་དགའ་སྙིང་པོའི་གསུང་རབ་དཔེ་བསྡུར་མ་པོད་གཉིས་པ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 416PAGE 417