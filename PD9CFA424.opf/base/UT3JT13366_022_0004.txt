༄༅། །བླ་མ་བ་རི་ལོ་ཙཱ་བ་རིན་ཆེན་གྲགས་ཀྱི་རྣམ་ཐར་བཞུགས་སོ། །

༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །རྒྱ་གར་གྱི་ཡུལ་ཨོཥྠ་ཀྵ་ན་ཞེས་བྱ་བ་ན་སྔགས་པའི་པཎྜི་ཏ་སུ་མན་ཙཎྜ་ ( ནྡྲ ) ཞེས་བྱ་བ་མཁས་པ་དང་སྒྲུབ་པ་ལ་ནན་ཏན་དུ་བྱེད་པ་ཞིག་ཡོད་པ་ལ་ཡུལ་དེའི་རྒྱལ་པོ་ཀ་ན་ཙ་ཞེས་བྱ་བས་སྦྱིན་བདག་བྱས་ཤིང་དབང་བསྐུར་བ་ཞུས་ཏེ། དེའི་བུ་མོ་ཤིན་ཏུ་མཛེས་པ་ཞིག་ཡོད་པ་ཡོན་དུ་ཕུལ་ལོ། །དེ་ལ་བུ་ཞིག་བཙས་པ་ན་བློ་རྣོ་བའི་ཆོ་ག་བྱས། ལོ་ལྔ་པ་ལ་ཀློག་ཡིག་སློབ་དུ་བཏང་བས། དེའི་ས་ནས་ལོག་གིན་བྱུང་ངོ༌། །དེའི་རྒྱུ་མཚན་དྲིས་པས་ཁྱོད་སྔགས་པའི་བུ་ཤ་ཟ། ཆང་འཐུང་བ་རིགས་ངན་གྱི་སྤྱོད་པ་ཡིན་པས་མ་འོངས་ཤིག་ཟེར་བྱས་པས། ཡབ་ཀྱི་ཞལ་ནས་ཁོང་རྣམས་དེ་ལྟ་བུའི་རྣམ་པར་རྟོག་པ་བྱེད་ན་ཐབས་བྱས་ལ་དེ་རྣམས་ཁྱད་དུ་གསད་དགོས་པས་ཁྱོད་རང་འཇམ་དཔལ་སྒྲུབས་ཤིག་ཅེས་རྗེས་སུ་གདམས་པ་ཐམས་ཅད་གནང་ནས་གྲོང་གི་ཉེ་ཁོར་ས་གཙང་བའི་གནས་སུ་རྩྭ་དང་ལོ་མའི་སྤྱིལ་བུ་བྱས་ནས་དེར་སྒྲུབ་པ་ཡུན་རིང་དུ་མཛད་པས་གྲུབ་པའི་རྟགས་ཐམས་ཅད་ཀྱིས་མཐོང་བར་སྤྱིལ་བུ་ལ་མེ་འབར་བའི་སྣང་བ་བྱུང་བ་ན། མ་དེས་བུ་མེས་ཚིག་གོ་སྙམ་ནས་སྤྱིལ་བུ་ལ་གོས་ཐོ་བརྒྱབ་པས། ཁོང་གི་ཏིང་ངེ་འཛིན་སད་དེ། འདུག་སྟངས་ལམ་མེ ༑ ཟིལ་པ་ཕྲོམ་མེ། འོད་འཁྱིལ་ལེ་འདུག་སྐད། ཡབ་ལ་མངོན་ཤེས་ཡོད་པས་ཤེས་ཏེ་ཁྱོད་ཀྱིས་ཁོའི་བར་ཆད་ཆེན་པོ་བྱས། དེ་ལྟར་མ་ཡིན་ན་ཁོ་ཚེ་འདི་ལ་འཕགས་པ་འཇམ་དཔལ་དངོས་དང་འདྲ་བར་འགྱུར་བ་ལ། ད་དེ་ལྟར་མ་གྱུར་ནའང་ཞལ་མཐོང་ཆོས་ཉན་པ་ཙམ་ཐོབ་པར་འགྱུར་རོ་ཞེས་ལུང་བསྟན། དེ་བཞིན་དུ་འཇམ་པའི་དཔལ་ལ་ཆོས་ཉན་པས་ཛེ་ཏཱ་རི་དགྲ་ལས་རྣམ་པར་རྒྱལ་བ་ཞེས་བྱ་བ་རིག་པའི་གནས་ལྔ་ལ་མཁས་པའི་པཎྜི་ཏ་ཆེན་པོར་གྱུར་ཏོ། །དེའི་སློབ་མ་རྡོ་རྗེ་གདན་པ་ཆེ་བ་སྟེ། ཡུལ་མ་ག་དྷཱ་པ། རིགས་རྒྱལ་རིགས། རྟེན་དགེ་སློང་ ༑ ཡི་དམ་གྱི་ལྷའི་ཞལ་གཟིགས་ཤིང༌། གནས་ལྔ་རིག་པའི་པཎྜི་ཏ་ཆེན་པོར་གྱུར་ཏོ།།བསམ་ན་ཤེས་པའི་མངོན་ཤེས་དང་ལྡན་པ་མཚན་རཏྣ་བོ་དྷི་ཨཱ་ཀ་རའོ།།

དེའི་སློབ་མ་རྡོ་རྗེ་གདན་པ་ཆུང་བ་སྟེ། དེའང་དགེ་སློང་གནས་ལྔ་རིག་པའི་པཎྜི་ཏར་གྱུར་ནས་ཡི་དམ་ལྷའི་ཞལ་གཟིགས་པ། བསམ་ན་ཤེས་པའི་མངོན་ཤེས་དང་ལྡན་ཞིང་ཡོན་ཏན་རིན་པོ་ཆེ་དུ་མས་ཕྱུག་པར་གྱུར་པས། དེ་དུས་བཅོམ་ལྡན་འདས་གཉིས་པར་གྲགས་པའོ། །དེའི་སློབ་མ་ནི་བླ་མ་བ་རི་ལོ་ཙཱ་བ་ཡིན་ནོ། ། དེའི་ལོ་རྒྱུས་ཅུང་ཟད་ཙམ་ཞིབ་ཏུ་བརྗོད་ན། འཁྲུངས་ཡུལ་ནི་གཡར་མོ་ཐང་པ། གདུང་ནི་བ་རི། མདོ་སྨད་ཚང་བཞིའི་ནང་ནས་གླིང་ཁ། ཡབ་ཡུམ་གྱི་མཚན་མ་ངེས་ཤིང༌། བྱིས་པ་ཤར་རེ་ཞིག་གི་དུས་ནས་བྱིས་པའི་སྤྱོད་པ་མེད་ཅིང་དད་པ་དང་སྙིང་རྗེ་དང་ལྡན་ཞིང༌། ཡི་གེ་དྲུག་པ་ཁོ་ན་བཟླ་ཞིང༌། རྨི་ལམ་དུ་མི་དཀར་པོ་ལག་པ་བཞི་པ་འོད་ཀོར་དང་ལྡན་པ་ཞིག་གིས་སྤྱི་བོར་ཕྱག་བཞག་ནས་ཡིག་དྲུག་ཉེར་གཅིག་གསུངས་པ་རྨིས་པའི་སྐབས་སུ་རང་དབང་མེད་པར་དད་པའི་ཤུགས་སྐྱེས་པའི་འཕྲོ་ལ་མཉམ་གཞག་ལས་ཡུག་རེ་མི་ཕྱེད་པ་འདྲ་བ་བྱུང༌། དུས་དེ་ཙམ་ན་རྨི་ལམ་དུ་བུད་མེད་སྔོན་མོ་རིན་པོ་ཆེའི་རྒྱན་དང་ལྡན་པ་ཞིག་ན་རེ། བུ་ཁྱོད་འདིར་མ་འདུག་པར་མྱུར་པོར་དབུས་གཙང་དུ་ཐེ་ཚོམ་མེད་པར་སོང་དང་དོན་ཆེན་པོ་དང་ལྡན་པར་འགྱུར་རོ་ཞེས་རྨིས་པས། རེ་ཞིག་དངོས་པོའི་རྩོལ་བ་བྱས་ནས་ཡོ་བྱད་མང་པོ་ཁྱེར་ནས་དབུས་གཙང་དུ་དགུང་ལོ་བཅུ་དགུར་སོན་པ་ན་མགྱོགས་པར་བྱོན། འབོམ་དུ་ཞག་གཉིས་ལུས་པའི་ཉིན་གཅིག་འབྲེང་ལ་གཉེས་ ( བསྙེས ) ནས་མནལ་དུ་ཡུག་ཅིག་སོང་བ་ན་གྲོགས་ཨ་སྐྱབས་ཀྱི་སྐད་འདྲ་བ་གཅིག་གིས། ཆོམ་པོས་མི་བརྫི་ལྷ་ཡིས་བསྲུང༌། །འདོད་པའི་གནས་སུ་བདེ་བར་ཕྱིན ༑ ༑ ཟེར་བ་ལྷང་བྱུང་བ་ན་མནལ་སད་པ་ན་མདུན་ན་སྒྲོལ་མ་གཙོ་འཁོར་གསུམ་ཆེ་ཆུང་ཚོན་གང་བ། འཛུམ་པ་དང་ལྡན་པ་འོད་མཐའ་ཡས་པ་དང་ལྡན་པ་གཟིགས་པ་དང༌། ཁྱོད་ཀྱིས་བདག་རྗེས་སུ་ཟུང་ཞེས་གསོལ་བ་བཏབ། དེ་ནས་ཡུན་མི་རིང་བ་ན་ཆོམ་རྐུན་པ་མང་པོ་འོ་དོད་མང་པོ་འབོད་ཀྱིན་བྱུང་བ་ལ་ཟླ་གྲོགས་རྣམས་མ་བྲོས་ཤིག་ཅིའང་མི་ཉེས་ཞེས་གསུངས་པ་དང༌།

ཆོམ་རྐུན་པ་རྣམས་ཕ་ཚད་ན་ཧད་དེ་འདུག་ནས་དེ་རྣམས་གར་སོང་ངམ། མི་མ་ཡིན་པ་ཡིན་ནམ་ཟེར་ནས་ལོག་སོང༌། དེ་ནས་སྒྲོལ་མ་ཐུགས་དམ་དུ་མཛད་དོ། །དེ་ནས་དབུ་རུ་སྟོད་དུ་མཁན་པོ་ཀུ་སུ་ལུ་པ་ཞང་ཡོན་ཏན་རིན་ཆེན་ལས་རབ་ཏུ་བྱུང༌། སློབ་དཔོན་སྟན་གཅིག་པ་བརྩོན་འགྲུས་གྲགས། མཚན་རིན་ཆེན་གྲགས་སུ་བཏགས། དེར་ཇོ་བོ་ནས་བརྒྱུད་པའི་མན་ངག་མང་དུ་གསན། སློབ་དཔོན་ལ་དབུ་མའི་ཁྲིད་དང་ ༑ ཕ་རོལ་ཏུ་ཕྱིན་པའི་བཤད་པ་ལ་སོགས་པ་དང༌། དགེ་བཤེས་གཉའ་ར་བ་དོན་གྲུབ་ལས་མངོན་པ་ཀུན་ལས་བཏུས་དང༌། བྱམས་ཆོས་ཅི་རིགས་དང༌། བཀའ་གདམས་པའི་ཆོས་ཐམས་ཅད་ཚང་བར་ཞུས། ཁོང་རྣམ་པའི་ཆོས་དེའང་སྤྱོད་པ་རྣམ་པར་དག་པར་ཤེས་ནའང༌། ལྟ་སྒོམ་སྤྱོད་འབྲས་ཀུན་ལ་འདི་བས་ལྷག་པ་ཞིག་ཡོད་དམ་བསམས་ནས་དབུས་གཙང་དུ་དེ་དུས་དགེ་བཤེས་གང་བཟང་བ་དང་མཁས་པ་ཕལ་ཆེ་བ་ལ་གཏུགས་ནས་ཐོས་བསམ་རྒྱ་ཆེན་པོ་མཛད། ལན་གཅིག་ལྷ་སར་ཇོ་བོ་ལ་ཕྱག་དང་བསྐོར་བ་འབུམ་ཐེར་བཏང༌། མཆོད་པའང་ཅི་འབྱོར་དུ་ཕུལ། གསོལ་བ་བཏབ་པས་ནུབ་གཅིག་གི་རྨི་ལམ་ན་ཇོ་བོའི་སྐུའི་གཡས་ན་སྤྱན་རས་གཟིགས་བཅུ་གཅིག་ཞལ་མི་ཆེ་བ་ཙམ་ཞིག་འདུག་པའི་ཞལ་ནས་ཁྱོད་ཡོ་བྱད་མང་པོ་ཁྱེར་ལ་རྒྱ་གར་དུ་སོང༌། དོན་ཁྱད་པར་ཅན་མང་པོ་འགྲུབ་ཅིང་སེམས་ཅན་ལ་ཕན་པར་འགྱུར་རོ་ཞེས་གསུངས་པ་ཞིག་བྱུང་བས་དེ་ཕྱིན་ཆད་རྒྱ་གར་དུ་འབྱོན་པའི་བློ་གཏད་ནས་དབུས་གཙང་དུ་ལོ་བཅོ་ལྔ་སོང་བའི་སུམ་ཅུ་སོ་བཞི་པ་ལ་དབུས་པའི་དགེ་བཤེས་དར་མ་རྡོ་རྗེ་གདན་ལ་ཕྱག་འབུལ་བ་ལ་དཔོན་གཡོག་གསུམ་དང་གློ་བོ་བ་ཇོ་བོ་བྱང་ཆུབ་གྲགས་རྒྱ་གར་གྱི་གནས་རྣམས་བསྐོར་བ་ལ་གྲོགས་མཆེད་གཉིས། ཀ་མ་རུ་པའི་ཛོ་ཀི་ཤྲཱི་ཕ་ལ་མ་ཏི་བ་བཞི། བླ་མ་དཔོན་གཡོག་བཞི་སྟེ་བཅུ་གསུམ་གྱིས་སྐྱིད་གྲོང་ནས་བལ་ཡུལ་ལ་བྱས་ལ་ཕྱིན། བལ་པོར་པཎྜི་ཏ་ཨཱ་ནནྟ་ཡང་ཟེར། ཡེ་རང་པཎྜི་ཏ་ཡང་ཟེར་བ་ལ ༑ དཔལ་བདེ་མཆོག་གི་དཀྱིལ་འཁོར་དུ་དབང་བསྐུར་བ་དང༌།

རྡོ་རྗེ་རྣལ་འབྱོར་མའི་བྱིན་རླབས་དང༌། གདན་བཞིའི་དབང༌། དེ་རྣམས་དང་འབྲེལ་བའི་སྒྲུབ་ཐབས། རྒྱུད། རྫོགས་རིམ་ལ་སོགས་པའི་མན་ངག་མང་དུ་ཞུས། སྒྲའི་གནས་ལ་ཐུགས་སྦྱངས་ཏེ་ཕལ་ཆེར་མཁྱེན་པ་བྱུང་གསུང༌། དེ་ནས་རྒྱ་གར་དུ་བྱོན་ནས་དང་པོར་བླ་མ་མཧཱ་ཡོ་གི་དང་མཇལ། རྡོ་རྗེ་ཕག་མོའི་བྱིན་རླབས་དང་མན་ངག་རྣམས་ཞུས་ཤིང༌། ནུབ་གཅིག་ཚོགས་ཀྱི་འཁོར་ལོའི་དུས་སུ་བླ་མའི་གསུང་གིས་ནམ་མཁའ་ན་བཅོམ་ལྡན་འདས་རྡོ་རྗེ་ཕག་མོ་བཞུགས་པ་མཐོང་ངམ་གསུང་ ༑ དེར་བལྟས་པས་བཅོམ་ལྡན་འདས་མ་གཙོ་འཁོར་ལྔ་འདུག་པ་མངོན་སུམ་དུ་གཟིགས་པས་ཏིང་ངེ་འཛིན་གྱི་སྒོ་དུ་མ་རྒྱུད་ལ་སྐྱེས་སོ། །དེ་ནས་དེ་དུས་རྒྱ་གར་ན་བླ་མ་རྡོ་རྗེ་གདན་པ་ཆུང་བར་གྲགས་པ་རྩོད་པ་མེད་པའི་བླ་མར་ཡོད་པས་ཁོང་ཅན་བྱོན་ནས་གསང་སྔགས་ཀྱི་དབང་དང༌། རྒྱུད། སྒྲུབ་ཐབས ༑ མན་ངག་མང་དུ་གསན་ཞིང༌། ཕལ་ཆེན། དཀོན་བརྩེགས། ཏིང་ངེ་འཛིན་རྒྱལ་པོའི་བཤད་པའང་གསན། གཞན་ཡང་རྡོ་རྗེ་གདན་པ་དང༌། པཎྜི་ཏ་དོན་ཡོད་རྡོ་རྗེ་ལ་སོགས་ལ་སྒྲུབ་ཐབས་སྟོང་རྩ་བརྒྱད་གསན་ཞིང༌། དེ་རྣམས་ཀྱི་ནང་ནས་གང་ལེགས་ལེགས་དང༌། ཟབ་ཟབ་ཉེ་བར་མཁོ་བ་བརྒྱ་རྩ་བརྒྱད་ཕྱོགས་གཅིག་ཏུ་བསྡེབས་པ་ལོ་པཎ་གྱིས་བསྒྱུར་ནས་བླ་མས་དེ་རྣམས་ཀྱི་སྤྱིའི་མངོན་རྟོགས་གཅིག་དང༌། སོ་སོའི་སྒྲུབ་ཐབས་རབ་ཏུ་གསལ་བ་རེ་དང༌། དེ་རྣམས་རེ་རེ་ལའང་བཤད་ལུང་རེ་དང༌། བྱིན་གྱིས་བརླབ་པའི་ལུང་རེ་དང༌། རྗེས་སུ་བཟླས་པའི་ལུང་རེ་དང༌། དམ་བཅའ་བའི་ལུང་རེ་དང་བཞི་བཞིའི་བཀའ་དང་ལག་ལེན་རྣམས་བསྣམས་ནས་བྱོན་ཏེ་དར་བར་མཛད། གཞན་ཡང་བླ་མ་རྡོ་རྗེ་གདན་པས་མུ་སྟེགས་ཀྱི་གནོད་པ་ཟློག་པའི་མན་ངག་ཁ་འབར་མའི་གཏོར་ཆེན། བྷ་ཡ་ནཱའི་མན་ངག མི་གཡོ་བ་དྲག་པོའི་སྦྱིན་སྲེག་རྣམས་ཀྱང་གནང་གསུང༌། དེ་ནས་ཚུར་འབྱོན་ཁར་བས་མཐའ་ཞིག་དུ་སྐྱོ་བསང་ལ་བྱོན་པ་ན་ཡི་དྭགས་མང་པོ་ངུ་ཡིན་འདུག་པ་གཟིགས་པས་ཁྱེད་རྣམས་ཅི་ལ་ངུ་དྲིས་པས།

ཁྱེད་བཞུགས་ན་ངེད་རྣམས་ལ་གཏོར་མ་མང་པོ་བྱིན་པས་མི་བཀྲེས་པར་འདུག་པ་ལ་ཁྱེད་བཞུད་ནས་གཏོར་མ་སྟེར་བ་ཙམ་མེད་པས་བཀྲེས་སྐོམ་དུ་འགྱུར་པས་ངུའོ་ཞེས་ཟེར་བ་ལ ༑ དེ་དག་གི་ཆེད་དུ་འབྲས་མི་ཁུར་བཞི་བཅུ་ཉོས་ནས་ཡི་དྭགས་ཀྱི་གཏོར་མའི་རྒྱུན་ཆེན་པོ་བཙུགས་ཤིང༌། དེའི་ཆས་ལ་གསེར་སྲང་དགུའི་རྟེན་བཞག་གོ །དེ་ནས་བལ་ཡུལ་དུ་སླེབ་པ་དང༌། བལ་པོ་ན་བོད་ནས་འོངས་པའི་མགྲོན་པོ་རྣམས་གང་ལ་བབས་པའི་གནས་པོས་ཟོང་ཕྱེད་ཁྱེར་ཞིང་ཕྱེད་ལ་ཇི་ལྟར་རི་བ་བསྐུར། འཕྲལ་སྤྱོད་ལམ་འདྲ་མ་ལེགས་པ་བྱུང་ནའང་རྒྱལ་པོའི་ཆད་པ་འོང༌། ན་ཚ་བྱུང་ན་ཁང་པར་ན་ས་དང་འཆི་ས་མེད་པར་སྒོར་འདོན་པ་ལ་སོགས་པ་ཉོན་མོངས་པ་རྣམས་ཀྱི་ཆེད་དུ་ཡམ་བུ་ཡ་འགལ་གྱི་ཕྱོགས་གཅིག་གི་ཐང་ཆེན་པོ་ལ་རིན་པོ་ཆེ་འཇལ་ནས་དེར་ཁང་པ་ཆུང་ངུ་དང༌། ས་ཕུག་ལ་སོགས་མང་པོ་བཅོས་ནས་བོད་རྣམས་དེར་བསྡད་ཆོག་པ་བཅོས་པས་སྔོན་གྱི་ཉེས་པ་རྣམས་མི་འབྱུང་ཞིང་མགྲོན་པོའི་ཟོང་གིས་རང་འདོད་པའི་ཟོང་བསྒྲུབ་པས་ཆོག་པར་མཛད་དོ། །གཞན་ཡང་ཚད་པ་སྐྱོབ་པའི་ཅོ་པ་རི་ཞེས་པ་རྩིག་པ་མེད་པའི་ཤིང་གི་ཁང་པ་ཆེན་པོ་ཡང་དག་པ་གཅིག་མཛད། འདི་ཞིག་ན་གསོས་ཤིག་གསུངས་ནས་གནས་པོ་ལ་ནོར་མང་པོ་བཞག་སྐད། དེར་ལྷོ་བལ་གྱི་ཡུལ་དུ་ལོ་དགུ་བཞུགས་ནས། བཞི་བཅུ་ཞེ་གསུམ་པ་ལ་བོད་དུ་བྱོན་ནས་ཐོག་མར་ལུང་སྟེང་པ་དགེ་བཤེས་དཀོན་མཆོག་སྐྱབས་ཀྱི་སྣ་ལེན་བཟང་པོ་དང་ཡུན་རིང་པོར་ཞབས་ཏོག་བགྱིས་ནས་གདུལ་བྱ་མང་པོ་ལ་དབང༌། རྒྱུད། མན་ངག སྒྲུབ་ཐབས་ལ་སོགས་པ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་རོ། །དེ་ནས་ས་སྐྱར་བླ་མ་དཀོན་མཆོག་རྒྱལ་པོས་སྤྱན་དྲངས་ནས་ཆོས་མང་དུ་གསན། ཞབས་ཏོག་ཡུན་རིང་དུ་མཛད་ནས་མོས་གུས་ཅན་གྱི་སློབ་མ་རྣམས་ལ་ཆོས་ཀྱང་ཅི་རིགས་པར་གནང་ཞིང༌། དྲུག་ཅུ་རྩ་གསུམ་པ་ལ་བླ་མ་དཀོན་མཆོག་རྒྱལ་པོ་གཤེགས་པའི་ཤུལ་བླ་མ་ཆེན་པོ་སྐུ་གཞོན་པས་ས་སྐྱའི་གདན་སར་བཞུགས་པར་ཞུས་པས།

གདན་ས་ལོ་བཅུ་མཛད་ནས་གདུལ་བྱ་ལ་ཆོས་ཀྱི་རྣམ་གྲངས་མང་པོ་གསུངས་ཤིང༌། རྣམ་རྒྱལ་མཆོད་རྟེན་ཐུགས་དམ་བཞེངས་ནས་རྣམ་རྒྱལ་གྱི་གཟུངས་འབུམ་ཐེར་གསུམ་དང་ཁྲི་ཚོ་བདུན་བཞུགས་པའི་རྣམ་རྒྱལ་གྱི་སཱཙྪ། རྒྱ་བོད་ཀྱི་རྟེན་བྱིན་རླབས་ཅན་མང་དུ་བཞུགས། ཡང་བཀྲ་ཤིས་པའི་རྟེན་འབྲེལ་དུ་མ་མཛད་ཅིང་རབ་གནས་ཀྱི་དོན་དུའང་རྣམ་རྒྱལ་གྱི་ཆོ་ག་སྟོང་ཕྲག་གཉིས་མཛད་པའི་ཚེས་བརྒྱད་ཀྱི་ཉིན་མོ་མེ་ཏོག་འཐོར་བ་ན་མཆོད་རྟེན་གྱི་བུམ་པ་ལས་འཕྲོས་པའི་འོད་སེར་པོ་ལ་ལ་ན་གསེར་བཙོ་མའི་འོད་འཁྱུག་པས་མིག་གིས་མཐོང་ཚད་ཀྱི་ས་གཞི་དང་ནམ་མཁའ་ཁེངས་ཤིང༌། དྲིལ་བུའི་སྒྲ་ལྟ་བུ་འཁྲོལ་བ་དང། ལེགས་སོ་ཞེས་པའི་སྒྲ་མི་ཆེ་བ་ལན་བཞིར་ཀུན་གྱིས་མཐོང་ཐོས་སུ་གྱུར་པས་ཐམས་ཅད་ཡ་མཚན་དུ་གྱུར་པས། དེ་ནས་བཟུང་སྟེ་ཕྱོགས་དུས་ཀུན་ཏུ་བཀྲ་ཤིས་པའི་ལྟས་བསམ་གྱིས་མི་ཁྱབ་པ་ནི་ད་ལྟའི་སྐྱེ་བོ་རྒྱུས་ཆེ་བར་མངའ་བ་ཡིན་ནོ། །གཞན་ཡང་གཡུ་མཁར་མོ་བཞེངས་པ་ལ་སོགས་པའི་ལོ་རྒྱུས་ཁྱད་པར་ཅན་ནི་ཀུན་ལ་གྲགས་ཆེ་བས་འདིར་སྨོན་ཅི་འཚལ་བ་ཁོ་ན་ཡིན་ནོ། །གཞན་ཡང་མཆོད་རྟེན་མང་པོ་བཞེངས་པ། ཟམ་པ་མང་པོ་བཙུགས་པ ༑ མགྲོན་ཁང་མང་པོ་བརྩིགས་ཏེ་འགྲོ་བ་སེམས་ཅན་གྱི་དོན་རྒྱ་ཆེན་པོ་མཛད་ནས་དགུང་ལོ་བདུན་ཅུ་དོན་གཅིག་པ་ལ་ས་སྐྱའི་གདན་ས་གཏད་དེ་བར་ཕུག་རོང་དུ་ཐུགས་དམ་མཛད་ནས་ལོ་ངོ་གཉིས་ཀྱི་ཁར་སླེབ་པ། བདུན་ཅུ་དོན་གསུམ་པ་དབྱུག་པ་ཟླ་བའི་ཚེས་བཅུ་བཞི་ལ་བླ་མ་ཆེན་པོ་གམ་ན་བཞུགས་པ་ལ་ཞལ་ཏ་གནང་བ། ང་ནི་བདེ་ནས་བདེ་བར་འགྲོ། ཡི་དམ་གྱི་ལྷ་འཇམ་དཔལ། རྣམ་འཇོམས ༑ མི་གཡོ་བ། སྤྱན་རས་གཟིགས། སྒྲོལ་མ། རྣམ་རྒྱལ་རྣམས་ཉིན་རེ་བཞིན་ཡང་ཇི་ལྟར་འདོད་པ་ཞལ་མཐོང༌། ཁྱད་པར་ཐུགས་རྗེ་ཆེན་པོ་ས་སྐྱ་དང༌། ལ་སྟོད་བྱང་རྒྱབ། གཡས་རུ་ཁ་སྟོད་རྣམས་སུ་ཉིན་ཞག་བདུན་རེ་ཙམ་མི་འབྲལ་བར་མཐོང་བར་ལྷས་རྗེས་སུ་བཟུང་བ་ཡིན།

བདེ་བ་ཡིན་མི་འགྱོད། ཁྱེད་ཇོ་སྲས་ཀྱི་བུ་ཐེག་པ་ཆེན་པོའི་རིགས་ཅན་ཡིན་པས་སངས་རྒྱས་ཀྱི་བསྟན་པ་དང༌། སེམས་ཅན་གྱི་དོན་ཁོ་ན་མིན་པ་རང་དོན་གྱི་འཁྲི་བ་སྤངས་ནས་ཅི་བྱེད་ཆོས་སུ་འགྲོ་བ་ཁོ་ན་མཛོད། ཅེས་པ་ལ་སོགས་པའི་ཞལ་བཀོད་མང་པོ་གསུངས་ནས་ལུས་གནད་ཀྱི་ངང་ནས་གཤེགས། དེའི་རྗེས་སུ་གསོལ་བ་འདེབས་པ། སྐུའི་དོད་ཕྱི་རྟེན་ནང་རྟེན་བཞེངས་པ་དང་དུས་ཀྱི་མཆོད་པ་ལ་སོགས་པ་བླ་ཆེན་ཉིད་ཀྱིས་མཛད་དོ། །བླ་མ་ཆེན་པོས་སྤྱིར་མདོ་དང༌། རྒྱུད་དང༌། མན་ངག་མང་པོ་དང༌། སྒྲུབ་ཐབས་བརྒྱ་རྩ་ལ་སོགས་ཆོས་ཐམས་ཅད་རྫོགས་པར་ཞུས། ཁྱད་པར་དུ་འཇམ་དཔལ་དང༌། ཇོ་བོ་མི་གཡོ་བ་དང༌། བོད་དུ་འགྱུར་བའི་རིག་པ་ལ་ཟབ་པའི་དབང་རྒྱུད་ལ་སོགས་པ་མང་དུ་ཞུས་ཤིང༌། འཇམ་དཔལ་གྱི་སྒོར་ཞུགས་ནས་སྒྲུབ་པ་ལ་བཞུགས་པའི་ཚེ། རེས་འགའ་དུང་གི་མི་ཆེན་པོ་གཅིག་མཐོང༌། རེས་འགའ་སེང་གེ་ཆེན་པོ་གཅིག་བྱུང་བ་བླ་མ་ལ་ཞུས་པས། འབྱུང་པོ་པེ་ཀར་ཁོས་བར་ཆད་བྱ་འདོད་པས་བར་དེར་ཇོ་བོ་མི་གཡོ་བའི་སྒོམ་བཟླས་གྱིས་བསྲུངས་ནས། དེའི་རྗེས་གནང་དང༌། ཆུའི་བསྲུང་བ། སྒྲུབ་ཐབས་ཡན་ལག་དང་བཅས་པ་རྫོགས་པར་གནང་སྟེ། དེ་ལྟར་མཛད་པས་བར་ཆད་ཞི་ནས་གྲུབ་པ་བརྙེས་ཏེ་འཕགས་པའི་ཞལ་མངོན་སུམ་དུ་གཟིགས་ནས་ཆོས་དངོས་སུ་གསན་ཏེ་བློ་གྲོས་ཆེན་པོ་དང་ལྡན་པས་མཁྱེན་པའི་སྤྱན་རས་ཀྱིས་སྐལ་བ་དང་ལྡན་པའི་གདུལ་བྱ་དཔག་ཏུ་མེད་པའི་དོན་རྒྱ་ཆེན་པོ་མཛད་དོ། །འདིའི་རྣམ་པར་ཐར་པ་ནི་གཞན་དུ་ཤེས་པར་བྱའོ། །བླ་མའི་ཡོན་ཏན་རྗེས་སུ་དྲན་པ་ཡིས། །མཐའ་ཡས་འགྲོ་བའི་བསོ༷ད་ནམ༷ས་རབ་རྒྱས་ནས། །དོན་གཉིས་ལྡན་པའི་རྩེ༷་མོ༷་རབ་མཐོང་སྟེ ༑ ༑ རྟག་ཏུ་བླ་མ་དམ་པའི་དགེ་ལེགས་ཤོག །བླ་མའི་རྣམ་པར་ཐར་པ་དཔལ་ལྡན་ས་སྐྱར་བྲིས་པའོ།། །།ས་མཱཔྟ།། །། ༄༅། ཁ་སྦྱོར་ཐིག་ལེའི་རབ་བྱེད་གཉིས་པའི་གཉིས་པའི་དོན་རྟོགས་མྱུ་གུ་བཞུགས་སོ། ། ༄༅། །དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ།

།དངོས་ཀུན་ཡོད་མེད་གཉིས་མིན་གཉི་ཀའི་མཐའ། །ཀུན་སྤངས་རྟེན་འབྱུང་སྒྲོ་སྐུར་ལས་གྲོལ་བ།། རབ་རྟོགས་ཐུགས་རྗེས་ལམ་དེ་འགྲོ་བ་ལ། །གསུང་མཛད་རྡོ་རྗེ་འཆང་སྐུ་བླ་མ་ལ ༑ ༑ ཕྱག་འཚལ་ནས་ནི་དེའི་གསུང་ལ་བརྟེན་ནས། ཁ་སྦྱོར་ཐིག་ལེ་གཉིས་པའི་གཉིས་པའི་དོན། །རྟོགས་པའི་མྱུ་གུ་ཅུང་ཟད་ཤར་གང་ཡིན། །དེ་འདིར་བཤད་ཚུལ་སྤྲོས་དང་བཅས་པས་བྲི། །བརྗོད་བྱའི་དོན་དང་རྗོད་བྱེད་སྒྲ། །མངོན་རྟོགས་རྒྱུད་གཞན་བཤད་པའི་རྒྱུད། །དོན་བཞིན་སྟོན་པ་བླ་མ་ཡིས། །གཞན་དུ་གསུངས་པས་འདིར་མི་སྤྲོ། །དགོས་པ་བསྡུས་པའི་དོན་བཅས་དང༌། །ཚིག་དོན་མཚམས་སྦྱོར་བརྒལ་ལན་བཅས། །རྒྱས་པའོ་ཡང་ན་མདོར་བསྡུ་ན། །སྤྱི་དོན་ཡན་ལག་དོན་གྱིས་བསྟན། །འདི་ན་གསང་སྔགས་ཀྱི་རྒྱུད་སྡེ་རྣམས་ནི་རྡོ་རྗེའི་ཚིག་ཡིན་པའི་ཕྱིར་ཚིག་རེ་རེས་ཀྱང་ཕྱི་དང་ནང་གི་བདག་ཉིད་ཅན་གྱི་བསྐྱེད་པའི་རིམ་པ་དང༌། རང་བྱིན་གྱིས་བརླབ་པ་དང༌། དཀྱིལ་འཁོར་གྱི་འཁོར་ལོའི་ཐབས་དང༌། མཐར་ཐུག་པའི་དེ་ཁོ་ན་ཉིད་ཀྱི་དོན་ཞེས་བྱ་བ་བཞི་བཞིར་གནས་ཏེ ༑ ཇི་སྐད་དུ་སློབ་དཔོན་མཚོ་སྐྱེས་ཀྱིས། ཕྱི་དང་གསང་བ་དེ་བཞིན་ ནང་ ༑ ༑ དེ་བཞིན་ཉིད་དོན་རྣམ་པ་བཞི། །དཀྱིལ་འཁོར་ལས་ཀྱི་ཕྱག་རྒྱ་དང༌།། ལུས་དང་རང་བཞིན་གྱིས་གནས་པའོ།

།ཞེས་གསུངས་པ་དང༌། སློབ་དཔོན་ཨིནྡྲ་ བྷཱུ་ཏི་དང༌། སློབ་དཔོན་ཀླུ་སྒྲུབ་ལ་སོགས་པས་ཀྱང་ཚུལ་བཞིའི་བཤད་པ་གསུངས་སོ། །བཤད་པའི་ཚུལ་འདི་ནི་སོ་སོར་རྟོག་པའི་ཤེས་རབ་ཀྱིས་བརྟག་པར་ག་ལ་ནུས་ཀྱི། དེ་བས་ན་བླ་མ་དམ་པའི་ལུང་ཉིད་འདིར་བསྟེན་པར་རིགས་སོ ༑ ༑ འདིར་ནི་རེ་ཞིག་གི་དབང་དུ་བྱས་ནས་གཞུང་ཡི་གེ་ཐད་ཀ་མ་ཙམ་གྱི་དོན་གྱི་བཤད་པའི་ཚུལ་གཅིག་བླ་མའི་ལུང་དང་ཡང་མི་འགལ་ཞིང༌། ཡི་གེའི་སྡེབ་སྦྱོར་རྣམས་རང་གི་སོ་སོར་རྟོག་པའི་ཤེས་རབ་ཀྱིས་ཇི་ལྟར་མཐོང་བ་བཞིན་དུ་བྲིས་ཤིག་ཅེས། དགེ་སློང་སེང་གེ་རྒྱལ་མཚན་གྱིས་བསྐུལ་ནས་དེ་ལ་ཕན་པའི་ཕྱིར་བཤད་པ་བྱེད་པ་ལ་སྐྱོན་མེད་ཅིང༌། གང་གི་ཕྱིར་ཞེ་ན། བླ་མའི་ལུང་དང་མི་འགལ་བ་དང༌། གཞུང་གི་ཆ་རིག་པ་དང་ལྡན་པ་དང༌། བརྩེ་བས་རྩོམ་པ་བྱེད་པའི་ཕྱིར་རོ། །དེའི་ཕྱིར་དཔྱོད་པ་དང་ལྡན་པའི་སྐྱེ་བོ་རྣམས་ལ་ཡོན་ཏན་གྱི་ཁྱད་པར་དང་ལྡན་པ་ཡིན་ནོ། །དེ་ལ་རབ་ཏུ་བྱེད་པ་འདིའི་དགོས་པ་དང༌། དགོས་པའི་དགོས་པ་ནི་གང་ཡིན་ཞེ་ན་རྨོངས་པ་རྣམས་ལ་ཡང་དག་པར་བསྟན་པ་ནི་དགོས་པ་ཡིན་ལ། མི་གནས་པའི་མྱ་ངན་ལས་འདས་པ་ཐོབ་པ་ནི་དགོས་པའི་དགོས་པ་ཡིན་ཏེ། སྒྲུབ་པ་པོ་ལ་ཕན་པའི་ཕྱིར། ཞེས་བྱ་བ་དང༌། བྱང་ཆུབ་བླ་མེད་འཐོབ་པར་འགྱུར། ཞེས་བྱ་བ་ལ་སོགས་པ་འདིས་ཤེས་པར་འགྱུར་རོ༌། ། རྨོངས་པ་རྣམས་ལ་ཡང་དག་པར་བསྟན་པ་ནི་གང༌། མི་གནས་པའི་མྱ་ངན་ལས་འདས་པ་ནི་གང་ཞེ་ན། འདི་ནི་བསྡུས་པའི་དོན་གྱིས་གསལ་བར་བྱེད་པ་སྟེ། རབ་ཏུ་བྱེད་པ་འདི་ནི་མདོར་བསྡུ་ན། དམིགས་པར་བྱ་བའི་ཡུལ་མི་གནས་པའི་མྱ་ངན་ལས་འདས་པའི་མཚན་ཉིད་དང༌། དེ་ཐོབ་པར་བྱེད་པའི་ཐབས་དེ་ཁོ་ན་ཉིད་ཀྱི་བསྒོམ་པའི་ཚུལ་དང༌། དེ་ལྟ་བུའི་དོན་ལ་གཡེལ་ན་དམ་ཚིག་ཉམས་པར་འགྱུར་བས་བརྩོན་པར་བསྐུལ་བ་ཞེས་བྱ་བ་འདི་རྣམས་རྨོངས་པ་ལ་ཡང་དག་པར་བསྟན་པའོ། །དེ་རྟོགས་པ་ནི་དགོས་པའོ། །རྟོགས་པ་ཉམས་སུ་བླངས་པ་ལས་བྱུང་བའི་འབྲས་བུ་ནི་དགོས་པའི་དགོས་པའོ།

།བསྡུས་པའི་དོན་དེ་དག་གང་གིས་གསལ་བར་བྱེད་ཅེ་ན། ཚིག་གི་དོན་གྱིས་ཏེ། སོ་སོར་ཡི་གེའི་དོན་གང་ཡིན་པའོ། །དེ་ཉིད་སྔ་ཕྱི་འབྲེལ་བ་ནི་མཚམས་སྦྱོར་བའོ། །དེའི་དོན་ལ་བརྒལ་པ་དང་སྒྲ་ལ་བརྒལ་བ་ཁོང་ནས་ཕྱུང་སྟེ། ལན་དཀྱུས་ཀྱིས་འདེབས་པ་བརྒལ་བའི་ལན་གདབ་པ་སྟེ་འདིས་དོན་རྣམས་གསལ་བར་བྱེད་པའོ། །ཡང་ན་བཤད་པའི་ཚུལ་མདོར་བསྡུ་ན་གཉིས་ཏེ་སྤྱིའི་དོན་དང་ཡན་ལག་གི་དོན་ཏོ། །དེ་ལ་སྤྱི་དོན་ནི། དགོས་པ་དང་བསྡུས་པའི་དོན་ཏེ། འདིར་རབ་ཏུ་བྱེད་པའི་དོན་མཐའ་དག་འདུ་བར་འགྱུར་ཏེ། འདི་ལྟར་གོང་དུ་བྱང་ཆུབ་ཀྱི་སེམས་ཀྱི་དབང་ཞེས་བྱ་བ་གསུམ་པའི་དེ་ཁོ་ན་ཉིད་ཐོབ་པའི་རྣལ་འབྱོར་པས་ཉམས་སུ་བླང་བར་བྱ་བ་ནི་དམིགས་པར་བྱ་བ་མི་གནས་པའི་མྱ་ངན་ལས་འདས་པ་ལ་དམིགས་ཏེ། མཚན་མ་ཐམས་ཅད་དང་བྲལ་བའི་མཐའ་བཞིའི་དོན་ཐབས་དང་ཤེས་རབ་ཀྱི་ཚུལ་མཐའ་གསུམ་ལ་མ་རེག་པར་བྱས་ཏེ། དུས་རྒྱུན་དུ་བསྒོམ་པར་བྱ་ཞེས་བྱ་བ་འདི་ནི་བསྒོམ་པའི་དོན་ཏོ། །དེའི་མིང་གི་རྣམ་གྲངས་དང་འབྲས་བུ་དང་བདེན་པ་གཉིས་ཀྱི་མཚན་ཉིད་ཞེས་བྱ་བ་འདི་ནི་ལྟ་བའི་དོན་ཏོ། །བསམ་པ་གཞན་སྤངས་ཏེ་གནས་ཁྱད་པར་ཅན་དུ་ཕྱག་རྒྱ་བཞིའི་ཚུལ་རྒྱུན་དུ་བསྒོམ་པར་བྱ་ཞེས་བྱ་བ་འདི་ནི་སྤྱོད་པ་དང་ལྡན་པས་བསྒོམ་པའི་རྟོགས་པ་བརྟན་ཞིང་གསལ་བར་བྱ་ཞེས་བྱ་བའི་དོན་ཏོ། །འདི་དག་ནི་སྤྱིའི་དོན་ཏོ། །ཡན་ལག་གི་དོན་ནི་ཡི་གེའི་འབྲུ་གཉེར་བ་གང་ཡིན་པ་སྟེ་དེ་ནི། དེ་ནས་ཐབས་དང་ཤེས་རབ་དོན། །ཞེས་བྱ་བ་ཚིགས་སུ་བཅད་པ་གཅིག་གིས་བཤད་པར་དམ་བཅའ་བ་སྟོན་ཏེ། དེ་ནས་ཞེས་བྱ་བ་ནི་བྱང་ཆུབ་ཀྱི་སེམས་ཤེས་རབ་ཡེ་ཤེས་ཀྱི་དབང་གི་དེ་ཁོ་ན་ཉིད་རྟོགས་པའི་རྗེས་ལ་ཞེས་བྱའོ། །ཅིའི་ཕྱིར་ཞེ་ན། འདི་ལྟར་ཕ་རོལ་ཏུ་ཕྱིན་པའི་ཐེག་པ་དག་ནི་སྒྲ་རྟོག་ལ་སོགས་པའི་ཚིག་གི་ཚུལ་ཐོས་པ་ཙམ་གྱིས་དེ་ཁོ་ན་ཉིད་ཚོལ་བར་བྱེད་ཀྱི། གསང་སྔགས་ཀྱི་ཐེག་པས་ནི་དཔེའི་ཉམས་སུ་མྱོང་བས་མངོན་དུ་བྱེད་པའི་ཕྱིར་རོ་ཞེས་བྱ་བར་དགོངས་སོ།

།གལ་ཏེ་དེ་ལྟ་ན་བསྒོམ་པའི་དོན་ཡང་དེ་ཉིད་ཀྱིས་ཆོག་པས་འདིར་དཔྱད་པ་ཞིབ་མོས་ཅི་ཞིག་བྱ་སྙམ་ན། མ་ཡིན་ཏེ་ཉམས་སུ་མྱོང་བ་དེ་ངོ་མི་ཤེས་པའི་ཕྱིར་ཏེ། འདི་ནི་ཚིག་གི་དབང་བཞི་པའི་དོན་གསལ་བར་བྱེད་པ་ལྟ་བུ་ཞེས་བྱ་བར་དགོངས་ཏེ། མྱོང་ཡང་གསལ་བར་བྱས་པས་ལམ་གཞན་དུ་གོལ་བར་མི་བྱེད་དེ། དཔེར་ན་ཕུང་པོ་ལྔ་པོ་སོ་སོ་སྐྱེ་བོ་ཐམས་ཅད་ཀྱིས་མྱོང་ཡང་ཆོས་མངོན་པར་བྱེད་པ་ལྟ་བུ་དང༌། རྟོག་པ་མེད་པའི་ཉམས་སྐྱེས་ཀྱང་ལེགས་པར་མ་བསྟན་ན་གོལ་ཏེ་མུ་སྟེགས་བྱེད་རྣམས་ལ་རྟོག་མེད་ཀྱི་ཉམས་སྐྱེས་ཀྱང་ལོག་པར་གོལ་བ་བཞིན་ནོ། །དེ་བས་ན་བླ་མའི་ ལུང་གིས་མི་གོལ་བར་བྱ་ཞེས་བྱ་བ་ནི་སྔ་མ་དང་མཚམས་སྦྱར་བའོ། །བླ་མའི་ལུང་གང་ཞེ་ན། ཐབས་དང་ཤེས་རབ་ཀྱི་དོན་བསྒོམ་པའོ། །ཐབས་ནི་དངོས་པོ་སྣ་ཚོགས་ཀྱི་སྣང་བ་སྟེ། དཔལ་གསང་བ་འདུས་པའི་རྒྱུད་ཕྱི་མ་ལས། ཐབས་ནི་དངོས་པོའི་མཚན་ཉིད་དོ། །ཞེས་གསུངས་སོ། །ཤེས་རབ་ནི་ངོ་བོ་སྤྲོས་པ་དང་བྲལ་བ་སྟེ། རང་བཞིན་མེད་པའི་རང་བཞིན་གྱིས། །ཤེས་རབ་ཅེས་ནི་ཡོངས་སུ་གྲགས ༑ ༑ ཞེས་གསུངས་སོ། །བསྒོམ་ཞེས་བྱ་བ་ནི་སྒྲོ་འདོགས་ཆོད་པར་བྱས་ཏེ་ཉམས་སུ་བླང་ཞེས་བྱའོ། །སུས་བསྒོམ་ན། ཕ་རོལ་དོན་བརྩོན་བརྩོན་འགྲུས་ཀྱིས ༑ སྒྲུབ་པ་པོས་བསྒོམ་པའོ། །འཁོར་བའི་རྒྱ་མཚོ་ཞེས་བྱ་བ་ལ་སོགས་པས་གཞུང་གི་དོན་སྟོན་ནོ། །འདི་ལ་དོན་གསུམ་གྱིས་རྟོགས་པར་བྱ་སྟེ། དམིགས་པར་བྱ་བའི་དོན་ཉམས་སུ་བླང་བ་ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་པ་དང་ ༑ དེ་ཐོབ་པར་བྱེད་པའི་ཐབས་དེ་ཁོ་ན་ཉིད་ཀྱི་དོན་ཉམས་སུ་བླང་བའི་ཚུལ་དང་ ༑ དེ་རྒྱུན་དུ་བསྒོམ་པར་བསྟན་པའོ། །དང་པོ་ནི་འཁོར་བའི་ཞེས་བྱ་བ་ལ་སོགས་པ་ཚིགས་སུ་བཅད་པ་གཉིས་ཀྱིས་སྟོན་ཏེ། འཁོར་བ་ཞེས་བྱ་བ་ནི་འཁོར་ ཞིང་འཁོར་བས་ན་འཁོར་བ་སྟེ། ཇི་སྐད་དུ་རྒྱ་ཆེར་རོལ་པ་ལས།སྲིད་སྲེད་མ་རིག་ དབང་གིས་སྐྱེ་བོ་རྣམས།།མི་དང་ལྷ་གནས་ངན་སོང་ལམ་གསུམ་པོ།

།འགྲོ་བ་ལྔ་པོ་རྣམས་སུ་མི་མཁས་འཁོར། །དཔེར་ན་རྫ་མཁན་འཁོར་ལོ་འཁོར་བ་བཞིན།། ཞེས་གསུངས་ཏེ། རྒྱུ་ལས་དང་ཉོན་མོངས་པའི་དབང་གིས་འབྲས་བུ་འགྲོ་བ་ལྔར་འཁོར་བས་ནའོ། །རྒྱ་མཚོ་ཞེས་བྱ་བ་ནི། རྒྱ་མཚོ་དང་འདྲ་བས་ན་རྒྱ་མཚོ་སྟེ ༑ ཇི་ལྟར་རྒྱ་མཚོ་ཆུ་སྲིན་ལ་སོགས་པ་འཇིགས་པ་དུ་མས་གང་ཞིང༌། ཕ་རོལ་གྱི་མཐའ་མི་མཐོང་བ་ཞེས་བྱ་སྟེ། དེ་བཞིན་དུ་རང་གི་རྣམ་པར་རྟོག་པ་འཁོར་བ་འདིར་འདོད་ཆགས་ལ་སོགས་པའི་ཆུ་སྲིན་ལ་སོགས་པ་སྣ་ཚོགས་ཀྱིས་གང་ཞིང༌། ཕ་རོལ་གྱི་མཐའ་མི་མཐོང་བར་འདྲ་བའོ། །དེ་བས་ན་འཇིགས་ཤིང་བསྒྲལ་བར་དཀའ་བའོ། །གང་ཞིག་རྣམ་བསྒོམ་པ་ཞེས་བྱ་བ་ནི། འདི་ལས་ཇི་ལྟར་ཐར་པར་འགྱུར ༑ ༑ ཞེས་བྱ་བའི་བསམ་པའོ། །དེའི་དོན་ནི་འདི་ཡིན་ཏེ། འདི་ལྟར་ན་བ་དང་གྲང་བ་དང་བཀྲེས་པ་ལ་སོགས་པའི་སྡུག་བསྔལ་ལ་སྡུག་བསྔལ་དུ་ངོ་ཤེས་པ་ནི་འཇིག་རྟེན་པ་ཐམས་ཅད་ལའང་ཡོད་པའི་ཕྱིར་དེ་སྤོང་བར་འདོད་པ་ཙམ་ནི་མྱ་ངན་ལས་འདས་པའི་བསམ་པ་མ་ཡིན་ནོ། །དེ་ལྟ་མོད་ཀྱང་དེ་དག་གི་སྡུག་བསྔལ་ལ་བརྟེན་ཏེ་ངེས་པར་འབྱུང་བ་སྐྱེ་སྟེ། ཇི་སྐད་དུ་སྤྱོད་འཇུག་ལས། སྡུག་བསྔལ་མེད་པར་ངེས་འབྱུང་མེད། །དེ་བས་སེམས་ཁྱོད་བརྟན་པར་མནོས། །ཞེས་གསུངས་སོ། །དེ་ལྟར་སྡུག་བསྔལ་གྱི་སྡུག་བསྔལ་ལ་སྐྱོ་བས་སྡུག་བསྔལ་འདི་ཡི་མཐའ་གང་ལས་བྱུང་ཞེས་ཀུན་ཏུ་བརྟགས་པ་ན་ལས་མི་དགེ་བ་ལས་མངོན་པར་བྱུང་ངོ༌། །དེའི་ཕྱིར་མི་དགེ་བ་སྤང་བར་བྱའོ་སྙམ་པ་ནི་ལེགས་སྨོན་གྱི་བསམ་པ་སྐྱེས་པ་ཡིན་ནོ། །བསམ་པ་དེས་སྡུག་བསྔལ་ལ་སྐྱོ་བར་བྱེད་པ་ཡིན་ནོ།། གལ་ཏེ་དེ་ལྟ་ན་དགེ་བ་བསྟེན་པར་བྱ་ན་སྡུག་བསྔལ་གྱི་མཐའ་དེ་ཙམ་དུ་ཟད་དམ་ཞེས་རྟོག་པ་ན། ཇི་སྲིད་དུ་མི་རྟག་པ་ལ་བརྟེན་པ་དེ་སྲིད་ཀྱི་བར་དུ་སྡུག་བསྔལ་བར་འགྱུར་ཏེ། བཞི་བརྒྱ་པ་ལས། མི་རྟག་པ་ལ་ངེས་པར་གནོད། །གང་ལ་གནོད་ཡོད་དེ་སྡུག་བསྔལ། །དེ་ཕྱིར་མི་རྟག་གང་ཡིན་ཏེ།

།ཐམས་ཅད་སྡུག་བསྔལ་ཞེས་བྱར་འགྱུར། །ཞེས་གསུངས་པས། ཇི་སྲིད་དུ་འཁོར་བར་གྱུར་པ་དེ་སྲིད་དུ་མི་རྟག་ལ། དེ་སྲིད་དུ་སྡུག་བསྔལ་ལོ། །ཞེས་བྱ་བར་ཤེས་ནས། དེའི་ཕྱིར་འཁོར་བ་ལས་བརྒལ་བའི་བྱང་ཆུབ་ཅེས་བྱ་བ་ཞིག་ཡོད་དོ་ཞེས་ཐོས་ཀྱིས་དེ་འཐོབ་པར་བྱའོ་སྙམ་པ་འདི་ནི་དམན་པའི་བྱང་ཆུབ་ཀྱི་སེམས་སོ། །དེ་དག་ནི་གསང་སྔགས་ཀྱི་ལམ་གྱི་སྔོན་དུ་འགྲོ་བ་ཡིན་པས་འདིར་སྐབས་ཀྱི་དོན་མ་ཡིན་ཡང་ ༑ དེ་དག་ལ་བརྟེན་ནས་བསམ་པ་ཕྱི་མ་སྐྱེ་བར་འགྱུར་བས་ཞར་ལ་འོངས་པ་བརྗོད་པའོ། །དེ་ལྟ་བུའི་བསམ་པ་ལ་བརྟེན་ནས་འཁོར་བ་ནི་སྡུག་བསྔལ་དུ་མཐོང་ན་འཁོར་བ་སྤོང་བ་ལ་དེའི་སླད་ན་དེའི་རྒྱུ་གང་ཞེས་རྣམ་པར་རྟོག་པ་ན། དེའི་རྒྱུ་ནི་དངོས་པོར་འཛིན་པ་ཡིན་ཏེ། ཇི་སྐད་དུ་རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ང་རུ་ཡོད་ན་ཡང་ལས་ཏེ ༑ ༑ དེ་ལས་ཡང་ནི་སྐྱེ་བ་ཡིན། །ཞེས་གསུངས་སོ། །དེ་བཞིན་དུ་དངོས་པོ་མེད་པའང་མི་བཟང་སྟེ། མཁས་པས་དངོས་འཛིན་ཡོངས་བཏང་སྟེ། །དངོས་པོ་མེད་པར་མི་བརྟག་གོ །ཞེས་སློབ་དཔོན་ཡན་ལག་མེད་པའི་རྡོ་རྗེས་ཀྱང་གསུངས་སོ།། དེ་བས་ན་རྣམ་པར་རྟོག་པ་ཐམས་ཅད་འཁོར་བར་འགྱུར་ཏེ། རྣམ་རྟོག་གཏི་མུག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བར་བྱེད། །ཅེས་གསུངས་པའི་ཕྱིར་མཚན་མ་དང་རྣམ་པར་རྟོག་པ་ཐམས་ཅད་སྤངས་པ་དེ་ནི་མྱ་ངན་ལས་འདས་པ་སྟེ་དེ་ནི་འདིར་སྐབས་སུ་བབ་པའི་བྱང་ཆུབ་ཀྱི་སེམས། བསྒྲལ་དཀའ་གང་ཞིག་རྣམ་བསྒོམ་པ། །ཞེས་བྱ་བའི་དོན་ཡིན་ཏེ་སྤྲོས་པས་ཆོག་གོ །ཅི་དེ་ལྟར་མྱ་ངན་ལས་འདས་པ་དེ་ཉན་ཐོས་དང་རང་སངས་རྒྱས་ཐམས་ཅད་དང་ཐུན་མོང་བ་ཡིན་ན་འདིར་དམན་པའི་སེམས་སུ་མ་གྱུར་ཏམ་ཞེས་རྒོལ་བའི་ལན་གདབ་པའི་ཕྱིར། རྣལ་འབྱོར་པས་ནི་རང་དོན་དུ། །མྱ་ངན་འདས་པར་གནས་མི་འགྱུར། །ཞེས་གསུངས་ཏེ། དེ་ལྟར་ཤེས་རབ་སྟོང་པ་ཉིད་རྟོག་པ་མེད་པ་ལ་མོས་པར་གྱུར་ན།

དེ་མ་རྟོགས་པ་རྣམས་ལ་སྙིང་རྗེ་ཆེན་པོ་རང་གི་ངང་གིས་སྐྱེ་སྟེ། བྱང་ཆུབ་ཀྱི་སེམས་ཀྱི་འགྲེལ་པ་ལས། དེ་ལྟར་སྟོང་ཉིད་གོམས་བྱས་ན། །གཞན་གྱི་དོན་ལ་ཆགས་པའི་བློ། །འབྱུང་བར་འགྱུར་བར་ཐེ་ཚོམ་མེད། །ཅེས་གསུངས་སོ། །འོ་ན་ནི་ཉན་ཐོས་དང་རང་རྒྱལ་གྱི་བྱང་ཆུབ་མེད་པར་འགྱུར་ཏེ། དེ་དག་ཀྱང་རྟོག་པ་མེད་པར་རྟོགས་པའི་ཕྱིར་རོ་སྙམ་ན། ཁོ་བོས་དེ་བཞིན་དུ་སྨྲ་སྟེ། དེ་ལྟ་ན་བྱང་ཆུབ་རྣམ་པ་གསུམ་ཅིའི་ཕྱིར་བསྟན་ཞེ་ན། དང་པོ་ལམ་ལ་འཇུག་པ་ན་སྙིང་རྗེ་ཤས་ཆུང་བ་རྣམས་མྱུར་དུ་ལམ་མི་གོལ་བར་གཟུད་པའི་ཕྱིར་རིང་དུ་མྱ་ངན་ལས་འདའ་བ་ཡིན་ནོ། །དེ་བས་ན་འཕགས་པ་ལང་ཀར་གཤེགས་པ་ལས། དེ་བཞིན་དེ་དག་ང་ཡི་སྐུ། །སངས་རྒྱས་ཆོས་ཞེས་བྱ་བ་འཐོབ། །ཅེས་གསུངས་པ་དང༌། ཐེག་པ་གཅིག་ཏུའང་བསྟན་པ་ཡིན་ནོ། །དེ་ལྟ་ན་ལམ་ལ་ཁྱད་པར་མེད་ན་ཅིའི་ཕྱིར་ཉན་ཐོས་རྣམས་དམན་པར་བཤད་སྙམ་ན། བློ་གྲོས་ཆེན་པོ་སྙིང་རྗེ་དང་ལྡན་པ་རྣམས་ཅུང་ཟད་དལ་བའང་བཀག་པའི་ཕྱིར་ཏེ། མགོ་ལ་སེམས་ཅན་ཁུར་ཆེན་ཁྱེར་བ་ཡི། །སྐྱེས་ཆེན་རྣམས་ནི་དལ་གྱིས་འགྲོ་མི་མཛེས། །ཞེས་མདོ་སྡེ་རྒྱན་ལས་གསུངས་ཏེ། ལམ་གྱི་དཔེས་ཀྱང་ཤེས་པར་བྱའོ། །དེའི་ཕྱིར་འབྲས་བུའི་ཐབས་དང་ཤེས་རབ་མི་རྟོག་པ་ལས་སེམས་ཅན་གྱི་དོན་འབྱུང་བ་མི་གནས་པའི་མྱ་ངན་ལས་འདས་པ་ཞེས་བྱ་བ་དམིགས་པའི་ཡུལ་ཡིན་པར་བསྟན་པའི་ཕྱིར། གང་གི་ཁྱད་འཕགས་ཞེས་སྨོས་ཏེ། ཉན་ཐོས་ཀྱི་བྱང་ཆུབ་ལས་ཁྱད་པར་དུ་འཕགས་པ་ཡིན་ཏེ་རྒྱུ་ཁྱད་པར་ཅན་སྙིང་རྗེའི་སྒོ་ནས་སེམས་ཅན་ལ་ཆགས་པ་ཡོད་པ་དང་མེད་པའི་ཁྱད་པར་ཏེ། སློབ་དཔོན་ས་ར་ཧས་ཀྱང༌། སྙིང་རྗེ་དང་བྲལ་སྟོང་པ་ཉིད་བསྒོམ་གང༌། །དེས་ནི་ལམ་མཆོག་རྙེད་པ་མ་ཡིན་ནོ། །ཞེས་བྱ་བ་དང་ ༑ བྱང་ཆུབ་སེམས་ཀྱི་འགྲེལ་པ་ལས་ཀྱང༌། ཉན་ཐོས་རྣམས་ནི་ཆགས་བྲལ་བས ༑ ༑ བྱང་ཆུབ་དམན་པ་ཐོབ་མིན་ནམ། །སེམས་ཅན་ཡོངས་སུ་མ་དོར་བས། ། རྫོགས་སངས་རྒྱས་ཀྱི་བྱང་ཆུབ་ཐོབ།

།ཅེས་གསུངས་སོ། །དེའི་འབྲས་བུ་ཇི་སྙེད་ཅིག་གིས་ཁྱད་པར་དུ་འཕགས་ཤེ་ན། སངས་རྒྱས་རྣམས་ཀྱི་ས་གཞན་ཏེ། ། རྣམ་པ་ཀུན་ཏུ་གཞལ་མེད་པས། །རྒྱ་ཆེན་དེ་ནི་སྟོབས་བཅུ་དང༌། །ལྡན་པ་ཡིན་པ་ཙམ་ཞིག་བརྗོད། །དེ་ཡི་སྟོབས་ནི་རེ་རེའང༌། །འགྲོ་བ་ཀུན་བཞིན་དཔག་ ཏུ་མེད། །ཅེས་རིན་ཆེན་ཕྲེང་བ་ལས་གསུངས་པ་བཞིན་ནོ། །མཐས་གཏུགས་པར་ཞེས་བྱ་བ་ནི་དེའི་གོང་ན་གཞན་མེད་པ་ཞེས་བྱ་བའི་ཐ་ཚིག་གོ །དེའི་མཚན་ཉིད་ནི་སངས་རྒྱས་ཞེས་བྱ་སྟེ་སངས་པ་ནི་གཏི་མུག་སངས་པ་སྟེ་དཔེར་ན་གཉིད་སངས་པ་ལྟ་བུའོ། །རྒྱས་པ་ནི་ཡེ་ཤེས་ཀྱི་བློ་རྒྱས་པ་སྟེ་དཔེར་ན་པད་མ་རྒྱས་པ་ལྟ་བུའོ་ཞེས་སྒྲའི་བསྟན་བཅོས་ལས་བཤད་དོ། །དེ་ཉིད་དྲི་མ་མེད་དེ་བྱང་ཆུབ་ཀྱི་སྤྱོད་ ( སྤྱད་ ) པ་ན་འཁོར་བའི་འདམ་ན་གནས་ཀྱང་དེའི་རང་བཞིན་ལ་གོས་པ་མེད་དེ ༑ ཇི་ལྟར་པདྨ་དམར་པོ་ནི། །ཚོན་གྱི་ཉེས་པས་མི་གོས་པ། །དེ་བཞིན་སྲིད་པའི་འདམ་སྐྱེས་ཀྱང༌། །དེ་བྱུང་ཉེས་པས་མི་གོས་སོ། །ཞེས་མཉམ་སྦྱོར་ལས་སོ། །ངོ་མཚར་རྨད་ཅེས་བྱ་བ་ནི་སྟོང་པ་ཉིད་རྟོགས་ཀྱང་སེམས་ཅན་གྱི་དོན་མཛད་པའི་ཕྱིར་ཏེ། ཆོས་རྣམས་སྟོང་པ་འདི་རྟོགས་ནས། །ལས་དང་འབྲས་བུ་སྤྱོད་པ་གང༌།། འདི་ནི་ངོ་མཚར་བས་ཀྱང་མཚར། །རྨད་བྱུང་བས་ཀྱང་རྨད་དུ་བྱུང༌། །ཞེས་བྱང་ཆུབ་སེམས་ཀྱི་འགྲེལ་པ་ལས་སོ། །འགྲིབ་དང་འཕེལ་ལས་རྣམ་པར་གྲོལ། ། ཞེས་བྱ་བ་ནི། འགྲིབ་པ་སྟེ་མི་མཐུན་པའི་ཕྱོགས་སྤངས་པའོ། །འཕེལ་བ་ནི་གཉེན་པོ་ཐོབ་པ་སྟེ་དེ་གྲོལ་བ་ནི་མྱ་ངན་ལས་འདས་པ་ཞེས་བྱ་བའི་ཐ་ཚིག་སྟེ། དབུ་མ་ལས། སྤངས་པ་མེད་པ་ཐོབ་མེད་པ། །ཆད་པ་མེད་པ་རྟག་མེད་པ། ། འགག་པ་མེད་པ་སྐྱེ་མེད་པ།།དེ་ནི་མྱ་ངན་འདས་པར་བརྗོད། །ཅེས་གསུངས་སོ།། བྱང་ཆུབ་བླ་མེད་ཐོབ་ཅེས་བྱ་བ་ནི། མྱ་ངན་ལས་འདས་པ་དེའང་ཉན་ཐོས་དང་རང་རྒྱལ་ལྟར་མྱ་ངན་ལས་འདས་པའི་མཐའ་ལ་མི་གནས་པ་དང༌། འཁོར་བའི་མཐའ་ལ་མི་གནས་པའི་ཕྱིར་མི་གནས་པའི་མྱ་ངན་ལས་འདས་པ་ཞེས་བྱ་བའི་ཐ་ཚིག་སྟེ།

ཇི་སྐད་དུ། བྱང་ཆུབ་ཀྱི་སེམས་ཀྱི་འགྲེལ་པ་ལས། འཁོར་བ་མྱ་ངན་འདས་པ་ལ། །བདག་ཉིད་ཆེ་དེ་མི་གནས་པས། །དེ་ཕྱིར་སངས་རྒྱས་རྣམས་ཀྱིས་ནི ༑ ༑ མི་གནས་མྱ་ངན་འདས་འདིར་བཤད། །ཅེས་གསུངས་སོ། །དེ་དག་གིས་ནི་དམིགས་པར་བྱ་བའི་ཡུལ་བསྟན་ཏོ། །དེ་ལྟར་དེ་ལྟ་བུའི་གོ་འཕང་ཐོབ་པར་བྱའོ་ཞེས་ཀུན་རྫོབ་ཀྱི་རྣམ་པ་ཅན་གྱི་བྱང་ཆུབ་ཀྱི་སེམས་སྨོན་པ་བསྐྱེད་ནས། དེ་ཐོབ་པར་བྱེད་པའི་ཐབས་འཇུག་པའི་བྱང་ཆུབ་ཀྱི་སེམས་ཀྱིས་ཐབས་དང་ཤེས་རབ་ཀྱི་དོན་བསྒོམ་པ་ནི་ཕུང་པོ་ལྔ་སོགས་ཞེས་བྱ་བ་ལ་སོགས་པའོ། །དེ་ལ་ལྔ་སྟེ། ཐབས་དང་ཤེས་རབ་བསམ་མི་ཁྱབ་ཀྱི་དོན་བསྒོམ་པ་དངོས་དང༌། དེའི་མིང་གི་རྣམ་གྲངས་བསྟན་པ་དང༌། འབྲས་བུ་དང་གནས་ལུགས་ཤེས་པའི་སྒོ་ནས་དེ་བསྒོམ་པའི་འཐད་པ་དང༌། རྗེས་སུ་གདམས་པ་དང༌། སྤྱོད་པ་དང་ལྡན་པས་བསྒོམ་པར་བསྟན་པའོ། །དང་པོ་ལ་གསུམ་སྟེ། བསྒོམ་པའི་ཚུལ་དངོས་དང༌། དེ་མཐའ་གསུམ་ལ་མ་རེག་པར་བསྟན་པ་དང༌། དཔེས་གསལ་བར་བྱ་བ་དང༌། རྒྱུན་གྱི་རྣལ་འབྱོར་དུ་བསྟན་པའོ། །དང་པོ་ལ་གསུམ་སྟེ། ཐབས་ཀུན་རྫོབ་ཀྱི་བདེན་པ་བསྒོམ་པ་དང༌། ཤེས་རབ་དོན་དམ་པའི་བདེན་པ་བསྒོམ་པ་དང༌། ཟུང་དུ་ཆུད་པའོ། །དང་པོ་ནི་ཕུང་པོ་ཞེས་བྱ་བ་ལ་སོགས་པ་སྟེ། ཅི་གལ་ཏེ་མི་གནས་པའི་མྱ་ངན་ལས་འདས་པ་འཐོབ་པར་བྱེད་པ་ལ་གཟུགས་ལ་སོགས་པའི་ཆོས་འདི་དག་སྤང་ངམ་ཞེ་ན། མ་ཡིན་ཏེ་ཡུལ་ཕྱིར་བཟློག་པ་ཙམ་གྱིས་བྱང་ཆུབ་མི་འཐོབ་པའི་ཕྱིར་དང་སྣང་བ་དགག་པར་མི་ནུས་པའི་ཕྱིར་རོ། །དེ་བས་ན་ཕུང་པོ་ནི་སྤུངས་པའི་ཕྱིར་ཏེ་ས་ལ་སོགས་པའི་འབྱུང་བ་རྣམས་དང་དེ་རྒྱུར་བྱས་པ་རྣམས་སྤུངས་པའི་ཕྱིར་གཟུགས་ཀྱི་ཕུང་པོ་ཞེས་བྱ་བ་ལ་སོགས་པ་ལྟ་བུའོ། །ལྔ་ནི་རེ་ཞིག་འདི་རྣམས་ཀྱིས་ཀུན་རྫོབ་ཀྱི་བདེན་པ་རབ་ཏུ་རྒྱས་པ་བསྡུས་པའི་ཕྱིར་རོ

༑ ༑ སོགས་ཞེས་བྱ་བ་ནི་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་ཀྱང་བསྡུའོ ༑ ༑ དེ་དག་ནི་ཀུན་ནས་ཉོན་མོངས་པའི་ཆོས་སོ། །རྣམ་པར་བྱང་བ་ལམ་གྱིས་བསྡུས་པའི་ཆོས་གང་ཞེ་ན་ཐེག་གསུམ་ཞེས་གསུངས་ཏེ། འདིར་འདོང་བའི་དོན་གྱིས་ན་ཐེག་པ་སྟེ་འབྲས་བུ་ལ་བྱ་ལ། འདིས་འདོང་བས་ན་ཐེག་པ་སྟེ་ལམ་ལ་བྱའོ། །དེ་ནི་གསུམ་སྟེ། ཉན་ཐོས་དང༌། རང་ཉིད་སངས་རྒྱས་དང༌། བླ་ན་མེད་པའི་བྱང་ཆུབ་བོ། །དེ་དག་སྤང་བར་མི་བྱ་ཞེས་བྱ་བའོ། །དེ་ལ་སྤོང་བ་ནི་གཉིས་ཏེ། མི་སྣང་བས་སྤངས་པ་དང༌། སྐུར་པ་འདེབས་པས་སྤངས་པའོ། །དེ་གཉི་ཀ་མི་རུང་སྟེ། མི་སྣང་བ་མ་ཡིན་ལ་སྐུར་བ་འདེབས་པའང་མི་རུང་བའི་ཕྱིར་རོ ༑ ༑ སྐུར་པ་འདེབས་པ་ནི་མེད་པར་ལྟ་བར་འགྱུར་ཏེ། དེ་ནི་ངན་འགྲོའི་རྒྱུ་ཉིད་ཡིན་པའི་ཕྱིར་ཡང་འདི་དོར་བར་བྱ་སྟེ། ཇི་སྐད་དུ། རིན་ཆེན་ཕྲེང་བ་ལས། ཡོད་པ་པ་ནི་བདེ་འགྲོར་འགྲོ། །མེད་པ་པ་ནི་ངན་འགྲོར་འགྲོ། །ཞེས་བྱ་བ་དང༌། མདོར་ན་མེད་པར་ལྟ་བ་ཉིད། །ལས་ཀྱི་འབྲས་བུ་མེད་ཅེས་པ། །བསོད་ནམས་མ་ཡིན་ངན་སོང་བ། །དེ་ནི་ལོག་པར་ལྟ་བ་ཉིད། །ཅེས་གསུངས་སོ། །ཅི་དེ་ལྟ་ན་འཇིག་རྟེན་པ་རྣམས་དང་ཁྱད་པར་མེད་པར་འགྱུར་རོ་སྙམ་ན། མ་ཡིན་ཏེ། ཆོས་དབྱིངས་ཤིན་ཏུ་མཉམ་པ་ཉིད། །ཆུ་ཤིང་ལྟ་བུར་ཡོངས་སུ་གཟུང༌། །ཞེས་གསུངས་ཏེ། ཆོས་ཀྱི་དབྱིངས་ནི། ཆོས་ཀྱི་རྒྱུ་སྟེ། རྒྱུ་དེ་ནི་ཤིན་ཏུ་མཉམ་པ་སྟེ་རང་བཞིན་གྱིས་ཅིར་ཡང་མ་གྲུབ་པའོ་ཞེས་བྱ་བའི་དོན་ཏེ། ཅིར་ཡང་གྲུབ་ན་ནི་མཉམ་པ་ཉིད་དུ་ག་ལ་འགྱུར། ཇི་ལྟར་ཅིར་ཡང་མ་གྲུབ་པ་གང་ཞེ་ན། བརྟགས་ན་མི་བདེན་པ་ཉིད་ཀྱི་ཕྱིར་རོ། །དེ་བས་ན་སྣང་བའང་མི་འགག་ལ་སྙིང་པོའང་མེད་པ་དེ་བས་ན་ཆུ་ཤིང་དང་མཚུངས་སོ། །དེ་ལྟར་སྤྱོད་པ་ལ་འཇུག་པ་ལས་ཀྱང་ ༑ ཇི་ལྟར་མཐོང་ཐོས་ཤེས་པ་དག །འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། །བདེན་པར་རྟོག་པ་བཟློག་བྱ་ཉིད། །ཅེས་བྱ་བ་གསུངས་ཏེ།

སྒྱུ་མ་ལྟ་བུའམ་རྨི་ལམ་ལྟ་བུའམ། ཆུ་ཟླ་ལྟ་བུ་ཞེས་བྱ་བའི་དོན་ནོ། །དེ་བས་ན་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་ཡིན་ཏེ། དེ་ཉིད་སྟོང་པ་ཉིད་ཅེས་བྱ་སྟེ། དབུ་མ་ལས། གང་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པས། །དེ་ཕྱིར་སྟོང་པ་མ་ཡིན་པའི ༑ ༑ ཆོས་འགའ་ཡོད་པ་མ་ཡིན་ནོ། །ཞེས་བྱ་བ་དང༌། བྱང་ཆུབ་སེམས་ཀྱི་འགྲེལ་པ་ལས་ཀྱང༌། མདོར་ན་ཕུང་པོ་ལྔ་པོ་ནི། །ཆོས་ཀུན་ཞེས་ནི་བཤད་པ་ཡིན ༑ ༑ དེ་ཉིད་ཇི་བཞིན་བཤད་པ་ན། །ཀུན་རྫོབ་རྒྱུན་ནི་ཆད་མི་འགྱུར། །ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་ཀུན་རྫོབ་ཡིན། །ཞེས་གསུངས་སོ། །དེའི་ཕྱིར་ལས་རྒྱུ་འབྲས་གང་ལའང་སྒྲོ་སྐུར་ལས་གྲོལ་བའི་ལྟ་བ་དང་ལྡན་པར་བྱ་སྟེ། བསྐྱེད་པའི་རིམ་པ་ལ་སོགས་པའི་མཚན་མ་དང་བཅས་པའི་ཐབས་ཉམས་སུ་བླང་བར་བྱའོ་ཞེས་བྱ་བ་ནི་ལག་ཏུ་བླང་བའི་རིམ་པའོ། །ཅི་དེ་ལྟར་ཐབས་ཀྱི་རྣམ་པར་ཉམས་སུ་བླང་བ་ནི་གོ་ན། ཆོས་ཐམས་ཅད་ཀྱི་དེ་ཁོ་ན་ཉིད་ཇི་ལྟར་ཉམས་སུ་བླངས། འོན་ཏེ་ཐབས་འབའ་ཞིག་ཙམ་བརྟེན་ན་ནི་འཁོར་བར་འགྱུར་ཏེ། ས་ར་ཧས། འོན་ཏེ་སྙིང་རྗེ་འབའ་ཞིག་བསྒོམ་ན་ཡང༌། །འཁོར་བར་འགྱུར་གྱི་མྱ་ངན་འདའ་མི་འགྱུར། །ཞེས་གསུངས་ལ། འཕགས་པ་ལྷག་པའི་བསམ་པ་བསྐུལ་བའི་མདོ་ལས་ཀྱང༌། ཤེས་རབ་དང་བྲལ་བའི་ཐབས་ནི་འཆིང་བའོ། །ཞེས་འབྱུང་ངོ་ ༑ ༑ དེས་ན་མྱ་ངན་ལས་འདས་པ་དམིགས་པ་ཐམས་ཅད་དང་བྲལ་བར་གང་གིས་བྱེད་ཅེ་ན། སྟོང་པ་བསྒོམ་པར་མི་བྱ་ཞིང༌། །ཞེས་བྱ་བ་ལ་སོགས་པ་གསུངས་ཏེ། དེ་ལ་སྟོང་པ་ཉིད་ཅེས་བྱ་བ་ནི་རང་བཞིན་གྱིས་མ་གྲུབ་པའོ། །དེ་ལྟར་ཡང་བསྒོམ་པར་མི་བྱའོ། །དེ་ཅིའི་ཕྱིར་ཞེ་ན་འོག་ཏུ་སྦྱར་ལ། སྟོང་པར་བཟུང་བ་ལས། རྟོག་པ་ཉུང་མིན་སྐྱེ་བར་འགྱུར། །ཞེས་པ་འཛིན་པ་དང་བཅས་པའི་ཕྱིར་རོ། །དེ་བཞིན་དུ་སྟོང་མིན་བསྒོམ་པར་མི་བྱ་སྟེ།

སྟོང་མིན་བཟུང་བ་ལས་རྟོག་པ་ཉུང་མིན་སྐྱེ་བར་འགྱུར་ཏེ་སྤྲོས་པ་དང་བཅས་པའི་ཕྱིར་རོ། །ཅིའི་ཕྱིར་དེ་གཉིས་སྤྲོས་པ་དང་བཅས་སྙམ་ན། འགའ་ཞིག་སྟོང་པ་ཞེས་བྱ་བ་ཡོད་ན་མི་སྟོང་པ་ཡོད་པར་འགྱུར་ལ། མི་སྟོང་པ་ཡོད་ནའང་སྟོང་པ་ཡོད་པར་འགྱུར་ཏེ་ཕན་ཚུན་ལྟོས་ནས་གྲུབ་པའི་ཕྱིར་རོ། །དེ་བས་ན་དེ་གཉིས་མེད་དེ། དབུ་མ་ལས ༑ གལ་ཏེ་མི་སྟོང་ཅུང་ཟད་ཡོད། །སྟོང་པའང་ཅུང་ཟད་ཡོད་པར་འགྱུར། །མི་སྟོང་ཅུང་ཟད་མེད་པས་ན། །སྟོང་པའང་ཡོད་པར་ག་ལ་འགྱུར།ཞེས་གསུངས་སོ།། འོ་ན་བཅོམ་ལྡན་འདས་ཀྱིས་སྟོང་པ་ཉིད་ཀྱི་ལྟ་བ་གསུངས་པ་ཅིའི་ཕྱིར་སྙམ་ན། དེ་ནི་ལྟ་བ་སྤོང་བའི་ཕྱིར་ཡིན་གྱི། སྟོང་པ་ཉིད་དུ་ལྟ་བ་ནི་མ་ཡིན་ནོ། །རྡོ་རྗེ་གུར་ལས་ཀྱང་དྲང་བའི་དོན་དུ་གསུངས་ལ། དབུ་མ་ལས་ཀྱང༌། རྒྱལ་བ་རྣམས་ཀྱིས་སྟོང་པ་ཉིད། །ལྟ་ཀུན་ངེས་པར་འབྱིན་པར་གསུངས། །གང་དག་སྟོང་པ་ཉིད་ལྟ་བ ༑ ༑ དེ་དག་བསྒྲུབ་ཏུ་མེད་པར་གསུངས། །ཞེས་སྨྲས་ཏེ་བསྒྲུབ་ཏུ་མེད་པ་ནི་བསྐྲུན་དུ་མེད་པ་སྟེ། དཔེར་ན་འགའ་ཞིག་གིས་བྱིན་ཅིག་ཅེས་སྨྲ་བ་ན། དེས་ཅི་ཡང་མེད་དོ་ཞེས་བརྗོད་ན། ཅི་ཡང་མེད་པ་ཉིད་བྱིན་ཅིག་ཅེས་སྨྲ་ན་དེ་ལ་ཇི་ལྟར་བསྒྲུབ་པར་བྱ། འོ་ན་རྣལ་འབྱོར་པ་སོ་སོའི་སྐྱེ་བོ་ལྟར་སྟོང་པ་ཉིད་དུ་མི་བརྟག་གམ་སྙམ་ན། མ་ཡིན་ཏེ་དངོས་པོར་འཛིན་པ་སྤང་བའི་ཕྱིར་རྣལ་འབྱོར་པ་དེས་སྟོང་པ་མི་སྤང་ཞེས་གསུངས་སོ། །འོ་ན་ཅིའི་ཕྱིར་སྟོང་པར་མི་ལྟ་སྙམ་ན་སྟོང་མིན་ཡོངས་སུ་མི་སྤང་སྟེ་སྐྱེ་བར་མཐོང་བའི་ཕྱིར་རོ། །དེའི་ཕྱིར་གང་དང་གང་དུ་རྟོག་པ་དེའི་གཉེན་པོར་གསུངས་ཏེ། རིན་པོ་ཆེའི་ཕྲེང་བ་ལས། རྒྱུ་དང་བཅས་པར་འགག་མཐོང་བས། །ཡོད་པ་ཉིད་དུ་ཁས་མི་ལེན། །རྒྱུ་དང་བཅས་པར་སྐྱེ་མཐོང་བས ༑ ༑ མེད་པ་ཉིད་ལས་འདས་པ་ཡིན། །ཞེས་བྱ་བ་དང༌། དབུ་མ་ལས་ཀྱང༌། བདག་གོ་ཞེས་ཀྱང་བཏགས་གྱུར་ཅིང༌། །བདག་མེད་ཅེས་ཀྱང་བཏགས་པར་གྱུར

༑༑ སངས་རྒྱས་རྣམས་ཀྱིས་བདག་དང་ནི། །བདག་མེད་འགའ་མེད་ཅེས་ཀྱང་བསྟན ༑ ༑ ཞེས་གསུངས་པའི་རིགས་པས་སོ། །འོ་ན་དེ་གཉིས་ཀ་སྤང་ངམ་ཞེ་ན་མ་ཡིན་ཏེ། ཡོངས་སུ་སྤངས་ན་ཀུན་རྟོག་ཏུ་འགྱུར་བའི་ཕྱིར་རོ། །མི་སྤང་ཞེ་ན་མ་ཡིན་ཏེ་མ་སྤངས་ན་འཛིན་པར་འགྱུར་བས། དེ་ཕྱིར་དེ་གཉིས་ཡོངས་སུ་སྤང་ ༑༑ ཞེས་གསུངས་སོ། །དེའི་ཕྱིར་གཉིས་ཀྱི་གཟུང་བ་དང་ཡོངས་སུ་སྤངས་པའི་གནས་དང་བྲལ་བ་ནི་རྣམ་པར་གྲོལ་བ་ཞེས་བྱ་སྟེ། ཇི་སྐད་དུ། རྣམ་པར་མི་རྟོག་པར་བསྟོད་པ་ལས། ཁྱོད་མཐོང་ན་ཡང་འཆིང་འགྱུར་ཞིང༌། ཁྱོད་མ་མཐོང་ཡང་འཆིང་བར་འགྱུར། ཁྱོད་མཐོང་ན་ཡང་གྲོལ་འགྱུར་ཞིང༌། ཁྱོད་མ་མཐོང་ནའང་གྲོལ་བར་འགྱུར། །ཞེས་གསུངས་པ་ལྟ་བུའོ། །མཇུག་བསྡུ་བ་བསྟན་པའི་ཕྱིར ༑ དེ་ཕྱིར་ང་ཞེས་བྱ་བ་ཡི། །ཀུན་རྟོག་འདི་ནི་ཡང་དག་སྤང༌། །ཞེས་བྱ་བར་སྦྱར་ཏེ། དམིགས་པ་སྤང་ཞེས་བྱ་བའི་དོན་ཏོ། །ཅིའི་ཕྱིར་ཞེ་ན། དངོས་པོའི་གནས་ལུགས་འདི་ཡིན་ཞེས་བྱ་བ་མེད་པའི་ཕྱིར་ཏེ། གནས་ལུགས་ཡོད་ན་ཅིའི་ཕྱིར་དེ་ལྟ་བར་མི་འགྱུར་བསམ་པར་མི་འགྱུར། གནས་ལུགས་མེད་པའི་རིགས་པ་ནི། །རྒྱུ་དང་བཅས་པར་སྐྱེ་མཐོང་ཞེས་བྱ་བ་ལ་སོགས་པས་སྔར་ཡང་བསྟན་ཟིན་ལ་འོག་ནས་ཀྱང་འཆད་པར་འགྱུར་རོ། །དེ་ལྟར་གནས་ལུགས་མེད་པས་ན་འདི་ལྟ་བུའོ། །ཞེས་བྱ་བའི་རྣམ་པའང་མེད་ལ། འཁོར་བ་མ་གྲུབ་པ་དང་མྱ་ངན་ལས་འདས་པའང་མ་གྲུབ་པས་ན་འབྲས་བུ་མ་ཐོབ་པ་དང་འཁོར་བར་འཁྱམས་པའི་དྭོགས་པ་དང་འདོད་པའང་མེད་ཅིང། རྒྱུ་རྣམ་པར་རྟོག་པ་དང་བྲལ་བས་སྡིག་པ་ལས་ཀྱང་གྲོལ་ལ། རང་བཞིན་གྱིས་མ་གྲུས་པས་ན་ཐོག་མ་སྐྱེ་བའང་མེད་ལ། དེ་མ་གྲུབ་པས་དེ་ལ་ལྟོས་པའི་འགག་པ་དང། གནས་པའང་མེད་པས་རྣམ་པར་རྟོག་པ་ཐམས་ཅད་ལས་གྲོལ་བ་ནི་ནམ་མཁའ་ལྟ་བུ་སྟེ་དེ་མཁས་པ་བསྒོམ་ཞེས་བྱའོ། །དེ་ལྟར་ཡང༌། དམིགས་པ་མེད་པའི་སེམས་སུ་ནི། །གནས་པ་ནམ་མཁའི་མཚན་ཉིད་ཡིན། །ནམ་མཁའ་བསྒོམ་པ་དེ་ཉིད་ནི།

།སྟོང་ཉིད་བསྒོམ་པར་བཞེད་པ་ཡིན། །ཞེས་བྱང་ཆུབ་ཀྱི་སེམས་ཀྱི་འགྲེལ་པ་ལས་གསུངས་སོ ༑ ༑ གལ་ཏེ་དེ་ལྟར་རྣམ་པར་རྟོག་པ་ཐམས་ཅད་དང་བྲལ་ན་སེམས་ཅན་གྱི་དོན་ལས་ཉམས་པར་མི་འགྱུར་རམ་སྙམ་ན། མ་ཡིན་ཏེ། སྙིང་རྗེ་ལྡན་པས་ཞེས་སྨོས་ཏེ། སྙིང་རྗེ་ནི་རྣམ་པ་གསུམ་སྟེ། སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པའི་སྙིང་རྗེའོ། །དེ་ལ་སྙིང་རྗེ་སྔ་མ་སྔ་མ་ཕྱི་མ་ཕྱི་མའི་རྒྱུར་གྲུབ་པའི་ཕྱིར་ཏེ། དང་པོར་སེམས་ཅན་སྡུག་བསྔལ་བ་རྣམས་མཐོང་བ་ན་མི་བཟོད་པ་ནི་སྙིང་རྗེ་སྟེ་དེ་ནི་འོག་ནས་འབྱུང་བའི་སྙིང་རྗེ་རྣམས་ཀྱི་རྒྱུའོ༑ ༑ རྒྱུ་དེ་ཡོད་པས་གང་ཟག་དང་བྲལ་ཡང་རུང༌། ཆོས་དང་བྲལ་ཡང་རུང་སྟེ་འབད་པའི་ཤུགས་མེད་པར་སྟོང་པ་ཉིད་མ་རྟོགས་པ་རྣམས་ལ་རང་གི་ངང་གིས་སྙིང་རྗེ་སྐྱེ་བ་ནི་དམིགས་པ་མེད་པའི་སྙིང་རྗེའོ། །དེའི་ཕྱིར་སྙིང་རྗེ་དེ་དང་ལྡན་པས་སེམས་ཅན་གྱི་དོན་ལ་རྒྱབ་ཀྱིས་ཕྱོགས་པར་མི་བྱ་སྟེ། ཉན་ཐོས་རང་རྒྱལ་ལྟ་བུར་མི་བྱ་ཞེས་བྱ་བའི་དོན་ཏོ། །འོ་ན་སེམས་ན་ཡོད་པར་གྱུར་ཏམ་ཞེ་ན་མ་ཡིན་ཏེ་སྔར་བཤད་པའི་རིགས་པས་སེམས་ཅན་ཡོད་དང་ཡོད་མིན་ཞེས། །དེ་ལྟར་ཡོངས་སུ་བརྟག་མི་བྱ། །ཞེས་སོ། །དེ་ལྟར་རྣལ་འབྱོར་པས་གོམས་པས་ཤེས་རབ་ཀྱི་དོན་ཐོབ་པ་ནི། སྤྲོས་པ་མེད་པའི་ཞེས་བྱ་བ་རྐང་པ་གཉིས་སོ། ། རྟོག་པ་མེད་ཀྱང་སེམས་ཅན་གྱི་དོན་འབྱུང་བ་ནི་ཐབས་ཏེ། ཡིད་བཞིན་ནོར་བུ་ཞེས་བྱ་བ་རྐང་པ་གཉིས་ཏེ། སྤྱོད་པ་ལ་འཇུག་པ་ལས། ཡིད་བཞིན་ནོར་བུ་བུམ་པ་བཟང་ ༑ ༑ ཇི་ལྟར་རེ་བ་ཡོངས་སྐོང་བ། །དེ་བཞིན་གདུལ་བྱའི་སྨོན་ལམ་གྱི། ། དབང་གིས་རྒྱལ་བའི་སྐུར་སྣང་ངོ༌། །ཞེས་གསུངས་པ་ལྟ་བུའོ། །དེ་ལྟར་ཐབས་དང་ཤེས་རབ་ཟུང་དུ་ཆུད་པར་མཇུག་བསྡུ་བ་ནི། དམིགས་མེད་གནས་སུ་ཞེས་བྱ་བ་ཚིགས་སུ་བཅད་པ་གཅིག་གིས་བསྟན་ཏོ། །དེ་ལྟ་བུའི་དོན་དེ་མཐའ་གསུམ་གྱིས་མ་རེག་པའི་ཚུལ་གྱིས་བསྒོམ་པར་བསྟན་པ་ནི།

གང་ལ་ཞེས་བྱ་བ་ལ་སོགས་པ་སྟེ། དེ་ལྟར་རྣལ་འབྱོར་པ་དམིགས་པའི་ཡུལ་ཐམས་ཅད་ལ་སྒྲོལ་འདོགས་ཆོད་པ་ཙམ་ལ་ལྟ་བ་རྟོགས་པ་ཞེས་བྱ་བར་བརྡར་བཏགས་ཏེ། དེའི་དོན་ཉམས་སུ་ལེན་པ་ན་དམིགས་པ་ཐམས་ཅད་ལ་རྩོལ་བ་གློད་དེ་ཇི་སྲིད་རྟོག་པ་མི་འཇུག་པར་གྱུར་པ་དེར་བསྒོམ་སྟེ། དེའང་སྒོམ་པ་པོ་ནི་བདག་ཉམས་སུ་ལེན་པ་པོའོ་ཞེས་རྟོག་པའོ། །བསྒོམ་པ་ནི་ཞི་གནས་ཀྱི་ཉམས་སུ་མྱོང་བར་ཞེན་པའོ། ། བསྒོམ་བྱ་ནི་དམིགས་པ་ལ་ཡིད་བཞག་པའོ། །ཅི་དེ་ལྟར་ན་ཐ་མལ་པ་ཉིད་དུ་མ་གྱུར་ཏམ་སྙམ་ན། མ་ཡིན་ཏེ་ཐ་མལ་པ་ནི་དམིགས་པ་དང་བཅས་པའི་ཕྱིར་རོ།། ཇི་ལྟར་དམིགས་པ་དང་བཅས་པ་ཡིན་ཞེ་ན། གཟུགས་ལ་སོགས་པ་ལ་བློ་འཇུག་པའི་ཕྱིར་རོ། །ཇི་སྲིད་བློ་འཇུག་པ་ཡོད་པ་དེ་སྲིད་དུ་བསྒོམ་པ་ཡིན་ཞིང་ཇི་སྲིད་སྒོམ་པ་ཡོད་པ་དེ་སྲིད་དུ་ལྷན་ཅིག་སྐྱེས་པ་མ་ཡིན་ཏེ། ཇི་སྲིད་བློ་ནི་འཕེལ་འགྱུར་བ། །དེ་སྲིད་བསྒོམ་པར་འགྱུར་པ་སྟེ། །གང་ཡང་བློ་ཡི་ཡུལ་མེད་པ། ། ལྷན་ཅིག་སྐྱེས་དེ་ཇི་ལྟར་བསྒོམ། །ཞེས་གསུངས་པའི་ཕྱིར་རོ། །སློབ་དཔོན་ཀོ་ཏ་ལིས་ཀྱང༌། དེ་ནི་དངོས་པོའི་གཟུགས་ཀྱིས་ནི། །དམིགས་ཤིང་དམིགས་པ་བསྒོམ་པ་མིན། །བདེ་བའི་རྣམ་པའི་རང་བཞིན་གྱིས། །རང་བྱུང་གཉིས་སུ་མེད་པ་མཆོག །ཅེས་གསུངས་པ་ལྟ་བུའོ། །དེ་ལྟར་བསྒོམ་བྱ་ལ་སོགས་པ་མེད་པ་ཉིད་ཀྱིས་ན། གང་ཡང་བྱ་བ་ཡོད་མིན་ཞེས་གསུངས་ཏེ། བྱ་བ་ཞེས་བྱ་བ་ནི་སྤྱིར་ན་དགེ་བ་དང་མི་དགེ་བ་དང་སྤང་བྱ་དང་གཉེན་པོ་ལ་སོགས་པའི་བྱ་བ་དུ་མ་ལ་འཇུག་མོད་ཀྱང༌། འདིར་ནི་བསམ་གཏན་དང་རྗེས་སུ་འབྲེལ་བའི་བྱ་བ་ལ་བྱའོ ༑ ༑ འོན་ཏེ་སྔར་བཤད་པ་དང་ཟློས་པར་མ་གྱུར་ཏམ་སྙམ་ན། མ་ཡིན་ཏེ་གོང་དུ་བསམ་གཏན་གྱི་དམིགས་པ་ཙམ་ཡིན་ལ། འདིར་ནི་བསམ་གཏན་དང་རྗེས་སུ་འབྲེལ་བའི་བྱ་བ་ཇི་ལྟར་བྱ་བའི་རྒྱུད་ལ་སོགས་པ་ནས་སྐྱིལ་ཀྲུང་བཅའ་བ་ལ་སོགས་པ་གསུངས་པ་དེ་དག་མི་བྱ་ཞེས་བྱ་སྟེ།

ཇི་ལྟར། དེ་བཞིན་སྐྱིལ་ཀྲུང་དྲང་འདུག་སོགས། །ལུས་ཀྱི་བཅོས་པ་ཐམས་ཅད་ཀྱང༌། །ལུས་རྟོག་མངོན་པར་ཞེན་ལས་བྱུང༌། །དྲང་འདུག་སྐྱིལ་ཀྲུང་བཅས་པ་མེད། །ཅེས་ཇི་སྐད་བཤད་པ་ལྟ་བུའོ ༑ ༑ དེ་ལྟར་ན་བྱ་བ་མེད་པ་དེའི་ཕྱིར་བྱེད་པ་པོའང་མེད་དོ་ཞེས་བྱ་བར་སྦྱར་ རོ ༑ ༑ དེ་བཞིན་དུ་འདིར། བཟའ་བྱ་ཉིད་ཀྱང་ཡོད་པ་མ་ཡིན་ཏེ། བཟའ་བྱ་ནི་ཉམས་སུ་མྱོང་བ་ཞེས་བྱ་བར་དགོངས་སོ། །འདི་ལྟར་མྱོང་བ་ནི་གཉིས་ཏེ་ཡོད་པ་དང་མེད་པའོ། །དེ་ལྟར་གང་དུ་མྱོང་ཡང་མི་རུང་སྟེ། སྟོང་པ་དམིགས་པ་སྨྲ་བ་ཡི། །བརྫུན་དུ་སྨྲ་བས་བསླུས་པ་རྣམས། །བདེ་བ་དམ་པ་ཉིད་མི་རྟོགས། ། ཞེས་སློབ་དཔོན་ཏོག་ཙེ་བས་གསུངས་སོ། །གལ་ཏེ་དེ་གཉི་ཀ་མིན་པར་ཉམས་སུ་མྱོང་ངོ་སྙམ་ན། དེ་དག་ཀྱང་ཇི་སྲིད་མྱོང་བ་ཡོད་པ་དེ་སྲིད་དུ་རྟོག་པ་ཡིན་པས་ན་དེ་དོར་བར་བྱའོ། །དེས་བཟའ་བྱ་མེད་པས་ཟ་བ་པོ་ཡང་མེད་པ་དེ་ནི་དོན་དམ་པའི་སྒོམ་པ་ཞེས་མིང་དུ་བཏགས་ཏེ། ཇི་ལྟར་འགའ་ཡང་མཐོང་བ་མེད་པ་ནི་དེ་ཁོ་ན་མཐོང་བའོ། །ཞེས་གསུངས་པ་ལྟ་བུའོ། །དེའི་ཕྱིར་འདི་ལ་སྒྲུབ་པ་པོ་གང་ཡང་མེད་ཅེས་བྱ་སྟེ། སྔར་བསྟན་པའི་ཚུལ་གྱིས་སྒོམ་པ་ལ་སོགས་པ་ཡོད་ན་སྒྲུབ་པ་པོ་ཡོད་པར་འགྱུར་བ་ཞིག་ན། དེ་མེད་པའི་ཕྱིར་སྒྲུབ་པ་པོ་སྟེ་རྣལ་འབྱོར་པ་ཞེས་བྱ་བར་རྟོག་པའང་ག་ལ་ཡོད། སྒྲུབ་པ་པོ་མེད་པའི་ཕྱིར་འབྲས་བུའི་རྣམ་པ་ལ་བསྟོད་པའང་ག་ལ་ཡོད། དེ་ལྟར་མཐའ་ཐམས་ཅད་ལས་གྲོལ་བས་ན་ཉོན་མོངས་པ་ལ་སོགས་པའི་སྤང་བྱ་རྣམས་ཀྱང་མ་གྲུབ་པའི་ཕྱིར་འདིར་འདི་ལ་དོར་བ་མེད་ཅེས་བྱའོ། །སྤང་བྱ་མེད་ན་དེ་སྤོང་བའི་གཉེན་པོ་བླང་བ་ཞེས་བྱ་བ་འདིའང་ག་ལ་ཡོད་པར་འགྱུར། མདོར་བསྡུ་ན་དམིགས་པ་དང་མཚན་མ་ཐམས་ཅད་ལས་རྣམ་པར་གྲོལ་ཞེས་བྱ་བའི་དོན་ཏོ། །ཅི་གལ་ཏེ་དེ་ལྟ་བུ་དེ་ནི་སངས་རྒྱས་ཉག་གཅིག་གི་སྤྱོད་ཡུལ་ཡིན་ཏེ། གསང་བ་སངས་རྒྱས་སྤྱོད་ཡུལ་ཏེ། །དེ་རྣམས་ཀུན་གྱིས་མི་ཤེས་སོ།

།ཞེས་གསུངས་པའི་ཕྱིར་རོ། །འཚང་རྒྱ་བ་ལའང་དམིགས་པ་ལས་གྲོལ་བ་དགོས་ཏེ། དམིགས་པ་དང་ནི་བཅས་པའི་སེམས། ། འགའ་ཞིག་ལ་ནི་གནས་གྱུར་པ། །འགགས་པ་སླར་ཡང་སྐྱེ་འགྱུར་ཏེ། །འདུ་ཤེས་མེད་པའི་སྙོམས་འཇུག་བཞིན། །ཞེས་གསུངས་པའི་ཕྱིར་རོ། །དེ་བས་ན་ཕན་ཚུན་བརྟེན་པའི་སྐྱོན་དུ་འགྱུར་ན། རྣལ་འབྱོར་པ་རྣམས་ཀྱིས་ཇི་ལྟར་རྟོགས་པར་བྱ་སྙམ་ན། དེ་ནི་བདེན་མོད་ཀྱི། འོན་ཀྱང་རྣལ་འབྱོར་པ་རྣམས་ཀྱིས་དཔེའི་ཚུལ་གོམས་པར་བྱས་པ་ལས་རིམ་གྱིས་སྐྱེ་བར་འགྱུར་ཏེ། དབུས་དང་མཐའ་རྣམ་པར་འབྱེད་པ་ལས། དམིགས་པ་ལ་ནི་བརྟེན་ནས་སུ། །མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། །མི་དམིགས་པ་ནི་རབ་ཏུ་སྐྱེ། །ཞེས་བྱ་བ་ལ་སོགས་པ་གསུངས་པ་དང༌། རྣམ་རྟོག་ལས་ནི་རྣམ་རྟོག་དང༌། །སྲིད་པ་ཉིད་ཀྱིས་ སྲིད་པ་དག །ཅེས་གསུངས་སོ། །དེས་ན་རྣལ་འབྱོར་པ་རྣམས་ཀྱི་དཔེ་དེ་གང་ཡིན་ཞེ་ན། དྲི་ཟའི་གྲོང་ཁྱེར་ཞེས་བྱ་བ་ལ་སོགས་པ་གསུངས་སོ། །དྲི་ཟའི་གྲོང་ཁྱེར་ནི་ཇི་ལྟར་སྤྲིན་མེད་པའི་ནམ་མཁའ་ལ་དྲི་ཟའི་གྲོང་ཁྱེར་དང་མི་ལ་སོགས་པའི་སྣང་བ་ནི་ཡོད་པ་དང་མེད་པ་ལས་གྲོལ་བའོ། །སྒྱུ་མ་ནི་སྐྱེ་བོ་རྣམས་ཀྱི་མིག་སྒྱུ་མའི་མཁན་པོས་སྔགས་དང་སྨན་ལ་སོགས་པས་བསླད་པ་ན་དངོས་པོ་ལ་སོགས་པ་མེད་ཀྱང་རྟ་དང་གླང་པོ་ལ་སོགས་པའི་སྣང་བ་འབྱུང་བའོ། །སྨིག་སྒྱུ་ནི་སོས་ཀའི་དུས་སུ་མྱ་ངམ་གྱི་ཐང་ལ་ཉི་མས་གདུང་བའི་མིག་གིས་མཐོང་བའོ། །

འཕྲོག་པ་ཟླ་བའི་གྲོང་ནི་ཇི་ལྟར་རྒྱལ་པོ་ཧ་རི་ཙནྡྲ་ཞེས་བྱ་བ་འཁོར་དང་བཅས་པ་མཁའ་སྤྱོད་དུ་སོང་ངོ་ཞེས་གྲགས་པ་དེའི་གྲོང་ཁྱེར་ནམ་མཁའ་ལ་རྒྱུ་བ་ཞིག་གནས་པ་དེ་ནི་བདེན་པའང་མ་ཡིན་ལ་སྣང་བའང་མི་འགག་པ་བཞིན་ནོ། །རྨི་ལམ་ནི་གོ་བར་གསལ་ལོ། །དེ་ལྟར་ན་འདིར་དཔེ་ལྔ་བསྟན་གྱི། སྤྱིར་ན་མི་བདེན་པའི་སྣང་བའི་དཔེ་བཅུ་གཉིས་ཞེས་བྱ་བ་བཤད་དེ། སྒྱུ་མ་སྨིག་རྒྱུ་དྲི་ཟ་ཡི༑ ༑ གྲོང་ཁྱེར་དང་ནི་དབང་པོའི་གཞུ། །མེ་ལོང་གི་ནི་གཟུགས་བརྙན་དང༌། ། ཆུ་ཟླ་དང་ནི་བྲག་ཆ་དང༌། །རྨི་ལམ་མིག་ཡོར་སྤྲིན་དང་གློག །ཆུ་ཡི་ཆུ་བུར་ཞེས་བྱ་བ། །སྒྱུ་མའི་དཔེ་ནི་བཅུ་དང་གཉིས། །རྣམ་པ་དུ་མར་ཡོངས་མཚོན་པ། ། ཞེས་བདག་བྱིན་གྱིས་བརླབ་པ་ལས་གསུངས་པ་ལྟ་བུའོ། །དཔེ་དེ་བཞིན་དུ་བལྟ་བྱ་ལ་སོགས་པ་ཐམས་ཅད་ཀྱང་སྣང་བའང་མི་འགག་ལ་བཙལ་ན་གང་ནའང་མི་རྙེད་པ་སྟེ། དེའི་ཕྱིར་རྨི་ལམ་སད་པ་ལྟ་བུར་སྦྱོར་བ་འདུས་པ་སྟེ། སྣ་ཚོགས་སུ་སྣང་ཞིང་སྐྱེད་པས་ན་ཐབས་ཡིན་ལ། རང་བཞིན་གྱིས་སྤྲོས་པ་དང་བྲལ་བའི་ཤེས་རབ་མི་ཕྱེད་པ་ནི་སྦྱོར་བ་སྟེ། དཔལ་གསང་བ་འདུས་པ་ལས། ཤེས་རབ་ཐབས་ནི་སྙོམས་འཇུག་པ། །རྣལ་འབྱོར་ཞེས་ནི་བཤད་པ་ཡིན། །ཞེས་གསུངས་སོ ༑ ༑ དེ་འདུས་པ་ནི་ཇི་ལྟར་སྤང་བསམ་དུ་མི་རུང་བའི་ཕྱིར་བསམ་གྱིས་མི་ཁྱབ་བོ ༑ ༑ གལ་ཏེ་དེ་ལྟར་དཔེས་མཚོན་པ་ཙམ་གྱིས་དེ་ཁོ་ན་ཉིད་རྟོགས་པར་གྱུར་ན་ཕ་རོལ་ཕྱིན་པ་བ་དང་ཁྱད་པར་མེད་པར་གྱུར་ཏོ་སྙམ་ན་བདེན་ཏེ། ཇི་ལྟར་སློབ་དཔོན་ཨཱརྱ་དེ་བས། ཆོས་རྣམས་རྨི་ལམ་སྒྱུ་འདྲ་ཞེས། །སངས་རྒྱས་པ་ཀུན་སྨྲ་མོད་ཀྱི། །བདག་བྱིན་བརླབས་ལས་ཕྱིར་བལྟས་པས། །དེ་ནི་བདེན་པ་མཐོང་མི་ནུས ༑ ༑ ཞེས་གསུངས་པའི་ཕྱིར། ཐོས་པ་ཙམ་ལ་བརྟེན་པས་ནི་དེ་ཁོ་ན་ཉིད་མཐོང་མི་ནུས་སོ། །འོ་ན་ཇི་ལྟར་རྟོགས་པར་བྱ་སྙམ་ན། སྔར་བསྟན་པའི་སྒྱུ་མའི་དཔེ་རྣམས་ཀྱིས་རྣལ་འབྱོར་པའི་རྟོག་བཅས་ཀྱི་བློ་ལ་སྤྲོས་པ་དང་བྲལ་བའི་དེ་ཁོ་ན་ཉིད་ཐོས་པས་སྒྲོ་འདོགས་བཅད་ནས་ཉམས་སུ་མྱོང་བ་བློ་ལ་བསྐྱེད་པར་བྱས་པས

༑ དེ་གཉིས་སྙོམས་པའི་དཔེས་རྟོགས་པར་བྱའོ། །མྱོང་བ་གང་གིས་བསྐྱེད་སྙམ་ན། བདག་བྱིན་གྱིས་བརླབ་པ་ཞེས་ཆོས་གཞན་གྱི་མིང་གིས་བཏགས་ན། འདིར་ཤེས་རབ་ཡེ་ཤེས་ཀྱི་དབང་ལ་སྦྱར་བར་བྱའོ། །དེ་དང་རྗེས་སུ་མཐུན་པས་དཀྱིལ་འཁོར་གྱི་འཁོར་ལོའི་ལམ་གྱི་དཔེས་ཀྱང་ཤེས་པར་བྱའོ། །ཞེས་ཤེས་པར་བྱ་བའི་ཕྱིར། ཇི་ལྟར་གཞོན་ནུའི་གཟུགས་ཀྱིས་ནི། །ཞེས་བྱ་བ་ལ་སོགས་པ་གསུངས་ཏེ། དཔེ་རྣམས་ཀྱི་ནང་ན་བུད་མེད་སྒྱུ་མའི་དཔེ་མཆོག་ཡིན་ཏེ། སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་ཆེ། །ཞེས་བསྟན་ཏོ། །དེ་བས་ན་ཇི་ལྟར་གཞོན་ནུས་བདེ་བ་མྱོང་ཡང་བརྗོད་པར་མི་ནུས་སོ། །བདེ་བ་དེ་གང་ཞེ་ན། དབང་པོ་གཉིས་ནི་འདུས་པ་ཡི། །བྷ་གར་ལིང་ག་རབ་བཞག་སྟེ། ། འདུ་ཤེས་གསུམ་གྱིས་ཟིན་པར་བྱས་པས་འདོད་པའི་ཉེས་པས་མི་གོས་པར་བྱས་པའི་བདེ་བ་གང་ཡིན་པའོ། །དེའི་བདེ་བ་དེ་ནི་སངས་རྒྱས་ཀྱི་ཡེ་ཤེས་དང་མཐུན་ པའི་ཕྱིར་རྗེས་སུ་དྲན་པ་བསྒོམ་ཞེས་བྱའོ། །ཡེ་ཤེས་ཇི་ལྟ་བུ་ཞེ་ན། ཐོག་མ་ལ་སོགས་པའི་རྟོག་པ་མེད་པས་སྤྲོས་པ་མེད་པའང་ཡིན་ལ། མྱོང་བ་རིག་པའི་ཕྱིར་ཐབས་ཀྱང་ཡིན་ལ། ཟུང་དུ་ཆུད་པ་དེ་སྨྲ་བར་ནུས་པའང་མ་ཡིན་ཏེ། དེའི་ཕྱིར་ དཔེ་འདི་མཆོག་ཏུ་གྱུར་ཏོ་ཞེས་བྱའོ། །ཅི་གལ་ཏེ་འདི་ཉིད་དེ་ཁོ་ན་དངོས་མ་ཡིན་ ནམ་ཞེ་ན། མ་ཡིན་ཏེ་མྱོང་བའི་ཕྱིར་རོ། །ཇི་ལྟར། ཅི་ཙམ་རྟོག་མེད་ཟབ་མོ་ཞིག། བློ་ཡི་ཡུལ་དུ་སྣང་ཞེ་ན། །མི་རྟོག་ཟབ་མོའི་ཉམས་མྱོང་བ། །མྱོང་བ་ཡིན་ཕྱིར་དེ་ཉིད་མིན། །ཞེས་བཤད་པ་ལྟ་བུ་དང༌། ཡེ་ཤེས་གྲུབ་པ་ལས་ཀྱང༌། དབང་པོ་གཉིས་བྱུང་བདེ་བ་ནི། །དེ་ཉིད་ཡིན་ཞེས་སྐྱེས་ངན་སྨྲའི། །དེ་ནི་བདེ་ཆེན་དེ་ཉིད་དུ ༑ ༑ རྒྱལ་བ་མཆོག་གིས་མ་གསུངས་སོ། །ཞེས་བྱ་བ་དང༌། རྡོ་རྗེ་ཨ་ར་ལི་ལས་ཀྱང་ ༑ མི་ཡི་ཕྱག་རྒྱ་འཇིག་ཚུལ་ཅན། །དེ་ཡི་ཡེ་ཤེས་ངང་གིས་འཇིག །ཞེས་བྱ་བ་དང༌། བརྟག་པ་གཉིས་པ་ལས་ཀྱང༌། གང་ཕྱིར་འབྱུང་བ་ཆེ་བདེ་བ།

།དེ་ཕྱིར་བདེ་བ་དེ་ཉིད་མིན། །ཞེས་བྱ་བ་དང༌། དཔལ་གསང་བ་གྲུབ་པ་ལས་ཀྱང༌། ལས་ཀྱི་ཕྱག་རྒྱ་ཁྲོ་སྒྱུ་ཅན། །རྣམ་རྟོག་མང་བས་སྤང་བར་བྱ། །ཡེ་ཤེས་ཕྱག་རྒྱའང་དེ་བཞིན་ཏེ། །རྣམ་རྟོག་མང་བས་སྤང་བར་བྱ། །ཞེས་གསུངས་པའི་ཕྱིར་རོ། །དེ་བས་ན་རྣལ་འབྱོར་པ་རྣམས་ལ་མཚོན་པར་བྱེད་པ་ཙམ་གྱི་དཔེ་ལ་དེ་ཁོ་ན་ཉིད་དུ་འ༷ཆེལ་བ་འདི་སྤང་བར་བྱའོ། །དེའི་ཕྱིར་སློབ་དཔོན་སྐལ་ལྡན་གྱིས་ཀྱང༌། རྣམ་གྲངས་མ་ཡིན་པའི་དོན་དམ་ཞེས་བྱ་བ་བློའི་ཡུལ་ལས་གྲོལ་བ་དང༌། རྣལ་འབྱོར་པའི་བློ་ལ་སྣང་བ་རྗེས་སུ་མཐུན་པའི་དོན་དམ་ཞེས་བྱ་བ་གཉིས་སུ་ཤེས་རབ་སྒྲོན་མ་ལས་བཤད་དོ། །བདེན་པ་གཉིས་ལས་ཀྱང༌། སྐྱེ་སོགས་བཀག་པ་ཡང་དག་དང༌། །མཐུན་པའི་ཕྱིར་ན་འདོད་པ་ཡིན། །ཞེས་བྱ་བ་ལ་སོགས་པ་བཤད་པ་ལྟ་བུའོ། །ཞར་ལ་འོངས་པའོ། །དཀྱུས་མའི་དོན་ལ་འཇུག་པར་བྱ་སྟེ། གཟུགས་རྣམས་སྣ་ཚོགས་ལྟ་བ་དང༌། །ཞེས་བྱ་བ་ལ་སོགས་པས། དེ་ལྟར་དེ་ཁོ་ན་ཉིད་ཀྱི་རྟོགས་པ་དང་ལྡན་པས་ཆུ་བོའི་རྒྱུན་ལྟར་དེ་ཁོ་ན་ཉིད་ཀྱི་རྣལ་འབྱོར་དུ་བྱ་བར་སྟོན་ཏེ། དེའང་འདི་ལྟར་རྣལ་འབྱོར་པ་ནི་རྣམ་པ་གསུམ་སྟེ། ལས་དང་པོ་པའི་རྣལ་འབྱོར་པ་དང༌། བརྟན་པ་སྐྱེས་པའི་རྣལ་འབྱོར་པ་དང༌། ཆེར་བརྟན་པའི་རྣལ་འབྱོར་པའོ། །དང་པོ་ནི་དེ་ཁོ་ན་ཉིད་ཀྱི་ཉམས་དང་རྟོགས་པ་ཐོབ་པ་ཙམ་ལ་བྱའོ། །གལ་ཏེ་ལས་དང་པོ་པ་ཞེས་བྱ་བ་མོས་པ་ཐོབ་པ་ཙམ་ལ་མི་བྱའམ་ཞེ་ན། མི་བྱ་སྟེ་དེ་ལ་རྣལ་འབྱོར་རྒྱུན་དུ་སྐྱེ་བར་འགྱུར་ཞེས་བྱ་བ་འདི་ལ་འགལ་བའི་ཕྱིར་རོ། །འཕགས་པ་བྱང་ཆུབ་སེམས་དཔའི་སྡེ་སྣོད་ལས་ཀྱང༌། ཇི་སྲིད་དུ་ངས་ཆོས་ཐམས་ཅད་མཉམ་པ་ཉིད་དུ་མ་རྟོགས་པ་དེ་སྲིད་དུ་དགེ་བའི་རྩ་བ་ལ་ཡང་དག་པར་ཞུགས་པ་མ་ཡིན་ནོ་ཞེས་གསུངས་པ་ལྟ་བུའོ། །དེ་བས་ན་རྟོགས་པ་ཐོབ་པ་དང་སྤྱོད་པ་ཐོབ་པའི་རྣལ་འབྱོར་པ་ལ་བཞག་གོ །དེ་ལྟ་བུའི་རྣལ་འབྱོར་པ་དེས་ཡུལ་རྣམས་ལ་ལོངས་སྤྱད་པ་ན།

དང་པོར་སྣང་བ་དགྲ་བོར་འཆར་བའི་དུས་ཞེས་བྱ་སྟེ་རེས་འགའ་ཞིག་ཡུལ་གྱི་རྐྱེན་གྱིས་གནོད་པར་འགྱུར་བའི་ཕྱིར་ རོ ༑ ༑ འདིའང་ཡུལ་རྣམས་ལ་ལོངས་སྤྱད་པས་དེ་ཁོ་ན་ཉིད་དུ་འགྱུར་བ་ཞེས་བྱ་བར་ནི་མི་ལྟ་སྟེ། འདི་ལྟར་ཀུན་ནས་ཉོན་མོངས་པ་རྣམས་ལ་ཐར་པ་ག་ལ་ཡོད། གལ་ཏེ་དེ་ལྟར་ན། འདོད་ཆགས་ཀྱིས་བསྐྱེད་འཇིག་རྟེན་པ། །འདོད་ཆགས་ཉིད་ཀྱིས་རྣམ་གྲོལ་འགྱུར། །ཞེས་བྱ་བ་དང་འགལ་བར་མ་གྱུར་ཏམ་ཞེ་ན། མ་ཡིན་ཏེ། དེ་ནི་ཐ་མལ་པའི་འདོད་ཆགས་རྡོ་རྗེ་ཆགས་པས་སྤོང་ལ། དཀའ་ཐུབ་ཀྱིས་བཅིངས་པ་རྣམས་བདེ་བའི་རྣམ་པས་གྲོལ་བར་བྱེད་པ་སྟེ། ཇི་ལྟར་སྣུམ་གྱི་དྲི་མ་སུག་པའི་དྲི་མས་འདོན་པར་བྱེད་པ་བཞིན་ཏེ། དེ་བས་ན་དཔལ་གསང་བ་འདུས་པ་ལས། དཀའ་ཐུབ་སྡོམ་པ་མི་བཟད་པས། །བསྒྲུབས་ཀྱང་འགྲུབ་པར་མི་འགྱུར་གྱི། །འདོད་པའི་ཡོན་ཏན་ཐམས་ཅད་ནི། །བསྟེན་ན་མྱུར་དུ་འགྲུབ་པར་འགྱུར། །ཞེས་བྱ་བའང་དཀའ་ཐུབ་ཀྱིས་དག་པར་ལྟ་བ་སུན་དབྱུང་པའི་ཕྱིར་ཡིན་གྱི། ཡུལ་བསྟེན་པ་མཆོག་ཏུ་གྲོལ་བར་བྱེད་པ་མ་ཡིན་ཏེ། ཁྱད་པར་དུ་འཕགས་པའི་བསྟོད་པ་ལས། སེར་སྐྱས་ཡུལ་རྣམས་ལ་སྤྱད་ཅིང༌། །ཡེ་ཤེས་འགྱུར་མཆི་སྡིག་བྲལ་བ། ཁྱོད་ཀྱིས་ཀུན་ནས་ཉོན་མོངས་ལ། །ཐར་པ་ག་ལ་ཡོད་ཅེས་གསུངས། །ཞེས་གསུངས་པ་ལྟ་བུའོ། །དེ་བས་ན་མི་འགལ་བ་གཉེན་པོ་མ་ཡིན་གྱི། འགལ་བས་འགལ་བ་སྤོང་བས་གཉེན་པོ་ཡིན་ནོ། །དྭོགས་པ་བསུ་བའི་སྤྲོས་པས་ཆོག་གོ །དེ་བས་ན་ཡུལ་ལ་ལོངས་སྤྱོད་པ་དགག་པར་མི་བྱ་སྟེ ༑ དེ་དག་གིས་རྟོགས་པའི་གྲོགས་སུ་འགྱུར་བའི་ཕྱིར་རོ། །དེ་ལྟར་རྣལ་འབྱོར་ལས་དང་པོ་པས་སྤང་བྱ་དང་གཉེན་པོ་འདྲེ་ཞིང་ལོངས་སྤྱད་པ་ལས། རྣལ་འབྱོར་བརྟན་པ་སྐྱེས་པར་གྱུར་པ་ན། ཡུལ་ཐམས་ཅད་སྣང་ལ་རང་བཞིན་མེད་པའི་ཉམས་སུ་སྐྱེ་བར་འགྱུར་ཏེ། ཧེ་བཛྲ་ལས། ཇི་ལྟར་སྒྱུ་མ་རྨི་ལམ་དང༌། །ཇི་ལྟར་བར་མའི་སྲིད་ཡིན་པ། །རྟག་ཏུ་གོམས་པའི་རྣལ་འབྱོར་ལས།

།དཀྱིལ་འཁོར་ཉིད་ནི་དེ་བཞིན་འདོད། །ཅེས་གསུངས་པ་ལྟ་བུའོ། །དེ་ལྟར་གཉིས་ནི་མཉམ་གཞག་ཅེས་བྱ་སྟེ། དེ་གཉི་ཀ་ལའང་གཉེན་པོ་བསྟེན་པའི་ཕྱིར་རྒྱུ་རྣལ་འབྱོར་རྒྱུན་ཏུ་སྐྱེ་བ་ཞེས་བྱ་བའི་མིང་བཏགས་པ་ཡིན་ནོ། །དེ་ལྟར་གོམས་པ་ལས་ཆེར་བརྟན་པའི་རྣལ་འབྱོར་པ་རྣམས་ལ་གཟུགས་ལ་སོགས་པ་རྗེས་ཐོབ་ལ་སྣང་བ་དང་ ༑ མཉམ་པར་བཞག་པ་ལ་ཁྱད་པར་མེད་པ་ལྟ་བུར་འགྱུར་ཏེ། ཆུ་བོའི་རྒྱུན་ནི་རབ་འབབ་དང༌། །མར་མེའི་རྩེ་མོ་རབ་བཅིངས་ལྟར། །རྟག་ཏུ་དེ་ཉིད་རྣལ་འབྱོར་གྱིས། །ཉིན་དང་མཚན་དུ་མཉམ་པར་བཞག །ཅེས་གསུངས་པ་ལྟ་བུའོ། ། སྔ་མ་དང་ཁྱད་པར་ནི་འདི་ལ་གཉེན་པོ་མེད་པར་རང་ཤུགས་ཀྱིས་སྐྱེ་བའི་ཕྱིར་རྒྱུན་ཏུ་མཉམ་གཞག་ཅེས་མི་ཐོབ་པས་ན་རྣལ་འབྱོར་རྟག་ཏུ་སྐྱེ་བར་འགྱུར་ཞེས་བྱའོ ༑ ༑ མཉམ་པར་བཞག་པ་དང་ཁྱད་པར་གཏན་མེད་པ་ནི་མ་ཡིན་ནོ། །མཉམ་པར་བཞག་པ་ལ་ནི་དམིགས་པ་ཐམས་ཅད་ལས་རྣམ་པར་གྲོལ་བ་སྟེ། དེ་ཉིད་རིག་པའི་ཕྱིར་རོ། །དེ་ཉིད་རིག་པ་སྤྲོས་པ་དང་བྲལ་བར་དབུ་མ་ལས། གཞན་ལས་ཤེས་མིན་ཞི་བ་དང༌། །སྤྲོས་པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མིན། །དེ་ནི་དེ་ཉིད་མཚན་ཉིད་དོ། །ཞེས་བཤད་པ་ལྟ་བུའོ། །ཇི་སྐད་དུ་སྤྱོད་འཇུག་ལས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ ༑ ༑ དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་གསུངས་སོ། །འདི་ལ་ཡུལ་གྱི་དམིགས་པའི་སྣང་བ་མེད་པར་ཤེས་པར་བྱ་སྟེ། བཞི་བརྒྱ་པ་ལས་ཀྱང༌། གཟུགས་མཐོང་ཚེ་ན་བུམ་པ་ནི། །ཐམས་ཅད་ཁོ་ན་མཐོང་མི་འགྱུར། །བུམ་པ་མངོན་སུམ་ཞེས་བྱ་བར། །དེ་ཉིད་རིག་པ་སུ་ཞིག་སྨྲ།། ཞེས་གསུངས་པ་དང༌། འདི་ཉིད་ཀྱི་རྒྱུད་ཕྱི་མ་ལས་ཀྱང༌། གང་ཚེ་སེམས་ཀྱིས་གཟུགས་ཀྱི་ནི། །སྔོ་སོགས་ཁ་དོག་མི་མཐོང་བ། །ཞེས་བྱ་བ་གསུངས་སོ། །དེའི་ཕྱིར་རྗེས་སྤྱོད་ཀྱི་སྣང་བ་ཐམས་ཅད་སྣང་ལ་རང་བཞིན་མེད་པ་ཞེས་བྱ་བར་ཤེས་པར་བྱའོ།

།ད་ནི་གཉིས་སུ་མེད་པའི་ཡེ་ཤེས་སྤྲོས་པ་ཐམས་ཅད་དང་བྲལ་བ་དེའི་མིང་གི་རྣམ་གྲངས་བརྗོད་པར་བྱ་བའི་ཕྱིར། འདི་ནི་གཉིས་སུ་མེད་པར་བརྗོད།། ཅེས་བྱ་བ་ལ་སོགས་པ་གསུངས་ཏེ། ཐབས་དང་ཤེས་རབ་ཀྱི་དོན་བསྒོམ་པ་འདི་ལ་གཉིས་སུ་མེད་པ་ཞེས་མིང་དུ་བྱའོ། །ཅིའི་ཕྱིར་ཞེ་ན་ཐབས་དང་ཤེས་རབ་སོ་སོ་དང་འདྲེས་པ་དང་འདྲེས་པ་མ་ཡིན་པ་ཞེས་གཉིས་ལ་བརྟེན་པའི་རྟོག་པ་ལས་གྲོལ་བའི་ཕྱིར་ཏེ། ཇི་སྐད་དུ་ཏོག་ཙེ་བས། དྭོགས་པ་ཀུན་ལས་རྣམ་པར་གྲོལ། ། གཉིས་གཉིས་མེད་ཅིང་མཆོག་ཞི་བ། །མཁའ་མཉམ་རྣམ་པར་རྟོག་ལས་གྲོལ། ། འདི་ནི་གཉིས་སུ་མེད་པར་བརྗོད། །ཅེས་བྱ་བ་ལ་སོགས་པ་གསུངས་སོ། །འདི་ནི་བྱང་ཆུབ་སེམས་མཆོག་ཉིད། །ཅེས་བྱ་བ་ནི། སངས་རྒྱས་རྣམས་ཀྱི་དོན་དམ་པ་བྱང་ཆུབ་ཀྱི་སེམས་དང་མཐུན་པའི་ཕྱིར་ཏེ། དཔལ་གསང་བ་འདུས་པ་ལས། བདག་མེད་པ་ཡི་ཆོས་ལས་བྱུང༌། །སངས་རྒྱས་བྱང་ཆུབ་རྫོགས་དམ་པ། །རྣམ་པར་མི་རྟོག་དམིགས་སུ་མེད། །བྱང་ཆུབ་སེམས་ལ་ཕྱག་འཚལ་བསྟོད། །ཅེས་བྱ་བ་ལ་སོགས་པ་གསུངས་པ་ལྟ་བུའོ། །དེ་ཉིད་མཚན་མ་དང་རྣམ་པར་རྟོག་པས་མི་ཕྱེད་པའི་ཕྱིར་རྡོ་རྗེ་ཞེས་བྱ་སྟེ། རྡོ་རྗེ་རྩེ་མོའི་རྒྱུད་ལས། སྲ་ཞིང་སྙིང་པོ་ཁོང་ སྟོང་མེད། །གཅད་དང་གཞིག་པར་བྱ་བ་མིན། །བསྲེག་པར་བྱ་མིན་འཇིག་ མེད་པས། །སྟོང་ཉིད་རྡོ་རྗེར་བརྗོད་པར་བྱ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །དེ་ཉིད་རྡོ་རྗེ་སེམས་དཔའ་ཞེས་བྱ་སྟེ། རྡོ་རྗེ་རྩེ་མོ་ལས། བྱང་ཆུབ་མཆོག་གི་ཡེ་ཤེས་དང༌། །དེ་ནི་རྡོ་རྗེར་ངེས་པར་བརྗོད། །ཡེ་ཤེས་རྡོ་རྗེ་ལས་བྱུང་བ། །དེ་ནི་རྡོ་རྗེ་སེམས་དཔར་བརྗོད། །ཅེས་གསུངས་པ་ལྟ་བུའོ། །རྡོ་རྗེ་ སེམས་དཔའ་དཔལ་ཞེས་བྱ་བ་ནི། དཔལ་མཆོག་དང་པོ་ལས། ཐོག་མཐའ་ མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ ཀུན་བདག་ཉིད། །བཅོམ་ལྡན་འདས་དཔའ་མཆོག་དང་པོའི་སྐྱེས་བུའོ། །ཞེས་ བྱ་བ་ལ་སོགས་པ་གསུངས་པ་ལྟ་བུའོ།

།ཡང་དེ་ཉིད་རྫོགས་པའི་སངས་རྒྱས་ ཞེས་བྱ་སྟེ། དཔལ་ཀྱེའི་རྡོ་རྗེ་ལས། དང་པོ་རྟོགས་ཕྱིར་སངས་རྒྱས་ང༌། །ཞེས་ གསུངས་པ་ལྟ་བུའོ། །དེ་ཉིད་བྱང་ཆུབ་ཅེས་བྱ་སྟེ། རྡོ་རྗེ་གུར་ལས། སེམས་དཔའ་མེད་ཅིང་བསྒོམ་པ་མེད། །སྔགས་མེད་ལྷ་ཡང་མེད་པ་སྟེ། །སེམས་ཀྱི་རྡོ་རྗེ་ལས་བྱུང་བ། །འདི་ནི་བྱང་ཆུབ་རིམ་བསྟན་པའོ། །ཞེས་བྱ་བ་ལ་སོགས་པ་གསུངས་སོ། །དེ་ཉིད་ཤེས་རབ་ཕ་རོལ་ཕྱིན་ཞེས་བྱ་བའི་དོན་ཡང་རྡོ་རྗེ་རྩེ་མོ་ལས་གསུངས་པ། རབ་སྦྱོར་སྦྱོར་བ་ཤེས་འགྱུར་ཞེས། ཁྱད་པར་དུ་ནི་རྟོགས་པར་བྱེད ༑ ༑ བདེན་པ་དེ་ཉིད་ཤེས་པ་ཡི། །ཤེས་པས་ཤེས་རབ་ཅེས་སུ་བཤད། ། ཉན་ཐོས་རང་རྒྱལ་ཕྱི་རོལ་གྱི། །ཤེས་རབ་ལས་ནི་བླ་མར་བརྗོད། །དེ་བཞིན་ཉིད་གཞོལ་ཕ་རོལ་ཕྱིན། །ཤེས་རབ་ཕ་རོལ་ཕྱིན་ཞེས་བཤད། །ཅེས་གསུངས་སོ ༑ ༑ དེ་བས་ན་སྔར་བཤད་པའི་གཉིས་སུ་མེད་པ་ཉིད་ཡིན་པར་སློབ་དཔོན་ཕྱོགས་ཀྱི་གླང་པོས་ཀྱང་བཤད་དེ། ཤེས་རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་གཤེགས། །ཞེས་གསུངས་སོ། །དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡིན་པས་ཕ་རོལ་དུ་ཕྱིན་པ་ཀུན་གྱི་དངོས་གཞིར་འགྱུར་ཏེ། འཕགས་པ་སྡུད་པ་ལས། ཕ་རོལ་ཕྱིན་ལྔ་བྱང་ཆུབ་ཡོན་ཏན་ཇི་སྙེད་པ། །དེ་དག་ཀུན་ཀྱང་ཤེས་རབ་ཕ་རོལ་ཕྱིན་ལས་སྐྱེས། །གང་ན་རྒྱལ་བའི་ཤེས་རབ་ཕ་རོལ་ཕྱིན་འདི་འགྲོ། །དེ ་ ཉིད་ནས་ནི་ཡོན་ཏན་ཆོས་ཀུན་འགྲོ་ ( བར་འགྱུར ) ། །ཞེས་བྱ་བ་དང༌། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། །ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། །དགེ་ཆོས་ཆུད་མི་གསན་ཕྱིར་ ཡོངས་སུ་འཛིན་པ་ཡིན། །འདི་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་ བྱེད ༑ ༑ ཅེས་ཇི་སྐད་གསུངས་པ་ལྟ་བུའོ། །དེ་ཉིད་ལ་མཉམ་པ་ཉིད་ཅེས་བྱ་སྟེ་འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་འགྱུར་པའི་ཕྱིར་རོ། །ཇི་སྐད་དུ།རྩ་བ་ཤེས་རབ་ལས། མྱ་ངན་འདས་མཐའ་གང་ཡིན་པ།

།དེ་ཉིད་འཁོར་བའི་མཐའ་ཡིན་ཏེ། །དེ་གཉིས་ཁྱད་པར་ཅུང་ཟད་ནི། །ཤིན་ཏུ་ཕྲ་བའང་ཡོད་མ་ཡིན ༑ ༑ ཞེས་གསུངས་པ་ལྟ་བུའོ། །དེ་ཉིད་བསམ་པར་བྱ་བ་ཉིད་ཡིན་ཏེ། མྱ་ངན་ལས་འདས་པ་དེ་མཁས་པ་རྣམས་ཀྱིས་འདོད་པར་བྱ་བ་ཉིད་དུ་གྱུར་པའི་ཕྱིར་ཏེ། ཇི་སྐད་དུ། རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པུ། །དེ་ཚེ་ལྷག་མ་ལོག་པ་ཞེས། །རྒྱལ་བ་རྣམས་ཀྱིས་གང་གསུངས་པ། །མཁས་པ་ཅིའི་ཕྱིར་འདོད་མི་བྱེད། །ཅེས་གསུངས་པའི་ཕྱིར་མཁས་པ་རྣམས་ཀྱིས་འདོད་པར་བྱ་བར་བཤད་དོ། །དེ་ཉིད་སངས་རྒྱས་ཀུན་གྱི་མཆོག་ཡིན་ཏེ། སངས་རྒྱས་མཉམ་སྦྱོར་ལས། སེམས་དཔའ་སངས་རྒྱས་ཀུན་གྱི་དངོས། །རྡོ་རྗེ་སེམས་དཔའ་བདེ་བའི་མཆོག །འདི་ནི་རང་བྱུང་བཅོམ་ལྡན་འདས། །གཅིག་པུ་རབ་ཏུ་ཆེ་བའི་ལྷ།། ཞེས་གསུངས་པ་ལྟ་བུ་སྟེ། རིགས་ལྔ་པོ་ཐམས་ཅད་ཀྱང་རྡོ་རྗེ་འཆང་ཆེན་པོར་འདུས་པའི་ཕྱིར་རོ། །བསྒོམ་པ་ཉིད་ཅེས་བྱ་བ་ནི་དམིགས་སུ་མེད་པའི་ཕྱིར་རོ། ། དཔལ་གསང་བ་འདུས་པ་ལས། དངོས་པོ་མེད་པ་བསྒོམ་པའི་དངོས། ། བསྒོམ་པར་བྱ་བ་བསྒོམ་པ་མིན། །དེ་ལྟར་དངོས་པོ་དངོས་མེད་པས། །བསྒོམ་ པ་དམིགས་སུ་མེད་པའོ། །ཞེས་གསུངས་པ་ལྟ་བུའོ།

།དེ་དག་ལ་སོགས་པ་དེ་ཁོ་ན་ཉིད་ཀྱི་མིང་གི་རྣམ་གྲངས་བསམ་གྱིས་མི་ཁྱབ་པ་འབྱུང་བའང༌། དེ་ཁོ་ན་ཉིད་གཅིག་ལ་ཡོན་ཏན་གྱི་ལྡོག་པའི་དབྱེ་བས་ཤེས་པར་བྱའོ། །ཅི་དེ་ཁོ་ན་ཉིད་འདི་ལས་ཡོན་ཏན་གྱི་ཆོས་ཅི་ཞིག་འབྱུང་བར་འགྱུར་སྙམ་ན། འཁོར་བ་དང་མྱ་ངན་ལས་འདས་པའི་ཆོས་མཐའ་དག་འབྱུང་བར་འགྱུར་ཏེ། འཕགས་པ་དགོངས་པ་ངེས་པར་འགྲེལ་བ་ལས།ཐོག་མ་མེད་པ་དུས་ཀྱི་དབྱིངས། །ཆོས་རྣམས་ཀུན་གྱི་ གནས་ཡིན་ཏེ། །དེ་ཡོད་པས་ན་འགྲོ་ཀུན་དང༌། །མྱ་ངན་འདས་པའང་འཐོབ་པར་འགྱུར ༑ ༑ ཞེས་གསུངས་པ་དང༌། དབུ་མ་ལས་ཀྱང༌། གང་ལ་སྟོང་པ་ཉིད་རུང་བ ༑ ༑ དེ་ལ་ཐམས་ཅད་རུང་བར་འགྱུར། །གང་ལ་སྟོང་ཉིད་མི་རུང་བ། །དེ་ལ་ཐམས་ཅད་རུང་མི་འགྱུར། །ཞེས་གསུངས་པས་ན་ཐམས་ཅད་ཀྱི་གཞི་ཡིན་པར་གྲུབ་བོ། །དེ་བས་ན། འགྲོ་བ་བརྟན་དང་གཡོ་བའི་བདག །དེ་ཉིད་ལས་ནི་ཐམས་ཅད་སྐྱེས། །ཞེས་སྦྱར་ཏེ། བརྟན་གཡོ་མཐའ་དག་ཀྱང་བརྟེན་ནས་སྐྱེས་པ་ཉིད་ཀྱི་ཕྱིར་ཐབས་ཤེས་རབ་གཉིས་སུ་མེད་པའི་སྟོང་པ་ཉིད་ལས་བྱུང་ཞེས་བྱ་སྟེ། དབུ་མ་ལས། རྟེན་ཅིང་འབྲེལ་འབྱུང་གང་ཡིན་པ། །དེ་ནི་སྟོང་པ་ཉིད་དུ་བཤད།། དེ་ནི་བརྟེན་ནས་གདགས་པ་སྟེ། །དེ་ཉིད་དབུ་མའི་ལམ་ཡིན་ནོ། །ཞེས་བཤད་པའོ ༑ ༑ དེ་བས་ན་ཆོས་ཐམས་ཅད་བརྟེན་ནས་སྐྱེས་པ་ལས་འབྱུང་ངོ་ཞེས་བྱ་བ་འདིར་བྱའི་མེད་པ་ལས་འབྱུང་ངོ༌། །ཞེའམ་རང་ངམ་གཞན་ནམ་གཉིས་ཀ་ལས་བྱུང་བའོ་ཞེས་བྱ་བར་མི་བརྟག་པར་བྱའོ། །རིགས་པ་འདིས་ནི། རང་རིག་རྒྱལ་ པོ་རང་གཙོ་བོ། །རང་གིས་འཕྲོག་ཅིང་རང་གིས་བྱེད། །ཅེས་བྱ་བ་འདིའང་བྱེད་པ་པོ་གཞན་བཀག་པ་ཞེས་བྱ་བར་གྲུབ་ཀྱི་རང་ལས་སྐྱེས་པ་ནི་མ་ཡིན་ནོ་ཞེས་བྱ་བ་གྲུབ་བོ། །བརྟན་གཡོ་ཐམས་ཅད་ཀྱི་བདག་པོ་ཉིད་ཡིན་པར་དཔལ་མཆོག་དང་པོ་ལས་ཀྱང༌། སེམས་ཅན་ཀུན་གྱི་ཡིད་ཁྱབ་པ། །སེམས་ཅན་ཀུན་གྱི་ཡབ་གྱུར་ཉིད། །སེམས་ཅན་ཀུན་གྱི་སྙིང་ལ་གནས། །འདོད་ཆགས་དམ་ཚིག་མཆོག་གྱུར་པའོ།

།ཞེས་གསུངས་སོ། །བྱང་ཆུབ་སེམས་དཔའ་མཐའ་ཡས་དང༌། ། རྫོགས་སངས་རྒྱས་དང་ཉན་ཐོས་སོགས། །དེ་ཉིད་ལས་ནི་ཐམས་ཅད་སྐྱེས། ། ཞེས་བྱ་བ་ནི་རྣམ་བྱང་གི་ཆོས་ཐམས་ཅད་ཀྱང་དེ་ལས་བྱུང་བའི་དོན་ཏེ། འཕགས་པ་སྡུད་པ་ལས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །ཤེས་རབ་རྣམས་ཀྱང་ཟད་པ་མེད་ཅིང་འཕེལ་བ་མེད། །ཅེས་གསུངས་པ་ལྟ་བུའོ། །གལ་ཏེ་དེ་དག་འབྱུང་བའང་རང་བྱུང་དུ་འབྱུང་ངམ་ཉམས་སུ་བླངས་པ་ལས་འབྱུང་སྙམ་ན། ཉམས་སུ་བླངས་པ་ལས་ཏེ། ཇི་ལྟར་ཀུན་རྫོབ་འཁོར་བའང་ལས་དགེ་མི་དགེ་སྤྱད་པ་ལས་འབྱུང་ལ་མྱ་ངན་ལས་འདས་པའང་གང་ལ་ཡང་མ་བརྟེན་པ་བརྟེན་པ་ལས་འབྱུང་ངོ༌། །ཞེས་བསྟན་པའི་ཕྱིར། དངོས་དང་དངོས་མེད་སྦྱར་བྲལ་བ། །ཞེས་གསུངས་ཏེ། ཇི་སྐད་དུ། རིན་པོ་ཆེའི་ཕྲེང་བ་ལས། ཡོད་པ་པ་ནི་བདེ་འགྲོར་འགྲོ། །མེད་པ་པ་ནི་ངན་འགྲོར་འགྲོ། ། ཡང་དག་ཇི་བཞིན་ཡོངས་ཤེས་པས། །གཉིས་ལ་མི་བརྟེན་ཐར་པར་འགྱུར། ། ཞེས་གསུངས་པ་ལྟ་བུའོ། །དངོས་དང་དངོས་མེད་སྦྱོར་བྲལ་བ། །བསྒོམས་ན་མྱུར་དུ་འགྲུབ་པར་འགྱུར། །ཞེས་བྱ་བ་ནི། དངོས་དང་དངོས་མེད་ལ་བརྟེན་པ་ ནི་མཐའ་འགྱུར་ལ། རྣམ་པར་གྲོལ་བ་ནི་མཐའ་དང་བྲལ་བ་སྟེ། འཕགས་པ་ཏིང་ངེ་འཛིན་གྱི་རྒྱལ་པོ་ལས། གཙང་དང་མི་གཙང་འདིའང་མཐའ་ཡིན་ཏེ། །དངོས་དང་དངོས་མེད་ཅེས་བྱ་གཉིས་ཀ་མཐའ། །དེ་ཕྱིར་གཉི་ཀའི་མཐའ་ནི་རྣམ་སྤངས་ནས ༑ ༑ མཁས་པས་དབུས་ལའང་གནས་པར་ཡོང་མི་བྱ། །ཞེས་གསུངས་པ་ལྟ་བུའོ༑ ༑ མ་ལུས་ཞེས་བྱ་བ་རྐང་པ་གཉིས་ཀྱིས་ནི་སྤངས་པའི་ཆ་བསྟན་ཏེ། ཀུན་ནས་ཉོན་མོངས་པར་བྱེད་པས་ན་ཀུན་ནས་ཉོན་མོངས་ཏེ་འདོད་ཆགས་ལ་སོགས་པ་རྣམས་ཏེ་དེ་རྣམས་དང་བྲལ་ཞེས་བྱ་བའི་དོན་ཏོ། །དཔལ་ལྡན་ཞེས་བྱ་བ་རྐང་པ་གཉིས་ཀྱིས་ཐོབ་པའི་ཆ་བསྟན་ཏེ། བདེ་གཤེགས་ཡོན་ཏན་མཐའ་ཡས་ནི་སྟོབས་བཅུ་ལ་སོགས་པ་དཔག་ཏུ་མེད་པ་སྟེ།

རིན་ཆེན་ཕྲེང་བ་ལས། སངས་རྒྱས་རྣམས་ཀྱི་ས་གཞན་ཏེ། །རྒྱ་ཆེ་དེ་ནི་སྟོབས་བཅུ་དང༌། །ལྡན་པ་ཡིན་པ་ཙམ་ཞིག་བརྗོད། །ཅེས་གསུངས་པ་ལྟ་བུའོ། །དེ་ལྟར་དེ་ཁོ་ན་ཉིད་ཀྱི་རྣལ་འབྱོར་དང་འབྲས་བུ་ལ་སོགས་པའི་ཚུལ་རྒྱས་པར་བསྟན་ནས། ད་ནི་མཇུག་བསྡུ་བའི་ཚུལ་གྱིས་དངོས་པོའི་གནས་ལུགས་དང་བསྒོམ་པ་དང་འབྲས་བུའི་ཚུལ་རྣམ་གྲངས་བསྟན་པར་བྱ་བའི་ཕྱིར་ཀུན་རྟོག་ཅེས་བྱ་བ་ལ་སོགས་པ་གསུངས་ཏེ། དེ་ ལ་དང་པོར་ཚིགས་སུ་བཅད་པ་གསུམ་གྱིས་ལྟ་བའི་དོན་སྟོན་ནོ། །དེ་ནས་གཅིག་གིས་སྒོམ་པའི་དོན་སྟོན་ནོ། །དེ་ནས་གཉིས་ཀྱིས་འབྲས་བུའི་དོན་སྟོན་ནོ། ། དང་པོ་ནི་ཅི་དེ་ལྟར་འབྲས་བུ་ཐམས་ཅད་འབྱུང་བ་དེ་ལྟར་ཡིན་ན། འཁོར་བ་ཞེས་བྱ་བ་གང་ཡིན། མྱ་ངན་ལས་འདས་པ་གང་ཡིན། འཁོར་བ་དོར་ཏེ་མྱ་ངན་ལས་འདས་པར་འགྱུར་རམ། འོན་ཏེ་མ་དོར་བར་འགྱུར་རམ་ཞེས་རྣམ་པར་རྟོག་པའི་ལན་གདབ་པར་བྱ་བའི་ཕྱིར། ཀུན་རྟོག་ཅེས་བྱ་བ་ལ་སོགས་པ་དངོས་པོའི་གནས་ལུགས་སྟོན་ཏེ། དེ་ལ་ཀུན་རྟོག་ཅེས་བྱ་བ་ནི་ཀུན་ཏུ་རྟོག་པའི་ཕྱིར་རྟོག་པ་སྟེ ༑ མི་བདེན་པའི་རྣམ་པ་སྒྲོ་བཏགས་པ་ཅན་འཛིན་པ་ཞེས་བྱ་སྟེ། དབུས་མཐའ་ལས ༑ སེམས་དང་སེམས་བྱུང་ཁམས་གསུམ་པ། །སྒྲོ་བཏགས་རྣམ་པ་ཅན་ཀུན་རྟོག ༑ ཅེས་བཤད་པ་ལྟ་བུའོ། །རྣམ་པར་ངེས་པ་ལས་རྟོག་པ་མངོན་པར་བརྗོད་པ་ཅན་གྱི་ཤེས་པ། ཞེས་བཤད་པ་འདི་དག་འགལ་ལམ་མི་འགལ་སྙམ་ན། ཁ་ཅིག་ན་རེ་འདི་ནི་རིགས་པ་ལས་གྲགས་པ་ཡིན་ལ། གཞན་ནི་གྲུབ་མཐའ་ལས་གྲགས་པས་ཚུལ་མི་མཚུངས་སོ་ཞེས་གསུང་ན། འདི་གཉིས་དོན་འདྲ་བར་རྟོགས་པར་བྱ་སྟེ། སློབ་དཔོན་ཨཱརྱ་དེ་བས། གཟུགས་མཐོང་ཚེ་ན་བུམ་པ་ནི ༑ ༑ ཐམས་ཅད་ཁོ་ན་མཐོང་མི་འགྱུར། །བུམ་པ་མངོན་སུམ་ཞེས་བྱ་བར། །དེ་ཉིད་རིག་པ་སུ་ཞིག་སྨྲ། །ཞེས་བཤད་པའི་རིགས་པས་སོ། །རྟོག་པ་དེ་མུན་པ་དང་འདྲ་བའི་ཕྱིར་མུན་པ་སྟེ། བྱ་བ་དང་བྱ་བ་མ་ཡིན་པའི་ཆ་ཐམས་ཅད་མི་ཤེས་པའི་ཕྱིར་ཏེ།

སེམས་ཅན་རྣམས་ནི་གནས་ལ་དགའ་ཞིང་ཡུལ་རྣམས་འདོད། །འཛིན་ལ་གནས་ཤིང་མི་མཁས་བླུན་རྨོངས་མུན་པ་འདྲ། །ཞེས་གསུངས་པ་ལྟ་བུའོ། ཁྱབ་པར་གྱུར་པ་ནི་དེས་ཀུན་ཏུ་གཡོགས་པའི་ཕྱིར་རོ། །དེ་ལས་བྱུང་བ་གང་ཡིན་པ་ནི་ཉོན་མོངས་པའི་ཀུན་ནས་ཉོན་མོངས་པ་སྟེ། ཆགས་སོགས་དགག་དཀའི་དྲི་མས་ཞེས་བྱའོ ༑ ༑ དེ་ལྟར་གཉིས་ནི་རྒྱུ་དང་འབྲས་བུ་ཡིན་པར། འདོད་པ་ཁྱོད་ཀྱི་རྩ་བ་ནི།། ཤེས་ཏེ་ཀུན་ཏུ་རྟོག་ལས་བྱུང༌། །ཞེས་ཏིང་ངེ་འཛིན་གྱི་རྒྱལ་པོ་ལས་གསུངས་སོ།། དེ་ལ་ཆགས་པ་ནི་ཀུན་ཏུ་ཞེན་པའི་མཚན་ཉིད་དོ། །སོགས་ཞེས་བྱ་བ་ནི་ཞེ་སྡང་ལ་སོགས་པའང་གཟུང་ངོ༌། །དེ་ལྟར་ན་ཉོན་མོངས་པ་དང་དེས་ཀུན་ནས་བསླང་བའི་ལས་ནི་དགག་དཀའི་དྲི་མས་གོས་ཏེ། དགག་པར་དཀའ་བ་ནི་ལས་དེ་འབྲས་བུ་འབྱིན་པ་ལས་མི་བསླུ་བའི་ཕྱིར་ཏེ། མདོ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པའི་ཕྱིར་རོ། །དེ་ལྟར་ལས་དགེ་བ་དང་མི་དགེ་བ་ལ་བརྟེན་ནས་འབྲས་བུ་སྐྱེ་བའི་ཀུན་ནས་ཉོན་མོངས་པ་ནི། རབ་ཏུ་འཇོམས་པས་སྨྱོ་ཞིང་གློག་འགྱུར་བ། །ཞེས་གསུངས་ཏེ། རབ་ཏུ་འཇོམས་པས་སྨྱོ་བ་ནི་མ་རིག་པའི་སྒྲིབ་པས་བསྒྲིབས་པས་ན་ཕྱིན་ཅི་ལོག་བཞིར་གྱུར་པ་ནི་སྨྱོ་བའོ། །ཕྱིན་ཅི་ལོག་བཞི་ནི་མི་གཙང་བ་ལ་གཙང་བར་འཛིན་པ་དང་ ༑ མི་རྟག་པ་ལ་རྟག་པར་འཛིན་པ་དང༌། སྡུག་བསྔལ་བ་ལ་བདེ་བར་འཛིན་པ་དང༌། བདག་མེད་པ་ལ་བདག་ཏུ་འཛིན་པའོ། །དེ་ལྟ་བུ་དེ་མི་བརྟན་པར་གྱུར་པའི་ཕྱིར་གློག་ལྟར་འགྱུར་བ་སྟེ། འཕགས་པ་ཏིང་ངེ་འཛིན་རྒྱལ་པོ་ལས། ཆོས་འདི་རྣམས་ནི་དབུ་བ་ཆུ་ཤིང་འདྲ། །སྒྱུ་མ་ལྟ་བུ་ནམ་མཁའི་གློག་འདྲ་སྟེ། །ཆུ་ཡི་ཟླ་བ་འདྲ་ཞིང་སྨིག་རྒྱུ་བཞིན། །མི་འགའ་འཇིག་རྟེན་འདིར་ཡང་ཤི་ནས་ནི། ། འཇིག་རྟེན་གཞན་དུ་འཕོས་ཤིང་འགྲོ་མེད་ཀྱང༌། །ལས་བྱས་རྣམས་ནི་ནམ་ཡང་ཆུད་མི་ཟ།

།འཁོར་བ་ན་ཡང་དཀར་ནག་འབྲས་བུ་སྨིན། ། ཞེས་གསུངས་པ་ལྟ་བུའོ ༑ ༑ དེའི་ཕྱིར་རང་གི་སེམས་ཉིད་འཁོར་བ་ཞེས་བྱ་སྟེ་སེམས་ལས་ལོགས་ཤིག་ན་འཁོར་བ་མེད་དོ། །ཐམས་ཅད་སེམས་ཡིན་པར་རྡོ་རྗེ་གུར་ལས་ཀྱང༌། གཟུགས་དང་ཚོར་དང་འདུ་ཤེས་དང༌། །འདུ་བྱེད་དང་ནི་རྣམ་ཤེས་དང༌། །ཐམས་ཅད་སེམས་འདིའི་དངོས་པོ་ལས། །ཐུབ་པས་གཞན་དུ་མ་གསུངས་སོ། །ཞེས་སོ ༑༑ རིགས་པ་དྲུག་ཅུ་པ་ལས་ཀྱང༌། འབྱུང་བ་ཆེ་ལ་སོགས་བཤད་གང༌། །རྣམ་པར་ཤེས་སུ་ཡང་དག་འདུ། །ཞེས་བྱ་བ་ལ་སོགས་པས་ཐམས་ཅད་སེམས་སུ་འདུ་ལ། སེམས་དེ་འཁོར་བ་ཡིན་པར་ཡང་རྡོ་རྗེ་རྩེ་མོ་ལས་ཀྱང༌། བྱིས་པ་ རྣམས་ནི་ཀུན་ཏུ་བྱུང༌། །དེ་བཞིན་ཡང་དང་ཡང་དུ་འཁོར། །འཁོར་བ་དག་པའི་བདག་ཉིད་དེ། །རང་བྱུང་ང་ཉིད་ཁོ་ན་ཡིན། །ཞེས་གསུངས་སོ། །དེའི་ཕྱིར་ཀུན་ནས་ཉོན་མོངས་པ་རྣམ་པ་གསུམ་གྱིས་བསྡུས་པའི་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ནི་འཁོར་བའོ་ཞེས་བྱའོ། །དབུ་མ་ལས་ཀྱང༌། མ་རིག་སྒྲིབ་པས་ཡང་སྲིད་ཕྱིར། །འདུ་བྱེད་རྣམ་པ་གསུམ་པོ་དག །མངོན་པར་འདུ་ཤེས་གང་ཡིན་པའི། །ལས་དེ་དག་གིས་འགྲོ་བར་འགྲོ། །ཞེས་བྱ་བ་ལ་སོགས་པ་གསུངས་སོ། །དེ་ལྟར་འཁོར་བའི་མཚན་ཉིད་བསྟན་ནས་མྱ་ངན་ལས་འདས་པ་བསྟན་པར་དགོངས་ནས་གསུངས་པ། རང་བཞིན་ཞེས་བྱ་བ་ལ་སོགས་པའོ། །དེ་ལ་རང་བཞིན་ནི་ངོ་བོ་ཉིད་ཀྱིས་ཞེས་བྱ་བ་སྟེ་གདོད་མ་ནས་ཞེས་བྱ་བའི་དོན་ཏོ།། ཇི་སྐད་དུ། རྩ་བ་ཤེས་རབ་ལས། རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་གསུངས་པ་ལྟ་བུའོ། །དེ་བས་ན་ངོ་བོས་ཞེས་བྱ་བ་འདིས་ནི་རྨོངས་པ་རྣམས་ཀྱིས་ནི་འཁོར་བར་བརྟགས་ལ། རང་བཞིན་གྱིས་མ་གྲུབ་པ་ཞེས་བྱ་བ་བསྟན་ཏེ། འཕགས་པ་ལང་ཀར་གཤེགས་པ་ལས ༑ ཇི་ལྟར་རབ་རིབ་ཅན་དག་གིས། །སྐྲ་ཤད་ལོག་པར་འཛིན་པ་ལྟར། །དེ་བཞིན་དངོས་པོར་རྟོག་པ་འདི། །བྱིས་པས་ལོག་པར་རྣམ་པར་བརྟགས། །རང་བཞིན་མེད་ཅིང་རྣམ་རིག་མེད།

།ཀུན་གཞི་མེད་ཅིང་དངོས་མེད་ན། །བྱིས་པ་ངན་པ་རྟོག་གེ་བ། ། རོ་དང་འདྲ་བས་འདི་དག་བརྟགས། །ཞེས་གསུངས་སོ། །དེའི་ཕྱིར་འོད་གསལ་ བ་ཞེས་བྱ་བ་ནི་རང་བཞིན་གྱི་རྟོག་པས་མ་བསྒྲིབསཔའི་ཕྱིར་རོ། །བཅོམ་ལྡན་ འདས་མ་ལས་ཀྱང༌། རབ་འབྱོར་སེམས་ཀྱི་རང་བཞིན་ནི་འོད་གསལ་བའོ་ཞེས་གསུངས་སོ། །དེས་ན་སྟོང་པ་ཉིད་ལ་འོད་གསལ་བ་ཞེས་བཤད་དེ། རིམ་པ་ལྔ་པ་ལས ༑ དེ་བཞིན་སྟོང་པ་འོད་གསལ་ལས། །ཞེས་གསུངས་པ་ལྟ་བུའོ། །འོད་གསལ་བ་ཉིད་ཀྱིས་ན་རྟོག་པ་ལས་རྣམ་པར་གྲོལ་བའོ། །རྒྱུ་མ་རིག་པ་མེད་པ་ཉིད་ཀྱི་ཕྱིར་དེས་ཀུན་ནས་བསླང་བའི་ལས་དང་ཉོན་མོངས་པའང་མེད་དོ། །ཡང་ན་ཉོན་མོངས་པ་དང་ལས་རང་གི་ངོ་བོའང་མེད་དེ། དབུ་མ་ལས། ཆགས་པ་ཡོད་པར་མ་གྱུར་ན། །འདོད་ཆགས་ཡོད་པར་ག་ལ་འགྱུར། །འདོད་ཆགས་བཞིན་དུ་ཆོས་རྣམས་ཀུན། །ལྷན་ཅིག་ལྷན་ཅིག་མེད་མི་འགྲུབ། །ཅེས་གསུངས་པ་དང༌། དེ་བཞིན་དུ། བྱེད་པོ་ཡིན་པར་གྱུར་པ་དེ། །ལས་སུ་གྱུར་པ་མི་བྱེད་དོ།། བྱེད་པོ་མ་ཡིན་གྱུར་པའང༌། །ལས་སུ་གྱུར་པ་མི་བྱེད་དོ། །ཞེས་གསུངས་སོ། ། འཕགས་པ་ཏིང་ངེ་འཛིན་རྒྱལ་པོའི་མདོ་ལས་ཀྱང༌། གང་དག་འདོད་ཆགས་ཞེ་སྡང་རྒྱགས་དང་གཏི་མུག་གི །ངོ་བོ་ཀུན་རྟོག་གིས་བསྐྱེད་ལོག་པར་ཞུགས་ཤེས་ནས ༑ ༑ རྣམ་པར་རྟོག་པར་མི་བྱེད་ཆགས་བྲལ་མི་འགྱུར་བའི། །སྒོམ་པོ་དེ་དག་གནས་ནི་དངོས་པོ་ཐམས་ཅད་ཡིན། །ཞེས་གསུངས་པའི་ཕྱིར་རོ། ། གཟུང་བ་མེད་ཅེས་བྱ་བ་ནི་བཟུང་བར་བྱ་བའི་ཡུལ་ནི། གཟུགས་ཀྱི་ཕུང་པོ་ལ་སོགས་པ་བཞི་ཡིན་ན་དེ་དག་ཡོད་པར་ག་ལ་འགྱུར། ཅིའི་ཕྱིར་ཞེ་ན། རྡུལ་ཕྲ་རབ་མེད་པའི་ཕྱིར་དང་སྐད་ཅིག་མ་མེད་པའི་ཕྱིར་རོ། །ཇི་ལྟར་རྡུལ་ཕྲ་རབ་མ་གྲུབ་ཅེ་ན། སློབ་དཔོན་དབྱིག་གཉེན་གྱིས་ཉི་ཤུ་པ་ལས། དྲུག་གིས་ཅིག་ཅར་སྦྱར་བ་ན། ། ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ནི་གོ་གཅིག་ན། །གོང་བུའང་རྡུལ་ཕྲན་ཙམ་དུ་འགྱུར། །ཞེས་བྱ་བའི་རིགས་པས་སོ།

།སྐད་ཅིག་མ་མེད་པའང་རིན་ཆེན་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་ལྟར། །ཐོག་མ་དབུས་ཀྱང་བརྟག་པར་གྱིས། །སྐད་ཅིག་གསུམ་གྱི་བདག་ཉིད་ཕྱིར། །འཇིག་རྟེན་སྐད་ཅིག་ལ་མི་གནས། །ཞེས་གསུངས་སོ། །དེ་ལྟར་གཟུང་བ་མེད་ན་འཛིན་པ་ཡོད་པར་ག་ལ་འགྱུར་ཏེ། སློབ་དཔོན་དབྱིག་གཉེན་གྱིས། གཟུང་བ་མེད་ན་དེར་འཛིན་མེད ༑ ༑ ཅེས་གསུངས་པའི་ཕྱིར་རོ། །སེམས་དཔའ་མཆོག་ཅེས་བྱ་བ་གཟུང་བ་དང་འཛིན་པའི་རྟོག་པ་ཐམས་ཅད་དང་བྲལ་བའི་སེམས་དཔའ་མཆོག་སྟེ ༑ རིན་ཆེན་ཕྲེང་བ་ལས། རྣམ་ཤེས་རྟེན་མེད་མཐའ་ཡས་པ། །ཀུན་ཏུ་བདག་པོ་དེ་ལ་ནི ༑ ༑ ས་དང་ཆུ་དང་མེ་དང་ནི། །རླུང་གིས་གནས་ཐོབ་འགྱུར་མ་ཡིན། །འདིར་ནི་རིང་དང་ཐུང་བ་སྤོང༌། །སྦོམ་ཕྲ་དགེ་དང་མི་དགེ་དང༌། །འདིར་ནི་མིང་དང་གཟུགས་དག་ཀྱང༌། །མ་ལུས་པར་ནི་འགག་པར་འགྱུར། །གང་མ་ཤེས་ཕྱིར་རྣམ་ཤེས་ལ། །སྔོན་ཆད་བྱུང་བ་དེ་ཀུན་ནི། །དེ་ཤེས་ཕྱིར་ན་རྣམ་ཤེས་སུ། །ཕྱིས་ནི་དེ་དག་འགག་པར་འགྱུར། །ཞེས་གསུངས་པ་ལྟ་བུའོ། །དེ་ལྟ་བུ་དེ་མྱ་ངན་ལས་འདས་པ་མཆོག་ཅེས་ཏེ། དངོས་དང་དངོས་མེད་དང་བྲལ་བའི་ཕྱིར་རོ། །ཇི་སྐད་དུ་རིན་ཆེན་ཕྲེང་བ་ལས། མྱ་ངན་འདས་པ་དངོས་མེད་པའང༌། །མིན་ན་དེ་དངོས་ག་ལ་ཡིན། །དངོས་དང་དངོས་པོ་མེད་འཛིན་པ། །ཟད་པ་མྱ་ངན་འདའ་ཞེས་བྱ། །ཞེས་གསུངས་པ་ལྟ་བུའོ། །དེའི་ཕྱིར་རང་བཞིན་གྱིས་མྱ་ངན་འདས་པ་ཡིན་ལ། འཁོར་བ་ནི་གློ་བུར་གྱི་རྣམ་པར་རྟོག་པ་ཡིན་ན་འདི་གཉིས་ལ་ངོ་བོ་སོ་སོ་ཡོད་པར་ག་ལ་འགྱུར་ཞེས་བསྟན་པའི་ཕྱིར། སྡུག་བསྔལ་ཕུང་པོ་འདི་ལས་གཞན་དུ་མེད། །ཅེས་བྱ་བ་དང༌། བདེ་བ་མཐའ་ཡས་འདི་ལས་གཞན་དུ་མེད།། ཅེས་བསྟན་ཏོ། །དེ་བས་ན་དཔལ་ཀྱེའི་རྡོ་རྗེ་ལས། འཁོར་བ་སྤངས་ནས་གཞན་དུ་ནི། །མྱ་ངན་འདས་པ་དམིགས་མི་འགྱུར། །འཁོར་བ་གཟུགས་དང་སྒྲ་ལ་སོགས ༑ ༑ འདི་རྣམས་ཆོས་ནི་མྱ་ངན་འདས། །ཞེས་གསུངས་ལ། ཆོས་ཀྱི་དབྱིངས་སུ་བསྟོད་པ་ལས་ཀྱང༌། འཁོར་བ་སྤངས་པར་གྱུར་པ་ཡི།

།མྱ་ངན་ འདས་ཁྱོད་མི་བཞེད་ཀྱི། །འཁོར་བ་མི་དམིགས་པ་ཡི་ནི། །ཞི་ཉིད་མགོན་པོ་ཁྱོད་ཀྱིས་བསྟན། །ཞེས་གསུངས་པ་ལྟ་བུའོ། །དེ་ལྟར་ན་ཚིགས་སུ་བཅད་པ་དང་པོས་ནི་ཀུན་རྫོབ་ཀྱི་གནས་ལུགས་འཁོར་བ་བསྟན་ལ། གཉིས་པས་ནི་མྱ་ངན་ལས་འདས་པ་དོན་དམ་པ་བསྟན་ཅིང༌། གསུམ་པས་ནི་བདེན་པ་གཉིས་ཟུང་དུ་ཆུད་པའམ་གཉིས་སུ་མེད་པ་ཞེས་བྱ་བའི་དོན་བསྟན་པས་ན། དངོས་པོ་ལ་དེ་ལྟར་གནས་པ་བཞིན་དུ་བློས་སྒྲོ་འདོགས་ཆོད་པ་ལ་ལྟ་བ་ཞེས་མིང་དུ་གདགས་པར་བྱའོ། །དེ་ལྟར་སྒྲོ་འདོགས་ཆོད་པར་གྱུར་ཀྱང་མ་བསྒོམ་ན་དེས་ཕན་པར་ག་ལ་འགྱུར། དེ་བས་ན་བསྒོམ་པར་བྱའོ་ཞེས་བསྟན་པའི་ཕྱིར། སྡུག་བསྔལ་མ་ལུས་ཟད་པར་འདོད། །ཅེས་བྱ་བ་ལ་སོགས་པ་གསུངས་ཏེ། ཇི་ལྟར་ཤེས་རབ་ཀྱི་འཕྲིན་ཡིག་ལས། བཟང་མོ་ཁྱོད་དངོས་ཤེས་གྱུར་ནས། །གང་གིས་མ་བསྒོམས་དེ་ལ་ཡང༌། །གྲོགས་མོས་ལག་པ་བརྡབས་ཏེ་སོང༌། །ཞེས་བཤད་པ་ལྟ་བུའོ། ། མངོན་པར་རྟོགས་པ་ནི་སྔར་བསྟན་ཟིན་ལ། ཚིག་གི་དོན་ནི་གོ་སླའོ། །དེ་ལྟར་བསྒོམས་པ་ལས་འབྲས་བུ་བསྟན་པའི་ཕྱིར། ཇི་སྲིད་ཅེས་བྱ་བ་ལ་སོགས་པ་གསུངས་ཏེ། ཇི་སྲིད་ཡིད་བསྒྲིབས་པ་དེ་སྲིད་དུ། སྡུག་བསྔལ་ཞེས་སྦྱར་ཏེ། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད།

།ང་རུ་འཛིན་པ་ཡོད་གྱུར་པ། །དེ་ལ་ལས་དང་སྐྱེ་བ་ཡིན། །ཞེས་གསུངས་པའི་རིགས་པས་སོ། ། ཇི་སྲིད་བྲལ་བར་གྱུར་ན་བདེ་བ་རྒྱ་ཆེན་ཞེས་བྱ་བ་ནི་མཚན་མ་དང་རྣམ་པར་རྟོག་པ་ཐམས་ཅད་ལས་གྲོལ་བར་གྱུར་ན་ཞེས་བྱ་སྟེ། རྒྱུ་འགགས་ན་འབྲས་བུ་མི་འབྱུང་ཞེས་བྱ་བའི་རིགས་པས་སོ། །ཇི་སྐད་དུ། དབུ་མ་ལས། མ་རིག་འགགས་པར་གྱུར་ན་ནི། །ཤེས་པས་དེ་ཉིད་བསྒོམས་པས་སོ། །དེ་དང་དེ་ནི་འགག་གྱུར་པས ༑ ༑ དེ་དང་དེ་ནི་མངོན་མི་འབྱུང༌། །ཞེས་གསུངས་སོ། །བདེ་བ་རྒྱ་ཆེན་ཞེས་བྱ་བ་ནི་རྣམ་པར་གྲོལ་བ་ཅན་གྱི་བདེ་བ་སྟེ་སེམས་ཞི་བ་ཞེས་བྱ་སྟེ། ཇི་སྐད་དུ། བྱང་ཆུབ་སེམས་ཀྱི་འགྲེལ་པ་ལས། ཀུན་རྫོབ་ཉོན་མོངས་ལས་ལས་བྱུང༌། །ལས་ནི་སེམས་ཀྱིས་བསགས་པ་ཡིན། །སེམས་ནི་བག་ཆགས་དག་གིས་བསགས། ། བག་ཆགས་བྲལ་བ་བདེ་བ་སྟེ། །བདེ་བ་སེམས་ནི་ཞི་བ་ཉིད། །སེམས་ཞི་བས་ནི་རྨོངས་མི་འགྱུར། །རྨོངས་མེད་དེ་ཉིད་རྟོགས་པ་སྟེ། །དེ་ཉིད་རྟོགས་ན་གྲཽལ་འཐོབ་འགྱུར། །ཞེས་གསུངས་སོ། །དེ་བས་ན་མཉམ་པ་ཀུན་གྱི་མཐར་ཐུག་ཅེས་བྱ་བ་ནི་དཔེ་ཁ་ཅིག་ལས་མཚུངས་པ་མེད་པ་ཞེས་འདོན་པས་ན་མཐར་ཐུག་ཅེས་བྱ་བ་དེའི་གོང་ན་མེད་པ་ཞེས་བྱ་བའི་དོན་ཏོ། །འཕགས་དགྱེས་པ་ཞེས་བྱ་བ་ལས ༑ དཔེ་ཁ་ཅིག་ལ་འཕགས་པ་རྣམས་ནན་ཏན་གྱིས་ཤིག ཅེས་འདོན་པས་ན་ཀྱེ་འཕགས་མཆོག་དགྱེས་པར་གྱིས་ཤིག་ཅེས་བསྐུལ་པའམ། ཡང་ན་འཕགས་དགྱེས་ཏེ་འཕགས་པ་རྣམས་དགྱེས་པ་ནི་དམ་པས་བསྟེན་པར་བྱ་བས་ན་དོན་དམ་པའི་བདེན་པ་ཞེས་བྱ་བར་དགོངས་སོ། །དེ་ཟད་ཕྱིར་ནི་ཟད་ན་ཞེས་བྱ་བ་སྟེ་རྣམ་པར་རྟོག་པ་ཟད་པ་ལའོ། །བྱ་བ་ནི་དེ་ཉིད་ལ་ཞེས་བྱ་བ་ནི་རྣམ་གྲངས་སམ་བྱ་བའི་གཞིར་གྱུར་པས་བྱ་བ་སྟེ་རྟོག་པ་ཟད་པའོ། །ཞེས་བྱ་བའོ། །འགྲོ་བ་ཞེས་བྱ་བ་ནི་དཔེ་ཁ་ཅིག་ལས་ཡོན་ཏན་ཞེས་འདོན་ནོ། །དེ་བས་ན་ཡོན་ཏན་རྒྱས་པར་གྱུར་པ་མཐོང་བར་འགྱུར་རོ། །ཞེས་བྱ་བའི་དོན་ནོ། །ཡོན་ཏན་རྒྱས་པ་ཡང་དག་པར་གྱུར་པ་གང་ཞེ་ན།

སངས་རྒྱས་རྣམས་ཀྱི་སྐུ་དང༌། ཡེ་ཤེས་དང་སྟོབས་དང་མི་འཇིགས་པ་ལ་སོགས་པ་སངས་རྒྱས་རྣམས་ཀྱི་ཆོས་བསམ་གྱིས་མི་ཁྱབ་པ་འབྱུང་ཞེས་བྱ་བའི་དོན་ཏོ། །དེ་ལ་སངས་རྒྱས་རྣམས་ཀྱི་སྐུ་གསུམ་ཞེས་བྱ་བ་ནི་ཐེག་པ་ཆེན་པོ་བ་སྤྱིའི་ཐ་སྙད་དོ། །ཡེ་ཤེས་ལྔ་ཞེས་བྱ་བ་ནི་རྣལ་འབྱོར་སྤྱོད་པ་བ་དག་ལས་ཡོངས་སུ་གྲགས་པའི་ཐ་སྙད་དོ། །སྟོབས་དང་མི་འཇིགས་པ་ལ་སོགས་པའང་སྤྱི་ལས་གྲགས་པའོ། །དེ་བཞིན་གཤེགས་པ་རྣམས་ནི་ཆོས་ཀྱི་སྐུ་ཡིན་ལ་ཆོས་ཀྱི་སྐུ་ནི་སྤྲོས་པ་ཐམས་ཅད་བྲལ་བ་དབྱིངས་རྣམ་པར་དག་ཙམ་ཡིན་ནོ་ཞེས་བྱ་བ་ནི་ངོ་བོ་ཉིད་མེད་པར་སྨྲ་བ་པ་རྣམས་ཀྱི་ལུགས་ཏེ། གང་ཚེ་ཆོས་ཉིད་སྐྱེ་མེད་ཡིན་ཞིང་བློ་ཡང་སྐྱེ་བ་དང་བྲལ་བ། །ཞེས་བྱ་བ་ལ་སོགས་པ་དབུ་མ་ལ་འཇུག་པ་ལས་གསུངས་པ་ལྟ་བུའོ། །དེ་ལ་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་ནི་སྔར་ཇི་སྐད་བཤད་པའི་མི་གནས་པའི་མྱ་ངན་ལས་འདས་པའི་མཚན་ཉིད་ཡོད་པ་དང་མེད་པ་ལ་སོགས་པའི་མཐའ་ཐམས་ཅད་དང་བྲལ་བའོ། ། དེ་ཉིད་ལ་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་པའི་གཞིར་གྱུར་པ་གང་ཡིན་པ་ནི་རྫོགས་པར་ལོངས་སྤྱོད་པའི་སྐུའོ། །སེམས་ཅན་རྣམས་ཀྱི་མོས་པ་དང་བསམ་པ་དང་རྗེས་སུ་མཚམས་པའི་སྣང་བ་འབྱུང་བའི་གཞིར་གྱུར་པ་གང་ཡིན་པ་དེ་ནི་སྤྲུལ་པའི་སྐུའོ། །དེ་བཞིན་དུ་མེ་ལོང་ཡེ་ཤེས་ལ་སོགས་པའང་གཉིས་སུ་མེད་པའི་ཡེ་ཤེས་གཅིག་ཉིད་ལ་ཡོན་ཏན་གྱི་ཆས་ཤེས་པར་བྱའོ། ། རྣམ་པར་རྟོག་པས་མི་ཕྱེད་པའི་ཕྱིར་རྡོ་རྗེ་ཞེས་བྱ་བ་ལ་སོགས་པས་རིགས་ལྔའང་དེ་བཞིན་དུ་ཤེས་པར་བྱའོ། །གཞན་ཡང་ཡོན་ཏན་གྱི་ཆོས་ཚད་མེད་པར་གྱུར་པའང་ཤེས་པར་བྱའོ། །འདི་དག་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་ཞེས་བྱ་བའམ་ངོ་བོ་ཉིད་ཀྱི་སྐུའམ་རང་བཞིན་གྱི་སྐུའམ། གནས་ལུགས་ཀྱི་སྐུ་ཞེས་མིང་དུ་བྱ་སྟེ། འཕགས་པ་ཏིང་ངེ་འཛིན་རྒྱལ་པོའི་མདོ་ལས།

གང་དག་ང་ལ་གཟུགས་སུ་མཐོང༌། །གང་དག་ང་ལ་སྒྲར་ཤེས་པ། །ལོག་པར་སྤོང༷་བར་ ཞུགས་པ་སྟེ། །སྐྱེ་བོ་དེ་དག་ང་མི་མཐོང༌། །སངས་རྒྱས་རྣམས་ནི་ཆོས་ཉིད་བལྟ ༑ ༑ འདྲེན་པ་རྣམས་ནི་ཆོས་ཀྱི་སྐུ། །ཆོས་ཉིད་ཤེས་བྱ་མ་ཡིན་ཏེ། །དེ་ནི་ཤེས་པར་ནུས་མ་ཡིན། །ཞེས་བྱ་བ་ལ་སོགས་པ་གསུངས་པའང་འདི་ལ་དགོངས་པ་ཡིན་ནོ། །འདི་ལ་ཁ་ཅིག་ནི་དེ་བཞིན་གཤེགས་པ་ལ་ཡེ་ཤེས་ལ་སོགས་པ་ཡོད་པར་ག་ལ་འགྱུར་ཏེ། དེ་ནི་དངོས་པོ་དང་མཚན་མ་དང་བཅས་པའི་ཕྱིར་རོ་སྙམ་དུ་སེམས་པ་དེ་ལ་མི་རུང་སྟེ། སྟོང་མིན་ཞེས་བྱ་བའི་སྐབས་སུ་སྔར་བཤད་པའི་རིགས་པས་སོ། །དེ་བཞིན་དུ་ཁ་ཅིག་ནི་སངས་རྒྱས་རྣམས་ཀྱི་སྐུ་ནི་ལོངས་སྤྱོད་རྫོགས་པ་ཡིན་ལ། ཐུགས་ནི་ཆོས་ཀྱི་སྐུ་ཡིན་ལ། མཛད་པ་ནི་སྤྲུལ་པའི་སྐུའོ་སྙམ་དུ་རྟོག་པ་དེའང་མི་རུང་སྟེ། ཅིའི་ཕྱིར་ཞེ་ན། དེ་བཞིན་གཤེགས་པ་ལ་སྐུ་མེད་པའི་ཕྱིར། དབུ་མ་ལས། སྐུ་མིན་སྐུ་ལས་གཞན་མ་ཡིན། །དེ་ལ་སྐུ་མེད་དེར་དེ་མེད ༑ ༑ དེ་བཞིན་གཤེགས་པ་སྐུ་ལྡན་མིན། །དེ་བཞིན་གཤེགས་པ་གང་ཞིག་ཡིན ༑ ༑ ཞེས་གསུངས་པ་དང༌། སྔར་སྟོང་པ་མིན་པའང་མིན། །ཞེས་སྔར་བཤད་པའི་རིགས་པས་ཤེས་པར་བྱའོ། །དེའི་ཕྱིར་མཐའ་ཐམས་ཅད་ལས་རྣམ་པ་གྲོལ་བ་གང་ཡིན་པ་ཞེས་བྱ་བའི་རིགས་པ་འདིས་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུའམ་དོན་དམ་པའི་སྐུ་ཤེས་པར་བྱའོ། །དེ་བཞིན་གཤེགས་པ་རྣམས་ཀྱི་ཀུན་རྫོབ་ཀྱི་སྐུའམ། གཟུགས་ཀྱི་སྐུའམ། གཟུགས་བརྙན་གྱི་སྐུ་གང་ཞེ་ན། ། མདོར་ན་ས་བཅུའི་བྱང་ཆུབ་སེམས་དཔའ་ནས་བརྩམས་ཏེ། དམན་པའི་འགྲོ་བའི་བར་རྣམས་ལ་གང་དང་གང་སྣང་བར་གྱུར་པ་སྟེ། སངས་རྒྱས་རྣམས་ཀྱི་ཆོས་དང་ལོངས་སྤྱོད་རྫོགས་པའི་སྐུ་ལ་སོགས་པའི་གཟུགས་བརྙན་ནས་བརྩམས་ཏེ། ཟས་ཀྱིས་ཚིམ་པ་ལ་སོགས་པའི་བར་དུ་དོན་དུ་གྱུར་པའི་སྣང་བ་གང་ཡིན་པ་འདི་ནི་གཟུགས་ཀྱི་སྐུའོ། །ཇི་སྐད་དུ། མདོ་ལས། དེ་བཞིན་གཤེགས་པ་ཟག་པ་མེད་པ་ཡི།

།དགེ་བའི་ཆོས་ཀྱི་གཟུགས་བརྙན་ལྟ་བུ་ཡིན། །འདི་ནི་དེ་བཞིན་ཉིད་དེ་བཞིན་གཤེགས་པ་མེད། །འཇིག་རྟེན་ཐམས་ཅད་ཀྱི་ནི་གཟུགས་བརྙན་མཐོང་ ༑ ༑ ཞེས་གསུངས་པ་ལྟ་བུའོ། །དེ་ལ་སྔར་བསྟན་པའི་དེ་བཞིན་གཤེགས་པའི་སྐུའི་རྣམ་པར་བཞག་པ་གདུལ་བྱ་རྟོག་ལྡན་རྣམས་ལ་ངེས་པ་བསྐྱེད་པར་བྱ་བའི་ཕྱིར། བཀའ་དང་བསྟན་བཅོས་དུ་མ་ལས་མི་འདྲ་བའི་ཚུལ་བསམ་གྱིས་མི་ཁྱབ་པ་ཞིག་གསུངས་ཏེ། གསང་སྔགས་ཀྱི་ཐེག་པ་རྣམས་ལས་རྒྱུ་རྡོ་རྗེ་འཆང་ནི་ཆོས་སྐུ་ཡིན་ལ། འབྲས་བུ་ནི་ལོངས་སྤྱོད་རྫོགས་པ་ཡིན། ལས་རྒྱལ་མཆོག་ནི་སྤྲུལ་པའོ། །ཞེས་བཤད་ལ། ཡང་བཅོམ་ལྡན་སེམས་དཔའ་དེ་ཉིད་ནི། །རྡོ་རྗེའི་ངོ་བོས་ཐུགས་ཁར་གནས། །ཞེས་ཆོས་ཀྱི་སྐུ་གསུངས་པ་ལ་སོགས་པ་རྣལ་འབྱོར་གྱི་རྒྱུད་ལས་ཚུལ་དུ་མ་གསུང་བ་དང༌། མེ་ལོང་ལྟ་བུའི་ཡེ་ཤེས་ཟླ་བར་བསྒོམ་པ་ལ་སོགས་པའང་གསུངས་ལ། ཕ་རོལ་ཏུ་ཕྱིན་པའི་ཐེག་པ་ལས་ཤཱཀྱ་ཐུབ་པ་སྤྲུལ་པའི་སྐུ་ཡིན་ལ། ཡང་མངོན་པར་རྟོགས་པའི་རྒྱན་ལས། མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུས་བརྒྱན་པ་དང༌། །ཐེག་ཆེན་ཆོས་ལ་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་འདོད། །ཅེས་ཀྱང་གསུངས་ལ ༑ ཤཱཀྱ་ཐུབ་པའང་མཚན་དཔེས་བརྒྱན་ལ་འགལ་མོད་ཀྱང་གདུལ་བྱ་རྣམས་ལ་རྟོགས་པ་བསྐྱེད་པའི་ཕྱིར་གསུངས་པས་འགལ་བ་མེད་དོ། །དེ་བཞིན་སློབ་དཔོན་ངག་གི་དབང་ཕྱུག་གྲགས་པས་ཡན་ལག་བདུན་པར་བཤད་པའང་ཚུལ་འདིས་ཤེས་པར་བྱའོ། །སློབ་དཔོན་ཨཱརྱ་དེ་བས། ཀུན་རྫོབ་བདེན་པར་གང་གསུངས་པའི། །སངས་རྒྱས་རྣམས་ཀྱི་སྐུ་མཚན་ཉིད། །དེ་འདིར་སྒྱུ་མར་བསྟན་པ་སྟེ། །བདག་བྱིན་བརླབ་ཅེས་དེ་བརྗོད་དོ། །ཞེས་གསུངས་པའང་འདིས་ཤེས་པར་བྱའོ། །དེ་བས་ན་གཞུང་སྒྲ་ཇི་བཞིན་དུ་འཆེལ་བའི་འདི་སྤང་བར་བྱ་སྟེ། མདོ་ལས། དགེ་སློང་དག་དོན་ལ་རྟོན་པར་བྱ་ཡི། ཚིག་འབྲུ་ལ་རྟོན་པར་མི་བྱ། ངེས་པའི་དོན་ལ་རྟོན་པར་བྱ་ཡི།

དྲང་བའི་དོན་ལ་རྟོན་པར་མི་བྱ། ཞེས་གསུངས་པའི་རིགས་པས་སོ། །དེའི་ཕྱིར་དངོས་པོ་དང་དངོས་པོ་མེད་པར་འཛིན་པ་འདི་དོར་ཅིག གལ་ཏེ་དེ་བཞིན་གཤེགས་པའི་ཆོས་ཀྱི་སྐུ་ལ་ལོངས་སྤྱོད་རྫོགས་པ་ལ་སོགས་པ་བརྩིས་པ་དེ་ནོར་བ་མ་ཡིན་ནམ་སྙམ་ན། མ་ཡིན་ཏེ་ལོངས་སྤྱོད་རྫོགས་པ་ལ་སོགས་པ་སྣང་བ་དེའང་ཆོས་ཀྱི་སྐུ་ལ་དེ་ལྟར་གནས་སམ་མི་གནས། མི་གནས་ན་བྱང་ཆུབ་སེམས་དཔའ་ལ་སོགས་པ་ལ་སྣང་བ་འབྱུང་བའང་མི་འཐད་ལ ༑ སྔར་བརྟན་གཡོ་ལ་སོགས་པ་ཐམས་ཅད་ཀྱི་བདག་ཉིད་དུ་བཤད་པའང་མི་འཐད་པ་དང༌། སྐུ་ཐ་དད་དུ་འདོད་པས་ཀྱང་སོ་སོར་མི་འདོད་པའི་ཕྱིར་རོ། ། དངོས་པོ་ལ་གནས་ན་སྔར་བཤད་པ་ཉིད་བདེན་ནོ། །གལ་ཏེ་དེ་ལྟ་ན་དེ་ལྟར་སྣང་བ་བདེན་པས་སྐུ་ཡོད་པ་མ་ཡིན་ནམ་ཞེ་ན། མ་ཡིན་ཏེ་ཏིང་ངེ་འཛིན་གྱི་རྒྱལ་པོའི་ལུང་དང་འགལ་བའི་ཕྱིར་རོ། །གལ་ཏེ་ཆོས་སྐུ་ཉིད་མ་ཡིན་ནམ་ཞེ་ན། སྐུ་མེད་པས་བདེན་མོད་ཀྱང༌། ཆོས་སྐུ་མཐའ་དང་བྲལ་བས་མེད་པར་མི་རུང་བའི་ཕྱིར་རོ། །རྣམ་པར་སྤྲོས་པ་མང་པོས་ཅི་ཞིག་བྱ། སྔར་བཤད་པའི་རྣམ་པས་དེ་ཁོ་ན་ཉིད་ཀྱིས་ཀྱང་ཤེས་ལ། འཕགས་པ་སངས་རྒྱས་ཀྱི་ས་ལ་སོགས་པའི་མདོ་སྡེ་དང་ ༑ རྒྱུད་སྡེ་དང༌། བསྟན་བཅོས་དུ་མ་བལྟ་བ་དང་མཉན་པ་ལ་སོགས་པས་ཤེས་པར་བྱའོ། །ཞར་ལས་འོངས་པའི་སྐབས་རྫོགས་སོ། །ད་ནི་དེ་ལྟར་ཞེས་བྱ་བ་ལ་སོགས་པས་མཇུག་བསྡུས་ཏེ། རྗེས་སུ་གདམས་པ་སྟོན་ནོ། །དེ་ལྟར་དེ་ཁོ་ན་ཉིད་ཀྱི་རྣལ་འབྱོར་པས་རྣལ་འབྱོར་གྱིས་ངེས་པ་བྱས་ནས་ཞེས་བྱ་བ་ནི། དེ་ཁོ་ན་ཉིད་འདི་དོར་བར་མི་བྱའོ། །ཞེས་བྱའོ། །བཀའི་གནང་བ་ནི་སློབ་དཔོན་གྱིས། ད་ནས་བཟུང་སྟེ་བུ་ཁྱོད་ཀྱིས། །རྨི་འདྲར་སེམས་ཅན་ཐམས་ཅད་ཀྱི། །དོན་ནི་བདག་ཉིད་ཀུན་གྱི་གྱིས། །ཞེས་བྱ་བ་དང༌། ཡེ་ཤེས་གྲུབ་པ་ལས་ཀྱང༌། ད་ནི་བློ་ གྲོས་ཆེན་པོ་ཁྱོད། །སངས་རྒྱས་ཀུན་དང་སྐུ་གཅིག་སྟེ། །ཞེས་བྱ་བ་དང༌། ད་ནི་ཁྱོད་ཀྱིས་ཆོས་རྣམས་ལ།

།སོམ་ཉི་དག་ནི་མི་བྱའོ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །རང་གི་དམ་ཚིག་ལ་གནས་པས། །ཞེས་བྱ་བ་ནི། བཟའ་བ་དང་བསྲུང་བའི་དམ་ཚིག་ཇི་སྐད་རྒྱུད་སྡེ་རྣམས་ནས་བཤད་པ་དང༌། གོང་དུ་དབང་བསྐུར་བའི་སྐབས་སུ་བཤད་པའི་ཚུལ་གྱིས་སོ། །གལ་ཏེ་དེ་ལྟ་ན་ལག་པའི་ཕྱག་རྒྱ་ལ་སོགས་པ་རྒྱུད་སྡེ་ནས་གསུངས་པའི་དམ་ཚིག་ཀྱང་བསྟེན་པར་བྱའམ་ཞེ་ན། ལག་པའི་ཕྱག་རྒྱ་ལ་སོགས་པས་ཅི་ཞིག་བྱ་ཞེས་སྦྱར་ཏེ། དཔལ་གསང་བ་འདུས་པ་ལས། གལ་ཏེ་དངོས་གྲུབ་མཆོག་འདོད་ན། །ལག་པའི་ཕྱག་རྒྱ་མི་བཅིང་ངོ༌། །ཞེས་གསུངས་པ་དང༌། དགེ་བ་བཅུ་ཡི་ལས་ཀྱི་ལམ། ། བྱེད་པ་ཡེ་ཤེས་སྤངས་པའོ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །འོ་ན་བཅོམ་ལྡན་འདས་ཀྱིས་གསུངས་སོ་ཞེ་ན། ཚུལ་གཉིས་ཀྱིས་འདི་དག་སྤང་བར་བྱ་སྟེ། ཐུན་མོང་གི་དངོས་གྲུབ་བསྐྱེད་པའི་དམ་ཚིག་ཡིན་ནོ། །ཞེས་བྱ་བས་ཅི་ཞིག་བྱ་ཞེས་བྱ་སྟེ་དམན་པ་ལ་མཆོག་དུ་འཛིན་པ་དོར་བའོ། །ཡང་དེ་ཁོ་ན་ཉིད་མ་རྟོགས་ན་འདི་རྣམས་དགོས་ཀྱི་དེ་ཁོ་ན་ཉིད་རྟོགས་ན་ཅི་ཞིག་བྱ་སྟེ། རྣམ་པར་སྣང་མཛད་སྒྱུ་འཕྲུལ་དྲྭ་བ་ལས། ཆུ་ཀླུང་ཆུ་ཡིས་གང་བ་ལ། །རྩྭ་དང་ཤིང་ནི་བསྡུས་ནས་ཀྱང༌། །གཟིངས་ལ་བརྟེན་ནས་བརྒལ་ནས་ནི། །ཕ་རོལ་སོན་ནས་ འདོར་བར་བྱེད། །ཅེས་གསུངས་པ་ལྟ་བུའོ། །དེ་བས་ན་དེ་ཁོ་ན་ཉིད་དང་འགལ་བའམ་དངོས་པོར་འཛིན་པའི་ཚུལ་གྱིས་མི་བྱ་ཡི། དེ་ཁོ་ན་ཉིད་ཀྱིས་འགལ་རྐྱེན་དུ་མི་འགྲོ་ཞིང་གྲོགས་སུ་འགྱུར་ན་བསྟེན་པར་བྱ་བ་ཉིད་ཡིན་ཏེ། བདག་བྱིན་གྱིས་བརླབ་པ་ལས། ལྟ་བ་ཐམས་ཅད་སྤངས་པ་ཡི། །བདག་བྱིན་གྱིས་བརླབ་ འདི་ཐོབ་ནས། །ལས་རྣམས་ཐམས་ཅད་བྱ་བའམ། །ཇི་ལྟར་འདོད་པ་བཞིན་དུ་རྒྱུ ༑ ༑ མཆོད་རྟེན་ལས་ནི་མི་བྱ་ཞིང༌། །གླེགས་བམ་བཀླག་པར་མི་བྱ་སྟེ། ། བདག་བྱིན་བརླབས་པའི་རིམ་པས་ཀྱང༌། །བྱ་བ་དང་ནི་བཀླག་པར་བྱ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །སངས་རྒྱས་ཀྱི་བྱིན་གྱིས་བརླབས་ཀྱི་མཚོན་པ་ནི་དེ་ཉིད་རྟོགས་པ་སངས་རྒྱས་ཀྱི་དྲིན་ཞེས་བྱའོ།

།རང་གི་ལྷའི་རྣལ་ འབྱོར་ཞེས་པ་ནི་འདི་ཉིད་རྣལ་འབྱོར་ཡིན་པས་སོ།།དཔལ་རྡོ་རྗེ་མཁའ་འགྲོ་ལས། བཏགས་པའི་ལྷ་ཡི་རྣལ་འབྱོར་གྱིས། །བསྒྲུབ་ཀྱང་འགྲུབ་པར་མི་འགྱུར་གྱི། ། བྱང་ཆུབ་སེམས་ནི་རབ་རྟོགས་ན། །དེ་ལ་རྣལ་འབྱོར་ལྷར་འགྱུར་རོ། །ཞེས་གསུངས་སོ། །དེས་བསྐྱེད་ཅིང་མཚོན་ན་སྟེ་གོམས་པ་རབ་ཀྱི་མཐར་ཐུག་པ་ཐོབ་ན་ཞེས་བྱ་བའི་དོན་ཏོ། །དེ་བས་ན་དེ་ཁོ་ན་ཉིད་ཐོབ་པའི་གོ་རིམ་ནི། ཇི་ལྟར་འཕགས་པ་ཐོགས་མེད་ཀྱིས། །ཐེག་པ་ཆེན་པོ་བསྡུས་པ་ལས། ས་ཐོབ་པ་རྣམ་པ་བཞི་བཤད་དེ། མོས་པ་ཙམ་ཐོབ་པ་དང༌། རྟོགས་པ་ཐོབ་པ་དང༌། སྤྱོད་པ་ཐོབ་པ་དང༌། གྲུབ་པ་ཐོབ་པའོ། །ཞེས་བཤད་པ་ལྟ་བུ་སྟེ། འདིར་རྟོགས་པ་ཐོབ་པ་ཙམ་ལ་བྱ་སྟེ། རྟོགས་པ་ཐོབ་པ་ནི་ས་དང་པོ་ལ་སོགས་པ་ཐམས་ཅད་རྣམ་པར་རྟོག་པ་མེད་པའི་དབྱིངས་སུ་རོ་གཅིག་པའི་ཕྱིར་ཁྱད་པར་མེད་པས་ནམ་མཁའ་ལྟ་བུ་ཞེས་བྱ་སྟེ་སྔར་བཤད་ཟིན་ཏོ། །གཞུང་ཐམས་ཅད་སྤངས་ནས་ཞེས་བྱ་བ་ནི་སྔར་བཤད་དོ། །རྣལ་འབྱོར་ལ་བརྩོན་པས་ཉིན་མཚན་དུ་གོམས་པ་ནི་བར་མེད་པར་གྱིས་ཤིག་ཅེས་རྗེས་སུ་གདམས་པའི་ཐ་ཚིག་ག །རིའི་རྩེ་མོ་དང་ཞེས་བྱ་བ་ལ་སོགས་པས་ནི་དེའང་སྤྱོད་པ་དང་ལྡན་པས་རྗེས་སུ་བསྒོམ་པ་སྟོན་ཏེ། ཇི་སྐད་དུ ༑ སློབ་དཔོན་ཨཱརྱ་དེ་བས། ཕྱག་རྒྱ་གཅིག་དང་ལྡན་པའམ། །ཡང་ན་ཕྱག་རྒྱ་བཞི་དང་ལྡན། །བཙུན་མོའི་འཁོར་ན་བཞུགས་པས་ཀྱང༌། །བདག་བྱིན་བརླབ་པ་རྗེས་དྲན་བྱ། །ཞེས་བྱ་བ་ལ་སོགས་པ་གསུངས་པ་ལྟ་བུའོ། །དེ་ལ་རིའི་རྩེ་མོ་ལ་སོགས་པས་ནི་བསྒོམ་པའི་གནས་བསྟན་ཏོ། །ཐབས་ཤེས་རབ་ཅེས་བྱ་བ་ལ་སོགས་པས་ནི་བསྟེན་པར་རྗེས་སུ་གདམས་པའོ། །དེ་ཕྱིར་ཞེས་བྱ་བ་ལ་སོགས་ པས་ནི་གང་ཞིག་བསྟེན་པ་སྟོན་ནོ། །དེ་ལའང་ཞེས་བྱ་བ་ལ་སོགས་པས་ནི་ཇི་ལྟར་བསྟེན་པ་སྟོན་ནོ། །སྔ་དྲོ་དང་ཞེས་བྱ་བ་ལ་སོགས་པས་ནི་དུས་བསྟན་ཏོ། ། བསྟན་པ་ལ་སྨོད་པ་ཞེས་བྱ་བ་ལ་སོགས་པས་བསྟེན་པ་དང་མི་བསྟེན་པའི་ཁྱད་པར་བསྟན་ཏོ།

།ཤེས་རབ་མ་རྙེད་ན་ཞེས་བྱ་བ་ནི་དེ་ལས་གཞན་པ་བསྟེན་པར་སྟོན་ཏོ། །དེ་ལྟར་ཞེས་བྱ་བ་ལ་སོགས་པས་དེ་རྒྱུན་དུ་བསྟེན་པ་དང་མི་འབྱོར་བས་གནས་སྐབས་སུ་བསྟེན་པར་རྗེས་སུ་གདམས་པ་སྟོན་ནོ། །གསང་བའི་ཉེ་བའི་རྫས་དང་ཞེས་བྱ་བ་ལ་སོགས་པས་ནི་དེ་ལྟར་དེ་ཁོ་ན་ཉིད་རྒྱུན་དུ་བསྟེན་པར་མཇུག་བསྡུས་ཏེ་བསྟན་ཏོ། །དེ་དག་ནི་བསྡུས་པའི་དོན་ཡིན་ལ། ཚིག་གི་དོན་ལ་སོགས་པ་ནི་བླ་མའི་མན་ངག་དང་ལྡན་པ་རྣམས་ལ་རྟོགས་པར་སླ་བའི་ཕྱིར་འདིར་རྒྱས་པར་མ་ཕྱེའོ། །དོན་རྟོགས་མེད་ན་བྲག་ཆ་བཞིན་དུ་གཞན་གྱི་སྒྲ།། རྗེས་སུ་འཕེལ་བ་དེས་ཀྱང་འདི་ན་ཅི་ཞིག་བྱ། །བླ་མའི་ལུང་བྲལ་རང་དགའི་བློ་ གྲོས་ཀྱིས་ཕྱེ་བའི། །རྟོག་གེའི་གཞུང་ལུགས་དང་མཚུངས་དེའང་འདིར་དོར་བྱ།། དེ་ཉིད་དང་འགལ་ཚིག་གི་སྡེབ་སྦྱོར་མཛེས་གྱུར་ཀྱང༌། །དེ་ནི་བློ་ཆེན་སྤོང་སྟེ་སྙན་ཚིག་རིག་བྱེད་བཞིན། འདི་ནི་དེ་ཉིད་མི་འགལ་དཻ་ཕྱིར་སྡེབ་སྦྱོར་ཚོགས། ། ཉེས་ཀྱང་དེ་ལ་ཉེས་ཞེས་སངས་རྒྱས་ཀྱང་མི་གསུང༌། །དེ་ལྟར་མོད་ཀྱང་དོན་གཅིག་སྟོན་ལ་སྡེབ་སྦྱོར་ནི། །སྔ་ཕྱིར་མི་འགལ་མི་ཟློས་གསལ་བར་སྟོན་པ་ཡི། ། ཚིག་ནི་རྟོག་དང་རྗེས་སུ་མཚམས་པ་ལེགས་དེའི་ཕྱིར། །འདི་ན་གནས་དོན་ཇི་བཞིན་བདག་གིས་གསལ་བར་ཕྱེ། །གཞན་གྱིས་བསྐུལ་ནས་བརྩེ་བས་བྲིས། །དེ་ཉིད་མི་འགལ་དེ་ཡི་ཕྱིར།

།དཔལ་ལྡན་བླ་མ་མཁའ་འགྲོ་མས། །ཉེས་གྱུར་གཟིགས་ན་བཟོད་པར་རིགས། །ཐབས་དང་ཤེས་རབ་དོན་བསྒོམ་རྣམ་ཕྱེ་ལས།། དགེ་བ་གང་བསགས་དེས་ནི་འགྲོ་བ་ཀུན། །གཉིས་མེད་སྟོན་པའི་ལམ་མཆོག་འདིར་ཞུགས་ནས།།རྡོ་རྗེ་འཆང་མཆོག་གོ་འཕང་ཐོབ་པར་ཤོག །ཐབས་ཤེས་ རབ་ཀྱི་དོན་བསྒོམ་པའི་རྣམ་པར་བཤད་པ། བློ་གྲོས་རྣམ་པར་དཀར་བ་དང་ལྡན་པའི་དགེ་བསྙེན་བསོད་ནམས་རྩེ་མོས་རབ་ཏུ་སྦྱར་བའོ། །རྫོགས་སོ།། མངྒལཾ།། ཤུབྷཾ ༑༑ ༑༑ ༄༅། །ཆོས་ཀྱི་རྗེ་རྣལ་འབྱོར་གྱི་དབང་ཕྱུག་སློབ་དཔོན་རིན་པོ་ཆེའི་བཀའ་འབུམ་ལས་བཤད་སྦྱར་ཉི་འོད་སྣང་བའི་བསྡུས་དོན་བཞུགས་སོ། ། ༄༅། །ཨོཾ་སྭ་སྟི་སིདྡྷཾ། ན་མོ་གུ་རུ་བྷ་ཌཱ་ཡ། ན་མཿཤྲཱི་བཛྲཱ་ཡ། གང་གིས་སྤྲོས་པའི་འཆིང་བཅད་དངོས་ཀུན་དེ་ཉིད་མཁའ་འདྲ་རབ་རྟོགས་པ། །བརྒྱ་དང་བཅུ་གཉིས་གསལ་ལྡན་རིག་མའི་ལུས་སྦྱོར་རྣམ་ཐར་བསྡུ་དངོས་དང༌། །དེ་བཞིན་ཉིད་ཀྱི་ཞལ་ཞབས་ཕྱག་སྤྲུལ་བདུན་རྣམས་མཉམ་བརྫིས་གར་མཁན་གྱི།། གཟུགས་ཀྱིས་འགྲོ་བ་སྨིན་མཛད་དཔལ་ལྡན་ཀྱེ་ཡི་རྡོ་རྗེས་བདག་སྲུངས་ཤིག །གང་གི་བློ་གྲོས་སྤྲོས་ལས་རྣམ་གྲོལ་བ། །ཆོས་ཀུན་དེ་ཉིད་ཟབ་མོ་ཐུགས་ཆུད་ཅིང་ ༑ ༑ ཚུལ་རྣམ་གསུམ་མངའ་ཐུགས་རྗེའི་ལྕགས་ཀྱུ་ཡིས། །འགྲོ་བ་འདྲེན་མཛད་བླ་མ་དཔལ་ལ་འདུད། །མཐའ་ཡས་དངོས་གྲུབ་གཏེར་ཆེན་གཞིར་གྱུར་རྒྱུད་རྒྱལ་ལ། །ཟབ་ཅིང་རྒྱ་ཆེའི་བློ་བྲལ་ཕྱོགས་ལྷུང་དཀྲུགས་པའི་ཡིད། །བླ་མའི་ལུང་དང་བཤད་རྒྱུད་སྣང་བ་དང་བྲལ་བས། །ལུང་དོན་མ་མཐོང་བསླད་པ་རྣམས་ལ་བདག་བློ་བརྩེ། །དེ་བས་བླ་མའི་མན་ངག་རིན་ཆེན་ལས་བསྒྲུབས་པ།། བཤད་པའི་རྒྱུད་མང་ལུང་གིས་མཛེས་པའི་རྩིབས་ལྡན་ཞིང༌། །ཚིག་སྦྱོར་འོད་ཟེར་སྟོང་འབར་གུས་པའི་རྟས་དྲངས་པའི། །བཤད་སྦྱར་ཉི་འོད་སྣང་ཤར་ཞེས་བྱ་བརྩམ་པར་བགྱི། །རྡོ་རྗེ་འཆང་དབང་དཔལ་ལྡན་ཡེ་ཤེས་མཁའ་འགྲོ་མ། །ཌོཾ་བིའི་ཞལ་སྔ་རྗེ་བཙུན་བར་དུ་རིམ་བརྒྱུད་པའི།

།གཞུང་ལུགས་སྣང་ཆེན་འདིར་བརྟེན་བློ་གྲོས་མིག་ལྡན་པས། །གུས་བློས་དངོས་གྲུབ་གཏེར་རྣམས་རིམ་བཞིན་བླང་བར་གྱིས། །ཀྱེ་ཡི་རྡོ་རྗེ་རྣལ་འབྱོར་ཆེའི། །རྒྱུད་འབུམ་ལྔ་དོན་རབ་བསྡུས་པ། །སྟོང་པ་སྙིང་རྗེ་གཉིས་སུ་མེད། །རྒྱུད་གསུམ་སྟོན་པར་བྱེད་པའི་སྒྲའོ ༑ ༑ ཡི་གེ་དང་ནི་ཡན་ལག་དང༌། །བསྡུས་པའི་དོན་དང་སྤྱྀ་ཡི་དོན། །སྦས་དང་དེ་བཞིན་མཐར་ཐུག་པ། །དྲུག་གིས་དཔྱད་དེ་འཇུག་པར་བྱ། །གཉིས་ཀྱི་ཐུན་མོང་དུ་གྱུར་གང༌། །དེ་སྤྱི་འོག་མའི་ཡུལ་མིན་པ། །སྦས་པའོ་བོགས་དབྱུང་མེད་གང་ཞིག །འབྲས་བུ་དེ་ནི་མཐར་ཐུག་གོ །དོན་དེ་དག་ནི་སྟོན་པའི་སྒྲ། །རྒྱུ་དང་ངེས་ཚིག་དང་བཅས་པར། །རབ་ཏུ་གསལ་བར་སྟོན་པ་ནི། །ཡན་ལག་དོན་གྱི་བཤད་པ་ཡིན། །ཡི་གེ་རེ་རེའམ་དུ་མ་ལའང༌། །ཕྱེ་དང་མ་ཕྱེའི་སྒྲས་གྲངས་དང་ ༑ ༑ འགའ་ཞིག་དབྱིབས་མཐུན་གྱུར་གང་གིས། །དོན་སྟོན་པ་དེ་ཡི་གེའི་དོན། སྐལ་དམན་རྣམས་ལ་རྒྱལ་བ་ཡིས། །སྦས་ཏེ་ལུས་དང་ངག་གི་བརྡས། །བསྟན་རྣམས་འདི་དོན་འདིར་ངེས་པའི། །རྒྱུད་ཀྱི་རྟོག་པ་མན་ངག་དོན། །བརྗོད་པར་བྱ་བའི་དོན་དེ་ཉིད། །རང་བཞིན་དེ་ཡི་ཐབས་ཉིད་དང༌། འབྲས་བུའི་རྒྱུད་ཀྱི་རིམ་པ་ཡིས ༑ ༑ འདི་ཡི་མངོན་པར་རྟོགས་པའོ། །རང་བཞིན་རྟེན་གྱི་གང་ཟག་སྟེ། །སྨིན་པར་བྱས་དང་མ་བྱས་པའོ། །སྨིན་བྱས་སློབ་དཔོན་ལ་སོགས་པ། །བཞི་མ་རྫོགས་པའམ་རྫོགས་པའོ། །ཐབས་རྒྱུད་ཐོག་མར་ལྟ་བ་ཡིན། །དེ་ནས་རིམ་གཉིས་གྲོགས་དང་བཅས། །དྲོད་ཐབ་བརྟུལ་ཞུགས་མཆོག་སྤྱད་ཅིང༌། །བྱང་ཆུབ་སེམས་གནས་ས་རྣམས་བགྲོད། །ཆོས་དང་ལོངས་སྤྱོད་རྫོགས་སྤྲུལ་པ། །དཔལ་ལྡན་ཡེ་ཤེས་ལྔ་ཡི་བདག །སྐུ་དང་གསུང་དང་ཐུགས་རྡོ་རྗེ། །མཐར་ཐུག་རྒྱུད་འདིར་གཞུག་རིམ་ཡིན། །ཐོག་མའི་ཨེ་ཝཾ་ཐ་མའི་བར། །ཐམས་ཅད་ཉམས་སུ་བླང་བྱ་སྟེ། །གསལ་དང་མི་གསལ་དབྱེ་བ་ཡིས། །རྒྱུ་འབྲས་ཐབས་ཀྱི་རིམ་པ་བསྟན ༑ ༑ བརྗོད་བྱའི་དོན་དང་རྗོད་བྱེད་སྒྲ། །བཤད་པའི་རྒྱུད་ཀྱི་གསལ་བྱེད་ལྡན

༑ ༑ འདི་ཡི་མངོན་པར་རྟོགས་ཤེས་པ། །རྒྱུད་གསུམ་གྱི་ནི་དོན་བསྡུས་པའོ།། རྒྱུད་འདི་ནི་ཀྱེའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོའོ། །འདིའི་དོན་འཆད་པ་ན་བཤད་ཐབས་ཀྱི་ཡན་ལག་ལྔས་བཤད་པར་བྱ་སྟེ། ཐོག་མར་ཀྱེའི་རྡོ་རྗེ་ཞེས་བྱ་བའི་མཚན་ཉིད་ཅན་གྱི་རྒྱུད་ངོ་ཤེས་པར་བྱ་བའི་ཕྱིར་རྒྱུད་སྡེ་སྤྱིའི་རྣམ་པར་བཞག་པ་མཚན་གྱི་དོན་བཤད་པ་དང་བཅས་པ་དང༌། རྒྱུད་བཤད་ཐབས་ཀྱི་མན་ངག་བསྟན་པ་དང༌། རྒྱུད་ཀྱི་མངོན་པར་རྟོགས་པའི་སྐྱེ་ཚུལ་བསྟན་པ་དང༌། རྒྱུད་ཀྱི་གནས་ལུགས་ཀྱི་བསྡུས་དོན་རྟོགས་པར་བྱ་བ་དང༌། རྒྱུད་ཀྱི་ཚིག་དང་དོན་རྒྱས་པར་བཤད་པའོ། །དང་པོ་ནི་སྤྱིར་ཐོབ་པར་བྱ་བའི་འབྲས་བུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་གཅིག་ཁོ་ན་ཡིན་ལ། དེ་ཐོབ་པར་བྱེད་པའི་ལམ་རིང་བ་དང་ཉེ་བ་བསམ་གྱིས་མི་ཁྱབ་པ་ལས་འདིར་ཐེག་པ་ཆེན་པོའོ། །དེ་ལ་ཕ་རོལ་ཏུ་ཕྱིན་པ་དང་གསང་སྔགས་ཀྱི་ཐེག་པ་ལས་གསང་སྔགས་སོ། །དེ་ལ་རྒྱུད་སྡེ་བཞི་ལས་རྣལ་འབྱོར་བླ་ན་མེད་པའི་རྒྱུད་དོ། །དེ་ལ་ཐབས་དང་ཤེས་རབ་གཉིས་སུ་མེད་པའི་རྒྱུད་ལས་འདི་གཉིས་སུ་མེད་པའི་རྒྱུད་དོ། །དེ་ལ་ཡང་རྒྱུད་སྡེའི་དབྱེ་བ་བསམ་གྱིས་མི་ཁྱབ་པ་ལས་འདིར་ཧེ་བཛྲའི་རྒྱུད་དོ། །དེ་ལའང་རྩ་བ་དང་བཤད་པའི་རྒྱུད་ལས་འདིར་རྩ་བའི་རྒྱུད་དོ། །དེ་ཡང་རྒྱུད་རྒྱས་པ་དང་བསྡུས་པ་ལས། འདིར་རྒྱུད་བསྡུས་པ་བརྟག་པ་གཉིས་པའོ། །འདིའི་མཚན་གྱི་དོན་ཅི་ཡིན་ཞེ་ན། རང་གི་སེམས་ཉིད་ཐོག་མ་མེད་པ་ནས་རྒྱུན་མ་ཆད་པ་ནི་རྒྱུད་ཡིན་ལ ༑ དེ་ཉིད་ཐབས་དང་ཤེས་རབ་གཉིས་སུ་འབྲེལ་བའི་བདག་ཉིད་ནི་ཀྱེའི་རྡོ་རྗེ་ཡིན་ཞིང༌། དེ་རང་བཞིན་གྱི་རྣམ་པར་རྟོག་པས་ཟིལ་གྱིས་མ་མནན་ཅིང༌། གློ་བུར་གྱི་རྣམ་རྟོག་སྤོང་བའི་གཉེན་པོར་གྱུར་པས་ན་རྒྱལ་པོའོ། །དེ་བས་ན་རང་གི་སེམས་ཉིད་གཉིས་སུ་མེད་པའི་ཡེ་ཤེས་ནི་བརྗོད་པར་བྱ་བ་དོན་གྱི་རྒྱུད་ཡིན་ལ།

དེ་རྗོད་པར་བྱེད་པའི་སྒྲའི་ཚོགས་དང་གླེགས་བམ་གྱི་བར་ལའང་ཀྱེའི་རྡོ་རྗེའི་རྒྱུད་ཅེས་བྱ་བར་གདགས་པ་ནི་རྗོད་པར་བྱེད་པ་སྒྲའི་རྒྱུད་དོ། །གལ་ཏེ་སེམས་གཉིས་མེད་ཀྱི་ཡེ་ཤེས་རང་ལ་གནས་ན། རྗོད་བྱེད་ཀྱི་རྒྱུད་ལ་དགོས་པ་ཅི་ཡོད་སྙམ་ན་སེམས་རྟོགས་པ་རྣམས་ལ་དགོས་པ་མེད་ཀྱང༌། སེམས་མ་རྟོགས་པ་རྣམས་ལ་སྟོན་པའི་དགོས་པ་ཡོད་དེ། གལ་ཏེ་སེམས་རྟོགས་པ་ཉིད་ལ་དགོས་པ་ཅི་ཡོད་སྙམ་ན། སེམས་རྟོགས་པ་ཆོས་སྐུ་ཡིན་པའི་ཕྱིར་དང༌། སེམས་ལས་མ་གཏོགས་པའི་ལམ་གཞན་སྙིང་པོ་མེད་པའི་ཕྱིར་རོ། །དེས་ན་སེམས་རྟོགས་པ་ནི་དགོས་པའི་དགོས་པ་ཡིན་ལ། དེ་རྟོགས་པར་བྱེད་པའི་ཡན་ལག་ཏུ། རྨོངས་པ་རྣམས་ལ་མིང་གི་སྒོ་ནས་སྟོན་པ་དང༌། དབང་བསྐུར་བ་ནས་བརྩམས་ཏེ་ཐུན་མོང་གི་དངོས་གྲུབ་ཐོབ་པའི་བར་ནི་དགོས་པ་ཡིན་ནོ། །དེ་ལྟར་རྗོད་བྱེད་ཀྱིས་བརྗོད་བྱ་སྟོན་པར་འབྲེལ་ལ། བརྗོད་བྱས་དགོས་པ་དང་དེས་དགོས་པའི་དགོས་པ་གྲུབ་པ་ནི་འབྲེལ་བའོ། །གཉིས་པ་རྒྱུད་བཤད་ཐབས་ཀྱི་མན་ངག་གང་གིས་འཆད་པ། སྤྱིར་བཤད་ཐབས་ཀྱི་མན་ངག་བསམ་གྱིས་མི་ཁྱབ་སྟེ། རྡོ་རྗེ་འཆང་ཆེན་པོའི་བཀའ་རྣལ་འབྱོར་ཆེན་པོའི་རྒྱུད་རྣམས་ནི་རྗོད་བྱེད་ཀྱི་ཚིག་རེ་རེས་ཀྱང་བརྗོད་བྱ་བསམ་གྱིས་མི་ཁྱབ་པ་སྟོན་པའི་ཕྱིར་རོ། །དེ་བས་ན་རང་རང་གི་བླ་མའི་གསུང་གི་རྗེས་སུ་འབྲང་བར་རིགས་སོ། །འདིར་བདག་གི་རྗེ་བཙུན་གྱི་ཞལ་སྔ་ནས་ཉན་པ་པོས་རྟོགས་སླ་ཞིང་གཟུང་བདེ་བར་བྱ་བའི་ཕྱིར་གདམ་ངག་དྲུག་གི་བཤད་ཐབས་ཀྱི་སྒོ་ནས་རྒྱུད་ཀྱི་བརྗོད་བྱ་དང་རྗོད་བྱེད་ཀྱི་སྒྲ་སོ་སོར་ངེས་པ་ངོས་གཟུང་བ་དང༌། རྒྱུད་གསུམ་གྱི་བཤད་ཐབས་ཀྱི་སྒོ་ནས་གང་ཟག་གཅིག་གིས་ཉམས་སུ་བླང་བའི་མངོན་པར་རྟོགས་པའི་རིམ་པ་བསྟན་པ་ཞེས་བྱ་བ་ཚུལ་གཉིས་སྦྱར་ཏེ་གསུང་ངོ༌། །དེ་ལྟར་དེ་དག་གི་དབྱེ་བ་རྒྱས་པ་ནི་གཞན་དུ་བསྟན་ཟིན་པས་དེ་བཞིན་དུ་ཁོང་དུ་ཆུད་པར་བྱའོ།

།དེ་ལྟར་བཤད་ཐབས་ཀྱི་མན་ངག་དང་མངོན་པར་རྟོགས་པ་ཁོང་དུ་ཆུད་པས་རྒྱུད་རྣམ་པར་འབྱེད་པར་འདོད་ན། ཐོག་མར་དུམ་བུ་སོ་སོའི་བརྗོད་བྱ་དང༌། སྔ་ཕྱིའི་འབྲེལ་བ་དང་ ༑ མདོར་བསྟན་པ་དང༌། རྒྱས་པར་བཤད་པའི་བསྡུས་དོན་ཁོང་དུ་ཆུད་པར་བྱ་དགོས་སོ། །དེའི་འོག་ཏུ་ཡི་གེ་འབྲུ་གཉེར་ཞིང་མཚམས་སྦྱར་བའི་སྒོ་ནས་ཡན་ལག་རྒྱས་པར་དབྱེ་བར་ཤེས་པར་བྱའོ། །དེ་ལ་སྤྱི་དོན་བཞི་པ་རྒྱུད་ཀྱི་གནས་ལུགས་དང༌། དེའི་བསྡུས་པའི་དོན་ནི་འདི་ཡིན་ཏེ། ཐོག་མར་ཨེ་ཝཾ་ཞེས་བྱ་བ་ལ་སོགས་པ་རྡོ་རྗེའི་ཚིག་ཡི་གེ་བཞི་བཅུ་ནི། འཆད་ལུགས་ཀྱི་མན་ངག་དང་ཡན་ལག་དང་ཡི་གེ་དང་མན་ངག་གི་སྒོ་ནས། བརྗོད་པར་བྱ་བའི་དོན་སྤྱི་དང༌། སྦས་པ་དང༌། མཐར་ཐུག་པ་སྟོན་པར་བྱེད་ཅིང༌། དེས་ནི་རྒྱུ་དང་ཐབས་དང་འབྲས་བུའི་རྒྱུད་ཀྱི་མངོན་རྟོགས་སྟོན་པས་ན། རྒྱུད་མ་ལུས་པའི་མདོར་བསྟན་པ་ཡིན་ནོ ༑ ༑ དེའི་འོག་ཏུ་དེ་བཞིན་གཤེགས་པ་ཐམས་ཅད་ཀྱི་ཞེས་བྱ་བ་ནས་བརྩམས་ཏེ ༑ དེ་ནི་ང་ཡིས་བཤད་ཀྱིས་ཉོན། །ཅེས་བྱ་བའི་བར་གྱིས་ནི་གླེང་བསླང་བའི་གཞུང་སྟེ། ཞུས་པ་དང་ལན་གྱི་སྒོ་ནས་ཁྱད་པར་ཅན་གྱི་མཚན་དང་ལྡན་པའི་རྒྱུད་བཤད་པར་དམ་བཅའ་བ་སྟེ། ཡན་ལག་གི་དོན་དང་མན་ངག་དོན་གྱི་སྒོ་ནས་སྤྱི་དང་མཐར་ཐུག་པའི་དོན་སྟོན་ཅིང༌། འདིས་འབྲས་བུའི་རྒྱུད་གཙོར་སྟོན་ལ། རྒྱུ་དང་ཐབས་ཀྱི་རྒྱུད་ཞར་ལ་སྟོན་པ་ཡིན་ནོ། །ལྷག་མ་ལྟ་སྟངས་ཞེས་བྱ་བ་ལ་སོགས་པ་རྒྱུད་མ་ལུས་པས་ནི་རབ་ཏུ་རྒྱས་པར་འཆད་དོ། །དེ་ལྟར་གཞུང་དུམ་བུ་གསུམ་དུ་ངེས་པར་ཡང་རྗེ་བཙུན་གྱི་ཞལ་སྔ་ནས་ཀྱིས་མཛད་པའི་འདི་ཉིད་ཀྱི་བསྡུས་པའི་དོན་ལས། རྟེན་གྱི་གང་ཟག་དབང་པོ་རབ་འབྲིང་གསུམ་ལ་དགོངས་ནས ༑ གླེང་གཞི་དང༌། མཚན་དང་ཡན་ལག་རྒྱས་པར་དབྱེ་བ་གསུམ་དུ་བསྟན་པ་ཡིན་ཞེས་གསུངས་སོ། །དེ་ལྟར་མཚན་གྱི་དོན་བསྟན་པའི་སྒོ་ནས་འབྲས་བུ་གཙོར་གསུངས་པ་དེ་དམིགས་པའི་ཡུལ་དུ་བྱས་ཏེ།

དེའི་འོག་ཏུ་དེ་ཐོབ་པར་བྱེད་པའི་ཐབས་ཀྱི་རྒྱུད་རྒྱས་པ་ལ་འཇུག་ག །དེ་ལའང་ལྟ་སྟངས་ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་ལྔས། ཐབས་ཀྱི་རྒྱུད་མཐའ་དག་གི་ལུས་རྣམ་པར་བཞག་པ་དང༌། ཐབས་ཀྱི་རྒྱུད་དང་པོར་བསྒོམ་པའི་འཐད་པ་དང༌། འཆིང་བ་དང་གྲོལ་བྱེད་ཀྱི་རྒྱུད་ཉིད་དུ་བསྟན་པ་སྟེ། མདོར་ན་ཐབས་ཀྱི་རྒྱུད་ཀྱི་སྤྱིའི་རྣམ་པར་བཞག་པ་སྟེ། སྤྱི་དང་སྦས་པའི་བདག་ཉིད་དུ་ཡན་ལག་གི་དོན་གྱིས་འཆད་དོ། །དེ་ལྟར་སྤྱིར་བསྟན་ནས་ལུས་ལ་ཡེ་ཤེས་ཆེན་པོ་གནས། །ཞེས་བྱ་བ་ལ་སོགས་པ་ལེའུ་དང་པོ་རྫོགས་ཀྱི་བར་གྱིས་ནི། ཐོག་མར་དོན་དམ་པ་བྱང་ཆུབ་ཀྱི་སེམས་བསྐྱེད་པ་སྟོན་ནོ། །འདི་ཅིའི་ཕྱིར་ཐོག་མར་བསྟན་སྙམ་ན། མཐར་ཐུག་གི་ཐོབ་པར་བྱ་བའི་འབྲས་བུ་ནི་ཀྱེའི་རྡོ་རྗེ་ཡིན་ལ། དེ་ནི་ལྷན་ཅིག་སྐྱེས་པའི་ཡེ་ཤེས་མ་རྟོགས་པ་གཞན་གྱིས་ཐོབ་པ་མ་ཡིན་ཞིང༌། ལམ་གཞན་ཐམས་ཅད་ཀྱང་དེའི་ཡན་ལག་ཏུ་འགྱུར་བར་བསྟན་པའི་ཕྱིར་ཏེ། དེས་ན་རྒྱུད་འདིར་བརྗོད་པར་བྱ་བའི་གཙོ་བོ་ལྷན་ཅིག་སྐྱེས་པའི་ཡེ་ཤེས་ཡིན་ཏེ། འོག་ནས་འབྱུང་བའི་གཏོར་མ་དང༌། བཟླས་པ་ལ་སོགས་པ་ཐམས་ཅད་དེ་དང་དེའི་རྣམ་པར་སྣང་ཡང༌། རང་གི་ངོ་བོའམ་གོ་ཡུལ་དུ་ལྷན་ཅིག་སྐྱེས་པའི་ཡེ་ཤེས་ཉིད་དོ། ། ཞེས་ཤེས་པར་བྱ་བའི་ཕྱིར་འདི་ཐོག་མར་བསྟན་ཏོ། །དེའང་དང་པོ་ཚིགས་སུ་བཅད་པ་གཅིག་གིས་ལྷན་སྐྱེས་ཀྱི་མཚན་ཉིད་བསྟན་ཏོ། །ལྷག་མ་རྣམས་ཀྱིས་ནི་ཡེ་ཤེས་དེ་རྟོགས་བྱེད་ཀྱི་ཐབས་ཁྱད་པར་དུ་འཕགས་པ་སྟོན་ཏེ། ཡེ་ཤེས་ཀྱི་མཚན་ཉིད་ཐོས་པ་ལས་བྱུང་བ་ཙམ་ནི་ཕ་རོལ་ཏུ་ཕྱིན་པ་ལའང་ཡོད་པས། དེ་ལས་ཁྱད་པར་དུ་འཕགས་པ་བསྟན་པའི་ཕྱིར་ཏེ། འདིར་རྡོ་རྗེ་ལུས་ཀྱི་གནས་ལུགས་དང༌། དེ་ལ་ཕྱི་རོལ་གྱི་ཆོས་ཐམས་ཅད་བསྡུས་ཏེ་སྤྲོས་པ་བཅད་པར་བསྟན་པའི་ཕྱིར། ཀྱེ་བཅོམ་ལྡན་འདས་ཞེས་བྱ་བ་ལ་སོགས་པ་སྟེ། འདི་དག་ནི་སྦས་པའི་དོན་དུ་ཡན་ལག་དང་ཡི་གེ་དང༌།

མན་ངག་གི་དོན་གྱིས་འཆད་དོ། ། ལེའུ་དང་པོའོ། །དེ་ལྟར་མོས་པ་བྱས་ནས། དེ་ལམ་གྱི་ཡན་ལག་ཏུ་འགྱུར་བར་བྱ་བའི་ཕྱིར་དང༌། དེ་ལྟ་བུའི་ལམ་ལ་མོས་པ་མེད་པ་རྣམས་རིམ་གྱིས་གཞུག་པའི་དོན་དུ་ཐུན་མོང་གི་མངོན་པར་རྟོགས་པ་དྲུག་མངོན་པར་རྟོགས་པར་བྱ་བའི་ཕྱིར་དང་ ༑ བཟླས་པ་ཉིད་ཀྱང་མཆོག་ཏུ་གྲུབ་པར་བྱེད་པའི་རྒྱུ་ཡིན་ཏེ། དཔལ་སམ་པུ་ཊི་ལས། རྡོ་རྗེ་སེམས་དཔའི་སྙིང་པོ་སོགས། །འབུམ་དུ་བཟླས་པས་རབ་ཏུ་འགྲུབ ༑ ༑ ཅེས་གསུངས་པས་ན་དེའི་འོག་ཏུ་སྔགས་ཀྱི་ཞེས་བྱ་བ་ལ་སོགས་པ་ལེའུ་གཉིས་པ་གསུངས་ཏེ། བར་ཆད་ཞི་བར་བྱེད་པ་གཏོར་མའི་སྔགས་དང༌། ཐུགས་སྐུལ་བར་བྱེད་པ་བཟླས་པའི་སྔགས་དང༌། སྔགས་ཀྱི་ཁ་སྐོང་བར་བྱེད་པ་དང་ ༑ དམ་ཚིག་དང་རབ་གནས་དང༌། སྦྱིན་སྲེག་དང་འབྲེལ་བ་བྱིན་གྱིས་རློབ་པར་བྱེད་པའི་སྔགས་དང༌། དམན་པ་འཛིན་པར་བྱེད་པ་ལས་ཚོགས་དང་འབྲེལ་བར་བྱེད་པའི་སྔགས་རྣམས་ཏེ། སྤྱིའི་དོན་དུ་ཡན་ལག་དང་ཡི་གེ་དང་མན་ངག་གི་དོན་གྱིས་འཆད་དོ། །ལེའུ་གཉིས་པའོ། །དེ་ལྟར་སྔགས་ཟློས་པ་ལ་ལུས་ལྷར་བསྐྱེད་དགོས་པས་ན། དེའི་འོག་ཏུ་དེ་ནས་ལྷའི་ཞེས་བྱ་བ་ལ་སོགས་པ་ལེའུ་གསུམ་པ་གསུངས་ཏེ། སྔོན་དུ་འགྲོ་བ་ཚོགས་གཉིས་གསོག་པ་དང༌། རྟེན་སྲུང་བའི་འཁོར་ལོ་དང༌། གདན་བསྒོམ་པ་དང༌། དེར་ཧེ་རུ་ཀ་གསུམ་འཁོར་དང་བཅས་པ་བསྐྱེད་པ་སྟོན་ཏེ། སྤྱིའི་དོན་དུ་ཡན་ལག་གི་དོན་གྱིས་འཆད་ཅིང་ཡི་གེ་དང་མན་ངག་ཀྱང་ཅུང་ཟད་འཇུག་གོ །ལེའུ་གསུམ་པའོ། །ལྷར་བསྐྱེད་པ་དེ་ཉིད་ཀྱི་ཡན་ལག་རྣམས་ཡོངས་སུ་ཚང་བར་བྱ་བའི་ཕྱིར་དང༌། ཁམས་གསུམ་ཆོས་ཀྱི་རྒྱལ་པོར་དབང་ཐོབ་པར་བྱ་བའི་ཕྱིར། ལྷ་དབང་བསྐུར་བའི་ལེའུ་ཞེས་བྱ་བ་བཞི་པ་ཡིན་ཏེ་དབང་བསྐུར་བའི་ཚུལ་དངོས་དང༌། ཞར་ལ་ཐུན་གྱི་གྲངས་དང༌། སྤྱོད་ལམ་གྱི་རྣལ་འབྱོར་དང་བཅས་པ་སྟོན་ཏེ། སྤྱིའི་དོན་དུ་ཡན་ལག་གི་དོན་གྱིས་འཆད་དོ། །ལེའུ་བཞི་པའོ། །དེ་ལྟར་ལྷའི་བཟླས་བསྒོམ་ལ་གནས་ཀྱང་དེ་ཁོ་ན་ཉིད་མ་རྟོགས་ན་གྲོལ་བར་མི་འགྱུར་བས་ན།

དེའི་འོག་ཏུ་དེ་ཁོ་ན་ཉིད་ཀྱི་ཞེས་བྱ་བ་ལ་སོགས་པ་ལེའུ་ལྔ་པ་གསུངས་ཏེ་ཐོག་མར་དེ་ཁོ་ན་ཉིད་ཀྱི་མཚན་ཉིད་དང༌། སྐྱེད་བྱེད་ཅེས་བྱ་བ་ལ་སོགས་པས་དེ་ཁོ་ན་ཉིད་རྟོགས་པར་བྱེད་པའི་ཐབས་ཟབ་མོའི་རྣལ་འབྱོར་འཐད་པ་དང་བཅས་པ་དང༌། སྒོམ་པ་པོ་མེད་ཅེས་བྱ་བ་ལ་སོགས་པས་དེ་ལས་དེ་ཁོ་ན་ཉིད་རྟོགས་པའི་ཚུལ་དེ། དོན་དམ་པའི་ཚུལ་དང༌། དེ་ལ་ཀུན་རྫོབ་ཏུ་ལྷ་དང༌། སྔགས་དང༌། དཀྱིལ་འཁོར་དང་ཕྱག་རྒྱ་བསམ་གཏན་གྱི་དེ་ཁོ་ན་ཉིད་རྟོགས་པ་ཕན་ཡོན་དང་བཅས་པས་བསྟན་ཏེ། འདི་ནི་སྤྱི་དང་སྦས་པ་མཐར་ཐུག་པའི་དོན་ཏེ། ཡན་ལག་དང་ཡི་གེ་དང་མན་ངག་གི་དོན་གྱིས་འཇུག་གོ །ལེའུ་ལྔ་པའོ། །དེ་ལྟར་རིམ་པ་གཉིས་ལ་གནས་ནས། དྲོད་ཐོབ་པའི་རྣལ་འབྱོར་པས་སྤྱོད་པ་སྤྱད་པ་ལ་དབང་བས་ན། དེ་ནས་གཞན་ཡང་བཤད་བྱ་བ ༑ ༑ ཞེས་བྱ་བ་ལ་སོགས་པ་ལེའུ་དྲུག་པ་གསུངས་ཏེ། སྤྱོད་པ་བྱེད་པའི་གང་ཟག་དང༌། དུས་དང༌། གྲོགས་དང༌། སྤྱོད་པ་དངོས་དགོས་པ་དང་བཅས་པ་མདོར་བསྟན་པ་དང་རྒྱས་པར་བཤད་པའི་ཚུལ་གྱིས་བསྟན་ཏེ། འདི་ནི་སྦས་པའི་དོན་གྱིས་སྤྱོད་པར་ཡན་ལག་དང་ཡི་གེ་མན་ངག་གིས་འཆད་པར་བྱེད་དོ། །ལེའུ་དྲུག་པའོ། །སྤྱོད་པ་ལ་གནས་པས་གྲོགས་ངོ་ཤེས་པར་བྱ་བའི་ཕྱིར་དང༌། གནས་ལ་སོགས་པ་དབང་དུ་བྱ་བའི་ཕྱིར་ཙྪ་མ་ཞེས་བྱ་བ་ལ་སོགས་པ་ལེའུ་བདུན་པ་སྟོན་ནོ། །དེའང་གང་གིས་སྤུན་དང་ཞེས་བྱ་བ་ལ་སོགས་པས་ནི་བརྡ་རྣམས་སྟོན་ནོ

༑ ༑ ཀྱེ་བཅོམ་ལྡན་ཞེས་བྱ་བ་ལ་སོགས་པས་ནི་བརྡས་མཚོན་པའི་གྲོགས་དང་འདུ་བའི་གནས་སྟོན་ནོ། །ཀྱེ་ཞེས་བྱ་བ་ལ་སོགས་པས་ནི་འདུ་བའི་དུས་སོ། ། རྒྱལ་མཚན་ཞེས་བྱ་བ་ལ་སོགས་པས་ནི་འདུས་པའི་བྱ་བ་སྟེ་འདི་ནི་ཕྱི་ལྟར་ན་སྤྱིའི་དོན་ཡིན་ཞིང༌། ནང་ལྟར་ན་སྦས་པའི་དོན་དང༌། གྲུབ་པའི་དབང་དུ་བྱས་ན་མཐར་ཐུག་པའི་དོན་དུ་འགྱུར་རོ། །ཡན་ལག་དང་ཡི་གེ་དང་མན་ངག་གི་དོན་གྱིས་འཇུག་གོ །ལེའུ་བདུན་པའོ། །བརྡས་མཚོན་པའི་རྣལ་འབྱོར་མ་རྣམས་ནི་ཡེ་ཤེས་ཀྱི་རྣལ་འབྱོར་མ་ཡིན་ནོ། །ཞེས་བསྟན་པའི་ཕྱིར་རམ། ཡང་ན་ལེའུ་དང་པོར་ལུས་ལ་ཡེ་ཤེས་གནས་ཞེས་ལུས་དང་ཡེ་ཤེས་བརྗོད་བྱར་བསྟན་པ་དེ་ལ། ཡན་ལག་ལྔ་ལྡན་གྱི་སྤྱོད་པས་འགྲུབ་བོ་ཞེས་ལེའུ་བདུན་པ་ཡན་ཆད་དུ་བསྟན་ནས ༑ ཡན་ལག་ལྔ་པོ་ཉིད་ཚང་བར་བྱེད་པའི་རྣལ་འབྱོར་ནི་ལུས་དང་ཡེ་ཤེས་དང་མཐུན་པའི་རིམ་པ་གཉིས་སྒོམ་པ་འདིའོ་ཞེས་བསྟན་པའི་ཕྱིར། དེ་ནས་རྣལ་འབྱོར་མའི་ཞེས་བྱ་བ་ལ་སོགས་པ་ལེའུ་བརྒྱད་པ་གསུངས་ཏེ། ནམ་མཁའི་ཁམས་སུ་ཞེས་བྱ་བ་ལ་སོགས་པས་ནི་རྟེན་དང་བརྟེན་པའི་བདག་ཉིད་ཅན་གྱི་བསྐྱེད་པའི་རིམ་པ་བསྒོམ་པས་སྟོན་ནོ། །བསྐྱེད་པའི་རིམ་པ་ཞེས་བྱ་བ་ལ་སོགས་པས་ནི་རིམ་པ་གཉིས་འབྲེལ་བ་ཅན་དུ་བྱ་བར་མཚམས་སྦྱར་བསྟན་ཏོ། །ནམ་མཁའི་ཁམས་ནི་ཞེས་བྱ་བ་ལ་སོགས་པས་ནི། དཀྱིལ་འཁོར་འཁོར་ལོའི་ཐབས་ལ་བརྟེན་པའི་རྫོགས་པའི་རིམ་པ་དེའི་ཡེ་ཤེས་ཀྱི་མཚན་ཉིད་དང་བཅས་པ་དང༌། མཚན་མ་མེད་པའི་རྫོགས་པའི་རིམ་པ་དང༌། ལྷན་སྐྱེས་ཀྱི་ཡེ་ཤེས་འདི་ཉིད་ཁོ་ན་བསྒོམ་པར་རྗེས་སུ་གདམས་པ་རྣམས་སྟོན་ནོ། །འདི་སྤྱི་དང་སྦས་པའི་དོན་དུ་ཡན་ལག་གི་དོན་གྱིས་གཙོར་འཆད་ཅིང་ཡི་གེ་དང་མན་ངག་ཀྱང་ཅུང་ཟད་འཇུག་གོ ༑ ལེའུ་བརྒྱད་པའོ། །དེ་ལྟ་བུའི་རྣལ་འབྱོར་མའི་དཀྱིལ་འཁོར་གྱི་དག་པ་རྟོགས་པར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་ལེའུ་དགུ་པ་གསུངས་ཏེ།

ངེས་པར་དངོས་པོ་ཐམས་ཅད་ཀྱི། །ཞེས་བྱ་བ་ལ་སོགས་པས་ནི་དེ་བཞིན་ཉིད་ཀྱི་དག་པ་སྟེ། རྟོགས་པའི་ལྟ་བའོ། །ཕྱི་ནས་ཞེས་བྱ་བ་དང་གཟུགས་ཕུང་ཞེས་བྱ་བ་ལ་སོགས་པ་ནི་ལྷ་སོ་སོའི་དག་པ་བསྐྱེད་པའི་རིམ་པའོ། །རང་རིག་ཅེས་བྱ་བ་ནི་རང་རིག་པའི་དག་པའོ། །ཕུང་པོ་ལྔ་དང་ཞེས་བྱ་བ་དང༌། ཀྱེ་ཞེས་བྱ་བ་ལ་སོགས་པ་ནི་དག་པ་ལ་རྩོད་པ་སྤོང་བ་སྟེ་འདི་དག་ནི་སྤྱིའི་དོན་ཏེ་ཡན་ལག་གི་དོན་གྱི་བཤད་པ་སྟེ། །ལེའུ་དགུ་པའོ། །དེ་ནས་ལུས་དང་ཡེ་ཤེས་དང་མཐུན་ པའི་དཀྱིལ་འཁོར་རྣལ་འབྱོར་མའི་དཀྱིལ་འཁོར་དག་པ་དང་བཅས་པར། སློབ་མ་དབང་བསྐུར་བ་མ་བྱས་ན་ལམ་དང་བསྟན་པ་ལ་མི་དབང་ངོ༌། །དེས་ན་དེ་དང་འབྲེལ་བས་ན། དེ་ནས་ཇི་ལྟར་དཀྱིལ་འཁོར་ཞེས་བྱ་བ་ལ་སོགས་པ་ལེའུ་བཅུ་པ་སྟོན་ནོ། །ལེའུ་འདིར་བསྙེན་པ་དང༌། ས་བརྟག་པ་དང༌། བསླང་བ་དང༌། སྦྱང་བ་དང་ ༑ གཟུང་བ་དང༌། བསྲུང་བ་སྟེ་ལྔ་དང༌། བུམ་པ་སྟ་གོན་དང༌། དཀྱིལ་འཁོར་བྲི་བ་དང༌། རྒྱན་དགྲམ་པ་དང༌། བསྒྲུབ་ཅིང་མཆོད་པ་དང༌། སློབ་དཔོན་མཆོད་པ་དང༌། སློབ་མ་དབང་བསྐུར་བ་སྟེ་དོན་བརྒྱད་སྟོན་ནོ། །དེ་བས་ན་ལེའུ་གཞུང་གི་ཆ་ནི་མདོར་བསྟན་པ་དང་རྒྱས་པར་བཤད་པ་གཉིས་སུ་གནས་སོ། །དབང་བསྐུར་བ་འདིས་ནི། དབང་གི་ཡེ་ཤེས་བསྟན་པའི་སྒོ་ནས་རྟོགས་པའི་ལྟ་བ་དང༌། རྫོགས་རིམ་གྱི་དེ་ཁོ་ན་ཉིད་དང༌། འབྲས་བུ་གྲུབ་པའི་རྟགས་དང་བཅས་པ་སྟོན་ནོ ༑ ༑ དེ་བས་ན་ལེའུ་འདིས་རྒྱུད་གསུམ་པོ་ཉིད་དང༌། སྤྱི་དང་སྦས་པ་དང་མཐར་ཐུག་པའི་ནང་དུ་ཡན་ལག་དང་ཡི་གེ་དང་མན་ངག་གི་དོན་གྱིས་འཇུག་གོ །ལེའུ་བཅུ་པའོ། །དེ་ལྟར་དབང་བསྐུར་ཞིང་ལམ་ལ་གནས་པའི་རྣལ་འབྱོར་པ་རྣམས་ཀྱིས་གཞན་རྗེས་སུ་གཟུང་བར་བྱ་བའི་ཡན་ལག་ཏུའམ། ཡན་ལག་ལྔ་པོ་གྲུབ་པ་སྟོན་པ་ནི། ལྟ་སྟངས་ཀྱི་ལེའུ་གསུངས་སོ། །དེ་ཡང་མཉམ་པར་ཞེས་བྱ་བ་ལ་སོགས་པའི་ལྟ་སྟངས་བཞི་པོ་ཉིད་སྟོན་ནོ། །ཀུ་རུ་ཀུལླེ་ཞེས་བྱ་བ་ལ་སོགས་པས་ལྟ་སྟངས་ཀྱི་ཁྱད་པར་གྱི་རྣལ་འབྱོར་སྟོན་ཏེ།

སྤྱིའི་དོན་དུ་ཡན་ལག་གི་དོན་དང༌། ཡི་གེའི་དོན་གྱིས་སྟོན་ནོ། །ལེའུ་བཅུ་གཅིག་པའོ། །དེ་ལྟར་ན་གང་ཟག་གཞུག་པའི་གོ་རིམ་གྱི་སྒོ་ནས་མངོན་པར་རྟོགས་པའི་རིམ་པ་དང་སྦྱར་ཏེ་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བསྟན་ཏོ།། །།བརྟག་པ་དང་པོའི་བསྡུས་པའི་དོན་རྫོགས་སྟེ། བརྟག་པ་དང་པོར་མངོན་པར་རྟོགས་པའི་རིམ་པ་བསྟན་པ་དེ་ཉིད་ལ། མ་ཚང་བ་ཁ་བསྐང་བ་དང༌། མི་གསལ་བ་གསལ་བར་བྱ་བའི་ཕྱིར་བརྟག་པ་གཉིས་པ་རྒྱུད་ཕྱི་མའི་ཚུལ་དུ་གནས་སོ ༑ ༑ དེ་ལེའུ་བཅུ་གཉིས་སུ་གནས་པ་ལས། དང་པོ་རབ་གནས་ཀྱི་ལེའུ་སྟོན་ཏེ། སྟ་གོན་གྱི་ཆོ་ག་དང༌། དངོས་གཞིའི་ཆོ་ག་དང༌། སློབ་དཔོན་གྱི་མཚན་ཉིད་དང༌། མཆོད་པའི་ཆོ་ག་རྣམས་ཀྱིས་བསྟན་ཏོ། །ཞི་བ་ཞེས་བྱ་བ་ལ་སོགས་པས་སྦྱིན་སྲེག་གི་ཆོ་ག་བསྟན་ཏོ། །ཨོཾ་ཨག་ནེ་ཞེས་བྱ་བ་ལ་སོགས་པས་མེ་ལྷ་སྤྱན་དྲང་བ་དང་ ༑ སའི་ལྷ་མོ་མཁྱེན་པར་གསོལ་བ་དང༌། མེ་ལྷ་གཤེགས་པ་དང༌། མཆོད་ཡོན་གྱི་སྔགས་རྣམས་ཕྱོགས་གཅིག་ཏུ་བསྟན་ཏོ། །འདི་དག་ནི་བསྐྱེད་པའི་རིམ་པ་སྤྱིའི་དོན་ཏོ། །ལེའུ་དང་པོའོ། །དེ་ལྟར་དམན་པ་རྗེས་སུ་བཟུང་ནས། མཆོག་འདོད་པ་རྣམས་ལ་དངོས་གྲུབ་རྒྱུ་དང་བཅས་པ་ལེའུ་གཉིས་པ་གསུངས་ཏེ། རྡོ་རྗེ་སྙིང་པོས་ཞེས་བྱ་བ་ལ་སོགས་པས། ལྷའི་རྣལ་འབྱོར་གང་ཞིག་བསྒོམ་པ་དང༌། གནས་དང༌། དུས་དང༌། བསམ་པ་སྟེ་མདོར་ན་བསྐྱེད་རིམ་བསྒོམ་པ་སྟེ་སྤྱིའི་དོན་ཏོ ༑ ༑ བསམ་གཏན་ཞེས་བྱ་བ་ལ་སོགས་པས་ནི་བསྐྱེད་རིམ་ལ་གནས་ནས་དྲོད་ཐོབ་པར་བྱེད་པའི་ཐབས་སུ་རྫོགས་རིམ་བསྒོམ་པ་བསྟན་ཏོ། །འཇིགས་སྨྱོ་བྱ་བ་ལ་སོགས་པས་རིམ་པ་གཉིས་ལ་བརྟེན་ཏེ་ཐོབ་པའི་དྲོད་ཀྱི་རང་གི་ངོ་བོ་གསུངས་སོ ༑ ༑ མཚམས་མེད་ལྔ་ནི་ཞེས་བྱ་བ་ལ་སོགས་པས། དེ་ལྟ་བུ་ལ་གནས་ན་ཐམས་ཅད་འགྲུབ་པར་འགྱུར་རོ་ཞེས་རྟེན་གྱི་གང་ཟག་གསུངས་སོ། །ཟླ་བ་གཅིག་ཏུ་ཞེས་བྱ་བ་ལ་སོགས་པས་དྲོད་ཐོབ་ནས་སྤྱོད་པ་བསྒྲུབ་པའི་རིམ་པ་གསུངས་ཏེ་གྲོགས་དང༌།

དུས་དང༌། དགོས་པ་དང་བཅས་པས་བསྟན་ཏོ། །རྡོ་རྗེ་སྙིང་པོས་ཞེས་བྱ་བ་ལ་སོགས་པས་ཕྱག་རྒྱ་ལ་བརྟེན་པའི་དངོས་གྲུབ་ལ་རྩོད་པའི་སྐྱོན་སྤོང་བ་སྟོན་ཏེ། དེ་དག་ནི་སྦས་པའི་དོན་ཏོ། །ཆགས་དང་འཇིགས་པ་ཞེས་བྱ་བ་ལ་སོགས་པས་དངོས་གྲུབ་ཀྱི་མཚན་ཉིད་གསུངས་ཏེ། མཐར་ཐུག་པའི་དོན་ཏོ། ། དེ་ལྟར་ན་དེ་དག་མངོན་པར་རྟོགས་པའི་རིམ་པ་བཞིན་ནོ། །གཞུང་ལྷག་མས་ནི་དངོས་གྲུབ་དེ་རིམ་པ་གཉིས་ལ་བརྟེན་པའི་ཚུལ་དེ་རྒྱས་པར་འཆད་དོ། །དེས་བསྐྱེད་པའི་རིམ་པའི་རྣལ་འབྱོར་ཞེས་བྱ་བ་ལ་སོགས་པས། རིམ་པ་གཉིས་ཀྱི་མཚན་ཉིད་བསྒོམ་པའི་གོ་རིམ་དང་བཅས་པ་དང༌། རིམ་པ་གཉིས་དགོས་པའི་འཐད་པ་དང༌། རྫོགས་པའི་རིམ་པའི་ཆེ་བ་དང་བཅས་པ་བསྟན་ཏོ། །ཞལ་ཕྱག་རྣམ་པ་ཞེས་བྱ་བ་ལ་སོགས་པས་དེ་ལྟར་ལམ་ལ་འབད་ན། དངོས་གྲུབ་འགྲུབ་པའི་འཐད་པར་རྒྱུའི་རྒྱུད་རང་བཞིན་གྱིས་དག་པར་བསྟན་ཏོ། །འོན་ཀྱང་བག་ཆགས་ཕལ་པའོ། །ཞེས་བྱ་བ་ལ་སོགས་པས། རང་བཞིན་གྱིས་དག་ཀྱང་གློ་བུར་གྱི་སྒྲིབ་པ་དང༌། དེ་སེལ་བར་བྱེད་པའི་ཐབས་འཐད་པ་དང་བཅས་པ་བསྟན་ཏོ།། ལེའུ་གཉིས་པའོ། །ལེའུ་གཉིས་པར་ཕྱག་རྒྱ་ཆེན་པོའི་དབང་བསྐུར་བར་ཞེས་བྱ་བ་རྫོགས་པའི་རིམ་པའི་ཆེ་བ་དང་བཅས་པ་དེ་ཉིད་རྒྱས་པར་ཤེས་པར་བྱ་བའི་ཕྱིར་ལེའུ་གསུམ་པ་གསུངས་སོ། །དེལའང་དེ་ནས་ཞེས་བྱ་བ་ལ་སོགས་པས་དང་པོར་ལུས་རྣམ་པར་བཞག་པ་བསྟན་ཏོ། །དེ་ལ་སྡོམ་པ་ཞེས་བྱ་བ་ཡན་ལག་རྒྱས་པར་དབྱེ་བ་སྟེ། ཐོག་མ་ཁོ་ནར་རྫོགས་པའི་རིམ་པའི་ཡེ་ཤེས་བདེ་བ་མཆོག་གི་རང་བཞིན་གནས་དང་མཚན་ཉིད་དང་བཅས་པ་སྟོན་ནོ། །སློབ་དཔོན་ཞེས་བྱ་བ་ལ་སོགས་པས་བདེ་མཆོག་དེ་ཤེས་པར་བྱེད་པ་ནི་ཐུན་མོང་མ་ཡིན་པའི་དབང་བཞི་ཡིན་པས། དབང་གི་མཚོན་བྱ་དང༌། དག་པ་དང༌། དགོས་པ་དང༌། ངེས་ཚིག་དང༌། སོ་སོའི་མཚན་ཉིད་དང་བཅས་པ་བསྟན་ཏོ། །དཀྱིལ་འཁོར་འཁོར་ལོའི་ཐབས་ཀྱིས་ནི། །ཞེས་བྱ་བ་ལ་སོགས་པས་དབང་གི་དོན་བསྒོམས་ན་རྣམ་པ་རྣམས་སྦྱོང་བར་བསྟན་ཏོ།

།རྡོ་རྗེ་སྙིང་པོས་ཞེས་བྱ་བ་ལ་སོགས་པས་དབང་གི་སྡོམ་པ་ལ་གནས་པ་དེ་ཉིད་ཀྱི་དམ་ཚིག་བསྟན་ཏོ། །དེ་ནས་རྣལ་འབྱོར་མ་ཞེས་བྱ་བ་ལ་སོགས་པས་ནི་རྣམ་པ་སྦྱོར་བ་རྒྱས་པར་འཆད་དོ། །དེ་ནས་རྣལ་འབྱོར་མ་ཞེས་བྱ་བ་ལ་སོགས་པས་ནི་དེ་ལྟ་བུའི་དམ་ཚིག་དང་སྡོམ་པ་ལ་གནས་པའི་རྣལ་འབྱོར་པ་རྣམས་ཀྱི་ཀུན་ཏུ་སྤྱོད་པ་སྟོན་ནོ། །དེ་དག་ནི་སྦས་པའི་དོན་ཏོ། །དེ་ནས་རྡོ་རྗེ་སྙིང་པོས་ཞེས་བྱ་བ་ལ་སོགས་པས་དབང་པོ་དྲུག་གི་དག་པ་སྟོན་ཏེ་ངག་གི་བརྡ་སྟོན་ཏེ་སྤྱིའི་དོན་དུ་མན་ངག་གི་བཤད་པའོ། །ལེའུ་གསུམ་པའོ། ། ལེའུ་བཞི་པ་འདིས་ནི་སྔར་བསྟན་པའི་དོན་རྣམས་ལ་ཐེ་ཚོམ་གྱི་གནས་རྣམས་གཅོད་པར་བྱེད་པའི་དྲི་བ་སྟོན་ནོ། །དེ་ནས་རྡོ་རྗེ་སྙིང་པོས་ཞེས་བྱ་བ་ལ་སོགས་པས་ནི། བརྟག་པ་དང་པོའི་ལེའུ་བཞིའི་དོན་ལ་དྲིས་པ་སྟོན་ནོ། །བཅོམ་ལྡན་འདས་ཀྱིས་ཞེས་བྱ་བ་ལ་སོགས་པས་ལན་སྟོན་པ་ལས། དང་པོ་རྡོ་རྗེའི་གླུ་དང༌། གར་དང༌། དེ་དག་གི་རྣལ་འབྱོར་དང་ཕན་ཡོན་དང་བཅས་པ་སྟོན་ནོ། །ཕྱག་རྒྱ་རྟགས་དང་མཚན་མ་ཞེས་བྱ་བ་ལ་སོགས་པས་ལྷ་མོ་རྣམས་ཀྱི་ཕྱག་རྒྱ་སྟོན་ནོ། ། ཨཱ་ལིའི་དང་པོའོ་ཞེས་བྱ་བ་ལ་སོགས་པས་ས་བོན་གྱི་ངེས་པ་སྟོན་ནོ། །སྤྱིའི་དོན་ཏོ ༑ ༑ རིགས་ཀྱི་ལེའུ་ཞེས་བྱ་བ་ལ་སོགས་པ་རྩ་རྣམས་ཀྱི་རྣམ་པར་དག་པ་སྟོན་ནོ ༑ ༑ རྡོ་རྗེ་སྙིང་པོས་ཞེས་བྱ་བ་ནས། ཆོས་ཀྱི་དབྱིངས་ཀྱི་རང་བཞིན་ཅན། ། ཞེས་བྱ་བའི་བར་གྱིས་ནི། དེ་ལྟ་བུའི་རྩ་རྣམས་ཉིད་ལ་བྱང་ཆུབ་ཀྱི་སེམས་གཉིས་བསྐྱེད་པའི་ཐབས་སུ་གསལ་བར་སྟོན་ནོ། །དཀྱིལ་འཁོར་འཁོར་ལོའི་ཐབས་ཕྱག་རྒྱའི་རྣལ་འབྱོར་ཡེ་ཤེས་དང་བཅས་པ་དང༌། རང་བྱིན་གྱིས་རློབ་པའི་ཐབས་རང་བྱུང་གི་ཡེ་ཤེས་དང་བཅས་པ་སྟོན་ནོ། །རྡོ་རྗེ་སྙིང་པོས་གསོལ་བ་ཞེས་བྱ་བ་ལ་སོགས་པས་སྡོམ་པའི་རབ་ཏུ་དབྱེ་བ་སྟོན་ཏེ། དེ་ནི་རྣལ་འབྱོར་པ་ཕྱི་རོལ་གྱི་སྤྲོས་པ་འདོར་བར་འདོད་པ་རྣམས་ལ་ཇི་སྙེད་ཡོད་པའི་ཆོས་རྣམས་རང་གི་ལུས་ལ་ཇི་ལྟ་བ་བཞིན་དུ་སྡུད་པ་སྟོན་པ་ཡིན་ནོ།

།དེའི་དང་པོ་ནི་རྣལ་འབྱོར་མ་ལུས་དབུས་གནས་ཞེས་བྱ་བ་ལ་སོགས་པས་རྩ་ལ་རྣམ་པར་བཞག་པ་སྟོན་ནོ། །སྡེ་པ་ཞེས་བྱ་སྐུ་རུ་བརྗོད། །ཅེས་བྱ་བ་ལ་སོགས་པས་ལུས་ལ་ཆོས་མཐུན་གྱི་སངས་རྒྱས་དང༌། སེམས་ལ་རང་བཞིན་གྱིས་སངས་རྒྱས་སུ་བཞག་པ་འཐད་པ་དང་བཅས་པ་སྟོན་ནོ། །སྦས་པའོ། །ས་ནི་པུཀྐ་སཱི་ཞེས་བྱ་བ་ལ་སོགས་པས་ཕྱག་རྒྱ་ལ་རྩོད་པའི་སྐྱོན་སྤོང་བ་བསྟན་ཏོ། །ཀྱེ་ཡི་རྡོ་རྗེ་རྡོ་རྗེ་འཛིན། །ཞེས་བྱ་བ་ལ་སོགས་པས་གཏོར་མའི་ཆོ་ག་སྟོན་ནོ། །རྡོ་རྗེ་སྙིང་པོས་ཞེས་བྱ་བ་ལ་སོགས་པས་ལྷ་མོ་གསུམ་གྱི་ཕྱག་རྒྱ་སྟོན་ནོ། །རྒྱས་པར་རབ་ཏུ་ཕྱེ་བ་ལས། །ཞེས་བྱ་བ་ལ་སོགས་པས་རིགས་ཀྱི་རབ་ཏུ་དབྱེ་བ་སྟེ། དེ་དག་ནི་བསྐྱེད་པའི་རིམ་པ་སྤྱིའི་དོན་ཏོ ༑ ༑ ལེའུ་བཞི་པའོ། །ལེའུ་ལྔ་པས་ནི་བརྟག་པ་དང་པོར་ལེའུ་བརྒྱད་པར་མངོན་པར་བྱང་ཆུབ་པར་ལྷ་རྣམས་ཀྱི་སྐྱེད་ཆོག་གསུངས་པ་དེ་ལ། རྣལ་འབྱོར་མ་གསུངས་ན་བཅོམ་ལྡན་འདས་མ་གསུངས་པས། མ་ཚང་བ་ཁ་སྐོང་བར་བྱེད་དེ། ཕྱག་ནི་བཅུ་དྲུག་ཞལ་བརྒྱད་པ། །ཞེས་བྱ་བ་ལ་སོགས་པས་དཔལ་ཧེ་རུ་ཀའི་སྐུ་མངོན་པར་འབྱུང་བ་སྟོན་ནོ། །དེ་དང་འབྲེལ་བའི་སྔགས་མ་གསུངས་པས། བོ་ལ་ཞེས་བྱ་བ་ལ་སོགས་པས་ནི་གསུང་མངོན་པར་འབྱུང་བ་སྟེ་རྩ་བའི་སྔགས་བསྟན་ཏོ ༑ ༑ དེ་དང་འབྲེལ་བའི་དབང་བཅུ་པར་མ་གསུངས་པས་དེ་ནས་ལྷ་མོ་ཞེས་བྱ་བ་ལ་སོགས་པས་དབང་མངོན་པར་འབྱུང་བ་སྟེ། སྔར་ལེའུ་བཅུ་པར་མ་བསྟན་པའི་ཁྱད་པར། དཀྱིལ་འཁོར་དང༌། བུམ་པ་དང༌། ཕྱག་རྒྱ་དང༌། སློབ་མ་འཇུག་པ་དང་ ༑ དབང་གི་ཁྱད་པར་རྣམས་སྟོན་ཏེ། སྤྱིའི་དོན་གཙོ་ཆེ་བར་བསྟན་ཏོ།།ལེའུ་ལྔ་པའོ། །ལེའུ་དྲུག་པར་ལྷ་མོ་ལ་ནི་ཞེས་བྱ་བ་ལ་སོགས་པས། ལུས་ལ་བཏབ་པའི་ཕྱག་རྒྱ་ལྔའི་དགོས་པའོ། །དེ་ལ་རབ་ཏུ་྄བཞད་ནས་ཀྱང༌། །ཞེས་བྱ་བ་ལ་སོགས་པས་ལས་དང་པོ་པ་རྣམས་ལ་བྲིས་སྐུ་ལ་བརྟེན་ཏེ་དངོས་གྲུབ་འགྲུབ་པར་འགྱུར་བས་དེའི་ཆོ་ག་སྟོན་ཏེ།

ལེའུ་དྲུག་པ་སྤྱིའི་དོན་ཏོ། །ལེའུ་བདུན་པར་དེ་ནས་ཞེས་བྱ་བ་ལ་སོགས་པས་ལས་དང་པོ་པ་རྣམས་ལ་གླེགས་བམ་གྱི་ཆོ་ག་དང་ ༑ བྷ་གར་ལིང་ག་ཞེས་བྱ་བ་ལ་སོགས་པས་ཚོགས་ཀྱི་འཁོར་ལོའི་ཆོ་ག་སྟོན་ཏེ ༑ ལེའུ་བདུན་པ་སྤྱིའི་དོན་ཏོ། །ལེའུ་བརྒྱད་པར་དེ་ནས་རྣལ་འབྱོར་མས་ཞུས་པ་ཞེས་བྱ་བ་ལ་སོགས་པས་ཕྱག་རྒྱ་ཆེན་པོའི་རྟེན་པད་ཅན་མའི་མཚན་ཉིད་བསྟན་ཏེ་སྦས་པའི་དོན་ཏོ། །དེ་ནས་རྣལ་འབྱོར་མས་ཞེས་བྱ་བ་ལ་སོགས་པས་ལས་འབྲས་བུ་དང་བཅས་པའི་ཕྱིར་སྨོན་ལམ་གདབ་པའོ། །དེ་ནས་ལྷ་མོ་དེ་དགྱེས་ནས། །ཞེས་བྱ་བ་ལ་སོགས་པས། རྒྱུད་སྦྱང་བ་མ་བྱས་པ་གདུལ་དཀའ་བ་རྣམས་རིམ་གྱིས་འདུལ་བའི་ཐབས་སྟོན་ཏེ། འདི་དག་ནི་སྤྱི་དང་སྦས་པ་གཉི་ག་འཇུག་སྟེ། ལེའུ་བརྒྱད་པའོ། །ལེའུ་དགུ་པར་དེ་ནས་ཁ་སྦྱར་ཞེས་བྱ་བ་ལ་སོགས་པས་ཞི་བས་མི་འདུལ་བ་རྣམས་ལ་དྲག་ཤུལ་གྱི་ལས་སྟོན་ནོ། །རྟོག་མེད་དངོས་གྲུབ་སྦྱིན་པ་པོ། །ཞེས་བྱ་བ་ལ་སོགས་པས་སྔར་མ་བསྟན་པའི་རྣམ་པར་དག་པ་སྟོན་ནོ། །བདག་མེད་མས་གསོལ་བ་ཞེས་བྱ་བ་ལ་སོགས་པས་ནི་སྔགས་བཏུ་བའོ ༑ ༑ ལེའུ་དགུ་པ་སྤྱི་དོན་དུ་བཤད་པའོ། །ལེའུ་བཅུ་པར་དེ་ནས་ཞེས་བྱ་བ་ལ་སོགས་པས་ནི་བཟླས་པའི་ཡུལ་ཕྲེང་བ་དང༌། དེའི་དུས་ཀྱི་ཁ་ཟས་དང་བཅས་པ་སྟོན་ཏེ། ལེའུ་བཅུ་པ་སྤྱིའི་དོན་ཏོ། །ལེའུ་བཅུ་གཅིག་པར་ཀྱེའི་རྡོ་རྗེ་ལ་ཞེས་བྱ་བ་ལ་སོགས་པས་ནི་སེམས་ཅན་རྣམས་ལ་དེ་བཞིན་གཤེགས་པའི་རིགས་སོ་སོར་ངེས་པའི་རྟགས་བསྟན་པ་ནི་སྤྱིའི་དོན་ཡིན་ལ། བྷ་གར་ལིང་ག་ཞེས་བྱ་བ་ལ་སོགས་པས་སྦྱོར་ཐབས་ཀྱི་བྱེ་བྲག་བསྟན་པ་ནི་སྦས་པའི་དོན་ཏོ། །ལེའུ་བཅུ་གཅིག་པའོ། །ལེའུ་བཅུ་གཉིས་པར། དེ་ནས་རྡོ་རྗེ་ཅན་གྱི་དབང༌། །ཞེས་བྱ་བ་ལ་སོགས་པས་ནི། དབང་བཞིའི་ཚིགས་སུ་བཅད་པའོ། །ཨོཾ་ཞེས་བྱ་བ་ལ་སོགས་པས་མཁའ་གསང་བྱིན་གྱིས་བརླབ་པ་དང༌། སྐུ་གསུང་ཐུགས་བྱིན་གྱིས་བརླབ་པའི་བྱ་བ་སྟེ། ལེའུ་བཅུ་གཉིས་པ་སྤྱི་དང་སྦས་པའི་དོན་དུ་བཤད་པའོ།

།བརྟག་པ་ཕྱི་མའི་གཞུང་གི་ཆ་འདི་རྣམས་བརྟག་པ་དང་པོའི་ལེའུ་སོ་སོར་སྦྱར་བའི་ཚུལ་ནི་འོག་ནས་བླ་མའི་གཞུང་བཞིན་དུ་རྒྱས་པར་བསྟན་པར་བྱ་བས་འདིར་རྒྱས་པར་མ་སྤྲོས་སོ། །བརྟག་པ་གཉིས་པའི་བསྡུས་དོན་ཏོ། །དེ་ལྟར་བརྟག་པ་གཉིས་ཀྱི་བདག་ཉིད་ལེའུ་ཉི་ཤུ་རྩ་གསུམ་ཤུ་ལོ་ཀ་བདུན་བརྒྱ་ལྔ་བཅུ་པའི་གཞུང་འདིའང་ ༑ མདོར་བསྡུས་ན་གླེང་གཞིས་མདོར་བསྟན། བརྟག་པ་དང་པོས་རྒྱས་པར་བཤད། བརྟག་པ་གཉིས་པས་དེའི་མ་ཚང་བ་ཁ་སྐོང་བ་ལ་སོགས་པའི་ཚུལ་གྱིས་རྒྱུད་ཕྱི་མ་ལྟ་བུར་བཞུགས་སོ། །ཡང་རྒྱུད་འདིའི་གནས་ལུགས་ཀྱི་དབང་དུ་བྱས་ན། དཔེར་ན་ཚོང་པ་ཚོང་གི་ཁེ་མཐོང་ན་འཇུག་པ་དང་འདྲ་བར་གཞུག་པའི་རིམ་པས་གནས་ཏེ། དང་པོར་རྒྱུད་ཀྱི་མཚན་གྱི་སྒོ་ནས་འབྲས་བུའི་རྒྱུད་བསྟན ༑ དེ་ནས་དེ་ཐོབ་པར་བྱེད་པའི་ཐབས་ཀྱི་རྒྱུད་བསྟན། དེ་ནས་དེ་ཉམས་སུ་ལེན་པ་ལ་འཇུག་པར་དབང་བསྐུར་བ་བསྟན་ཏོ། །དེ་ལྟར་གནས་ཀྱང་རྟེན་གྱི་གང་ཟག་གཅིག་གིས་ཉམས་སུ་བླང་བའི་མངོན་པར་རྟོགས་པ་སྐྱེ་བའི་རིམ་པའི་དབང་དུ་བྱས་ན། དང་པོར་རྒྱུ་རྒྱུད། དེ་ནས་ཐབས་རྒྱུད། དེ་ནས་འབྲས་བུའི་རྒྱུད་འབྱུང་བས། དེ་དག་བླ་མའི་མན་ངག་གིས་རྒྱུད་བསྡེབས་ཏེ་བརྗོད་ན། དང་པོ་ཁོ་ནར་བརྟག་པ་ཕྱི་མའི་ལེའུ་བཞི་པར་རང་དང་རང་གི་རྟོག་པ་ལས་ཞེས་བྱ་བ་ལ་སོགས་པ་ཚིགས་སུ་བཅད་པ་ལྔས་སེམས་ཅན་ཐམས་ཅད་ལ་རང་བཞིན་གྱིས་སངས་རྒྱས་ཀྱི་རྒྱུ་ཡོད་པ་ཉིད་དུ་སྟོན་པ་འདི་འབྱུང་ངོ༌།

།དེ་ལ་བྱེ་བྲག་ཏུ་གྲུབ་ཉེ་བ་ལ་དགོངས་ཏེ་རིགས་ལ་ལྟོས་པའི་གང་ཟག་ལེའུ་བཅུ་གཅིག་པ་ལས། ལུས་ ཅན་རང་གི་རིགས་བཤད་ཀྱིས། །ཞེས་བྱ་བ་ལ་སོགས་པས་སྟོན་ནོ། །དེ་ལྟར་སངས་རྒྱས་ཀྱི་རྒྱུ་ཡོད་པ་དེ་ཉིད་ཀྱིས་སྦྱང་བ་མ་བྱས་ཀྱང་རིང་ཞིག་ན་འགྲུབ་པར་བསྟན་པ་དང༌། སྦྱང་བ་བྱས་པ་ངེས་པར་འགྲུབ་པའི་གང་ཟག་གཉིས་བསྟན་པའམ ༑ ཡང་ན་གང་ཟག་ཁ་ཅིག་ཅིག་ཅར་དུ་འཇུག་ལ། ཁ་ཅིག་རིམ་གྱིས་སྦྱངས་ཏེ་འཇུག་པའི་གང་ཟག་གཉིས་བསྟན་པའི་ཕྱིར་ཕྱི་མའི་ལེའུ་གཉིས་པར། མཚམས་མེད་ལྔ་ནི་བྱེད་པ་དང༌། །ཞེས་བྱ་བ་ལ་སོགས་པ་ཤོུ་ལོ་ཀ་གསུམ་གསུངས་སོ། །གདུལ་དཀའ་བ་རྣམས་རིམ་གྱིས་རྒྱུད་གོམས་པར་བྱ་དགོས་པས་དེའི་བསླབ་བྱའི་རིམ་པ་ནི་ཕྱི་མའི་ལེའུ་བརྒྱད་པར། དང་པོར་གསོ་སྦྱོང་སྦྱིན་པར་བྱ ༑ ༑ ཞེས་བྱ་བ་ལ་སོགས་པ་གསུངས་སོ། །རྒྱུད་འོས་སུ་གྱུར་པ་རྣམས་ལ་དབང་བཞིས་རྒྱུད་སྨིན་པར་བྱ་དགོས་པས་དེའི་ཆོ་ག་སྟོན་པ་ནི། བརྟག་པ་དང་པོའི་ལེའུ་བཅུ་པ་དང༌། ཕྱི་མའི་ལེའུ་གསུམ་པའི་ཆ་ཤས་དང༌། བཅུ་གཉིས་པའི་ཆ་ཤས་རྣམས་ཀྱིས་སྟོན་ནོ། །དེའང་དབང་རིམ་གྱིས་བསྐུར་བ་དང༌། ཅིག་ཅར་གྱིས་བསྐུར་བ་ཚུལ་གཉིས་ཡིན་ནོ། །དེ་ལ་རིམ་གྱིས་བསྐུར་བའི་དབང་དུ་བྱས་ན ༑ དང་པོར་བུམ་པའི་དབང་ཙམ་བསྐུར་ནས་དེ་དང་རྗེས་སུ་འབྲེལ་བའི་ལམ་སྟོན་པས། དམ་ཚིག་དང་སྡོམ་པ་ལ་སོགས་པ་ནས་བརྩམས་ཏེ་བསྐྱེད་པའི་རིམ་པ་འཁོར་དང་བཅས་པ་སྟོན་ནོ། །དེ་ནས་འོས་སུ་གྱུར་པ་ན་མཆོག་དབང་གསུམ་བསྐུར་ནས་རྟོགས་པའི་ལྟ་བ་ནས་བརྩམས་ཏེ་རིམ་པ་གཉིས་སྟོན་ཀྱང་གཙོ་བོར་རྫོགས་པའི་རིམ་པ་སྤྱོད་པ་དང་བཅས་པ་སྟོན་པ་ཡིན་ནོ། །དབང་ཅིག་ཅར་བསྐུར་བའི་དབང་དུ་བྱས་ན། དང་པོར་རྟོགས་པའི་ལྟ་བ་བསྟན་ནས། དེས་ལམ་ཐམས་ཅད་བླ་ན་མེད་པའི་བྱང་ཆུབ་ཏུ་འགྱུར་བར་བྱས་ནས། དེ་ནས་རིམ་པ་གཉིས་སྤྱོད་པ་དང་བཅས་པ་ཉེ་བའི་རྒྱུ་དང་བཅས་པ་ལམ་གྱི་གཙོ་བོ་རྣམས་སྟོན།

དེ་ནས་བཟླས་པ་ལ་སོགས་པ་ལམ་གྱི་ཡན་ལག་རྣམས་སྟོན་པ་ཡིན་ནོ། །དེ་ལྟར་ལུགས་གཉིས་པོ་དེའང་གང་ཟག་མཆོག་རྣམས་ལ་ཅིག་ཅར་བ་མཆོག་ཡིན་ལ། གང་ཟག་འབྲིང་མན་ཆད་ལ་དབང་རིམ་གྱིས་བསྐུར་བ་མཆོག་ཡིན་ནོ། །དེ་བས་ན་བླ་མ་དམ་པས་རྒྱུད་དུ་གསུང་བ་གང་ཟག་མཆོག་གི་དབང་དུ་བྱས་ནས་དབང་ཅིག་ཅར་བའི་ལུགས་སུ་སྦྱར་ཏེ་གསུང་ལ། ཉམས་སུ་བླང་བའི་དུས་སུ་དབང་རིམ་གྱིས་ཕྱག་ལེན་དུ་མཛད་དེ་འགལ་བ་ཡོད་པ་མ་ཡིན་ནོ། །འདིར་དབང་ཅིག་ཅར་བའི་དབང་དུ་བྱས་ཏེ་བརྗོད་ན། དེ་ལྟར་དབང་ཡོངས་སུ་རྫོགས་པས་དབང་གི་ཡེ་ཤེས་དེ་ཉིད་རྟོགས་པའི་ལྟ་བར་བསྟན་ནས། དེ་ཉིད་བླ་མས་བཤད་དེ་སློབ་མས་ཐོས་བསམ་གྱི་ངེས་པ་བསྐྱེད་པ་སྟོན་པ་ནི། ཕྱི་མའི་ལེའུ་གསུམ་པར་ཡུལ་ལ་སོགས་པ་སྦྱོང་བའི་དོན་བཤད་པ་དང༌། བརྟག་པ་དང་པོའི་ལེའུ་དང་པོས་ལུས་ལ་ཡེ་ཤེས་ཞེས་བྱ་བ་ལ་སོགས་པས་བསྟན་ཏོ། །ལྟ་བ་ལ་གནས་པས་རྫོགས་རིམ་གྱི་རྟེན་བསྐྱེད་པའི་རིམ་པ་བསྒོམ་པ་ནི། བརྟག་པ་དང་པོའི་ལེའུ་གསུམ་པ་དང༌། བཞི་པ་དང༌། བརྒྱད་པ་དང༌། ཕྱི་མའི་ལྔ་པས་བསྟན་ཏོ། །དེ་ལ་བརྟེན་ཏེ་རྫོགས་པའི་རིམ་པ་བསྒོམ་པ་ནི། བརྟག་པ་དང་པོའི་ལེའུ་ལྔ་པ་དང༌། བརྒྱད་པའི་སྨད་དང༌། ཕྱི་མའི་གཉིས་པའི་ཕལ་ཆེ་བ་དང༌། ཕྱི་མའི་གསུམ་པའི་ཆ་དང༌། བཞི་པའི་ཆ་དང༌། བརྒྱད་པའི་ཆ་དང༌། བཅུ་གཅིག་པའི་ཆ་ཤས་རྣམས་ཀྱིས་བསྟན་ཏོ། །དེ་ལྟར་རིམ་པ་གཉིས་ཀ་བསྒོམ་དགོས་པར་ཡང༌། དང་པོའི་བརྒྱད་པ་དང༌། ཕྱི་མའི་གཉིས་པ་ལས་བསྟན་ཏོ། །དེ་ལྟར་རིམ་པ་གཉིས་ལ་གནས་ནས་དྲོད་ཐོབ་པར་སྤྱོད་པ་སྤྱད་པར་བསྟན་པ་ནི། བརྟག་པ་དང་པོའི་ལེའུ་དྲུག་པ་དང༌། བདུན་པ་དང༌། ཕྱི་མའི་གཉིས་པ་དང༌། ཕྱི་མའི་གསུམ་པའི་ཆ་ཤས་རྣམས་ཀྱིས་བསྟན་ཏོ། །སྤྱོད་པ་ལ་གནས་ནས་ཉེ་བའི་རྒྱུ་བསྟན་པ་ནི་བརྟག་པ་དང་པོའི་ལེའུ་བཅུ་པ་ལས་མིང་བསྟན་པ། བསྒོམ་པ་ནི་སྔར་བསྟན་པའི་རྫོགས་པའི་རིམ་པ་རྣམས་ཉིད་ཀྱིས་བསྟན་ཏོ།

།དེ་ལྟ་བུའི་ལམ་གྱི་ཡན་ལག་ལ་དྲུག་ལས། དང་པོར་བཟླས་པ་ནི། བརྟག་པ་དང་པོའི་ལེའུ་གཉིས་པ་དང༌། ཕྱི་མའི་ལྔ་པ་དང༌། ཕྱི་མའི་དགུ་པ་དང༌། བཅུ་པ་རྣམས་ཀྱིས་བསྟན་ཏོ། །གཏོར་མ་ནི་དང་པོའི་གཉིས་པ་དང༌། ཕྱི་མའི་བཞི་པ་ལས་བསྟན་ཏོ། །སྦྱིན་སྲེག་ནི་ཕྱི་མའི་དང་པོ་ལས་སོ། །རབ་གནས་ཀྱང་ལེའུ་དེ་ཉིད་ལས་བསྟན་ཏོ། །དམན་པ་ལ་མོས་པའི་གང་ཟག་རྗེས་སུ་གཟུང་བའི་ཕྱིར་ལས་ཀྱི་ཚོགས་རབ་འབྱམས་ནི་བརྟག་པ་དང་པོའི་ལེའུ་གཉིས་པ་དང༌། དང་པོའི་བཅུ་གཅིག་པ་དང༌། ཕྱི་མའི་དགུ་པ་ལས་སྟོན་པ་ཡིན་ནོ། །དམ་ཚིག་དང་སྡོམ་པ་ནི། སྤྱིར་ལས་དང་པོ་པའི་དམ་ཚིག་དང༌། བརྟན་པ་ཐོབ་པའི་དམ་ཚིག་དང༌། བརྟན་པ་ཆེར་ཐོབ་པའི་དམ་ཚིག་ཅེས་བྱ་བ་གསུམ་ཡིན་ལ། རེ་རེ་ལའང་བསྲུང་བའི་དམ་ཚིག་དང༌། བཟའ་བའི་དམ་ཚིག་དང༌། མི་འབྲལ་བའི་དམ་ཚིག་དང༌། བསྟེན་པའི་དམ་ཚིག་ཅེས་བྱ་བར་བསྡུ་བ་ལས། བསྲུང་བ་ནི་དབང་སོ་སོའི་བསྲུང་བ་སྟེ་རྩ་ལྟུང་བཅུ་བཞི་ལ་སོགས་པ་སྟེ། འདིར་དང་པོའི་ལེའུ་བཅུ་གཅིག་པ་དང༌། དྲུག་པ་ལ་སོགས་པར་ཆ་འགའ་ཙམ་དང༌། དབང་གོང་མའི། ཁྱོད་ཀྱིས་སྲོག་ཆགས་གསད་པར་བྱ། །ལ་སོགས་པ་ཡིན་ནོ། །བཟའ་བའི་དམ་ཚིག་ལ་ཀུན་ཏུ་བསྟེན་པ་ནི། ཤ་ལྔ་བདུད་རྩི་ལྔ་སྟེ། དང་པོའི་བཅུ་གཅིག་པར་རོ། །གནས་སྐབས་སུ་བཟའ་བ་ནི་ཚོགས་ཀྱི་འཁོར་ལོ་སྟེ་དང་པོའི་བདུན་པ་དང༌། ཕྱི་མའི་གསུམ་པ་དང༌། བདུན་པས་བསྟན་ཏོ ༑ ༑ ཕྱི་མའི་བཞི་པའི་གླུ་གར་ཡང་དེ་དང་འབྲེལ་ལོ། །བསྟེན་པའི་དམ་ཚིག་ནི་གཉིས་ཏེ། རང་དང་འབྲེལ་བ་དང༌། གཞན་དང་འབྲེལ་བའོ། །དང་པོ་ནི་ལམ་རིམ་པ་གཉིས་བསྒོམ་པ་དང༌། སྨོན་ལམ་ལ་སོགས་པ་ལ་བརྩོན་པ་ནི་མི་ཉམས་པར་བྱ་བའོ། །ཉམས་པ་ཕྱིར་བཅོས་པ་ནི་ཚོགས་འཁོར་དང་བདག་འཇུག་གོ ། གཞན་དང་འབྲེལ་བ་ནི་སློབ་མ་ཡོངས་སུ་སྨིན་པར་བྱ་བའོ། །མི་འབྲལ་བའི་དམ་ཚིག་ནི་ཕྱི་མའི་དྲུག་པ་དང་བདུན་པས་བསྟན་ཏོ། །བརྟན་པ་ཐོབ་པའི་དམ་ཚིག་ནི་རྫོགས་པའི་རིམ་པ་དེ་ཉིད་དབང་གསུམ་གྱི་དམ་ཚིག་གོ

།བརྟན་པ་ཆེར་ཐོབ་པའི་དམ་ཚིག་ནི། སྔར་བསྟན་པའི་སྤྱོད་པ་ཉིད་དོ། །སྤྱིར་དམ་ཚིག་དང་སྡོམ་པའི་ནང་དུ་ཆོས་མཐའ་དག་ཀྱང་འདུ་སྟེ། དཔེར་ན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ནང་དུ་ཕ་རོལ་ཏུ་ཕྱིན་པ་དྲུག་པོ་མཐའ་དག་འདུ་བ་དང་འདྲའོ། །དེ་ལྟར་ལམ་བསྒྲུབས་པ་ལས་འབྲས་བུ་ས་ཐོབ་པའི་རིམ་པ་ནི་བརྟག་པ་དང་པོའི་ལེའུ་བདུན་པ་ལས་གནས་ལ་སོགས་པས་ས་བཅུ་གཉིས་གསུངས་སོ། །དེ་ལས་འབྲས་བུ་གྲུབ་པ་དངོས་ནི་བརྟག་པ་དང་པོའི་བཅུ་པ་དང༌། ཕྱི་མའི་གཉིས་པ་ལས་ཅུང་ཟད་གསུངས་ལ། གཙོར་བརྟག་པ་དང་པོའི་ལེའུ་དང་པོ་ལས་གསུངས་པ་ཡིན་ ནོ ༑ ༑ དེ་ལྟ་བུའི་མངོན་པར་རྟོགས་པ་འདི་མཐའ་དག་ཀྱང་འདིར་མདོ་ཙམ་གསུངས་པ་དེ་བླ་མའི་མན་ངག་གིས་བཤད་པའི་རྒྱུད་ཀྱི་དགོངས་པ་ཁ་བསྐངས་ཤིང་ཉམས་སུ་བླང་བར་བྱའོ། །མངོན་པར་རྟོགས་པ་དེ་དག་ཀྱང་གསལ་བ་དང་མི་གསལ་བའི་དབྱེ་བས་རྒྱུ་དང་ཐབས་དང་འབྲས་བུའི་རྒྱུད་ཀྱི་རིམ་པར་བཞག་གི་ཐམས་ཅད་ཀྱང་རྟེན་ཀྱི་གང་ཟག་གཅིག་གིས་ད་ལྟ་ཉིད་དུ་ཉམས་སུ་བླངས་པ་ལས་མ་གཏོགས་པ་གཞན་མེད་པས་ཐམས་ཅད་ཉམས་སུ་བླང་བར་བྱ་བ་ཁོ་ན་ཡིན་ནོ། །བླཽ་ལྡན་ཉུང་ངུས་རྒྱུད་ཀྱི་དོན། །རྟོགས་བྱའི་ཕྱིར་དུ་བསྡུས་དོན་འདི། ། བྲིས་ལས་དགེ་བ་གང་ཐོབ་པས། །འགྲོ་རྣམས་རྒྱུད་དོན་རྟོགས་པར་ཤོག།དཔལ་ཀྱེའི་རྡོ་རྗེའི་རྒྱུད་ཀྱི་བསྡུས་པའི་དོན་ཏོ།། །།རྫོགས་སོ།། །།མངྒལཾ།། །། ༄༅། །མཚོ་སྐྱེས་ཚོགས་འཁོར་བཞུགས་སོ། ། ༄༅། །བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། དཔལ་ཀྱེ་རྡོ་རྗེའི་རྣལ་འབྱོར་པས་ཚོགས་ཀྱི་མཆོད་པ་བྱེད་ན་དེ་ལ་དྲུག་སྟེ། དུས་དང་ ༑ གནས་དང༌། གྲོགས་དང༌། ཡོ་བྱད་དང༌། ཆོ་ག་དང༌། དགོས་པའོ། །དང་པོ་དུས་ལ་གཉིས། རྒྱུན་གྱི་དུས་དང༌། ཁྱད་པར་གྱི་དུས་སོ། །དང་པོ་ནི་ཡར་ངོའི་ཚེས་བརྒྱད་དང༌། བཅུ་དང༌། བཅུ་བཞི་དང༌། བཅོ་ལྔ་སྟེ་བཞི་དང༌། མར་ངོའི་ཡང་དེ་ལྟར་བཞི་དང་བཅས་པས་བརྒྱད་དོ།

ཁྱད་པར་གྱི་དུས་ནི་ཆོས་ཉན་པ་ དང་ ༑ བཤད་པ་དང༌། དམ་ཚིག་གསོ་བ་ལ་སོགས་པ་ཁྱད་པར་གྱི་དུས་རྣམས་སོ།། གཉིས་པ་གནས་ནི་དུར་ཁྲོད་རི་ཡི་བྱ་སྐྱིབས་ལ་སོགས་པ་སྟེ་མདོར་ན་དམ་ཚིག་དང་མི་ལྡན་པས་དབེན་པའོ། །གསུམ་པ་གྲོགས་ནི་དམ་ཚིག་ཐོབ་ལ་མ་ཉམས་པའི་དཔའ་བོ་དང་རྣལ་འབྱོར་མ་རྣམས་སྤྱན་དྲངས་སོ། །བཞི་པ་ཡོ་བྱད་ནི་ཅི་འབྱོར་པ་ཡིན་ནའང༌། མེད་དུ་མི་རུང་བ་བ་ལ་དང་མ་དཱ་ནའོ། །ལྔ་པ་ཆོ་ག་ལ་གསུམ ༑ སྦྱོར་བ་དང༌། དངོས་གཞི་དང༌། མཇུག་གོ །དང་པོ་ལ་དྲུགགནས་ ཁང་བརྒྱན་པར་བྱ་བ་དང༌། ལོངས་སྤྱོད་པའི་ཡོ་བྱད་བཤམ་པ་དང༌། སློབ་དཔོན་སྤྱན་དྲངས་ཏེ་བཞུགས་སུ་གཞུག་པ་དང༌། གསོལ་བ་བཏབ་སྟེ་ནང་དུ་ཞུགས་ལ་ཕྱག་སྔོན་དུ་འགྲོ་བས་རྒན་རིམ་བཞིན་གྲལ་བྱ་བ་དང༌། མཎྜལ་དང་མེ་ཏོག་དབུལ་ཞིང་ལྷའི་རྣལ་འབྱོར་ལ་གནས་པར་གསོལ་བ་གདབ་པ་དང༌། ཡི་གེ་བརྒྱ་པ་བརྗོད་དེ་རྒྱུད་སྦྱངས་པའོ། །དང་པོ་ནི་གནས་ཁང་ཕྱགས་དར་དང་བརྐྱང་ནུལ་བྱས་ལ་བླ་རེ་དང་བྲིས་སྐུ་དགྲམ་པ་དང༌། མདུན་བསྐྱེད་གཙོ་བོར་བྱེད་ན་བསྒྲུབ་པའི་མཎྜལ་བཤམ་པ་དང༌། གཞན་མཆོད་པའི་ཡོ་བྱད་ཐམས་ཅད་མངོན་རྟོགས་རྒྱས་པའི་སྐབས་སུ་བཤད་པ་ཇི་ལྟ་བ་བཞིན་བཤམ་པ་ལེགས་པར་བྱ། གཏོར་མ་གཉིས་ཙམ་མམ།དེ་བས་མང་བར་བྱེད་ནའང་ཇི་ལྟར་འབྱོར་པར་བཤམ། ཐོད་པའི་ནང་དུ་བདུད་རྩི་སྦྱར་བའི་མཆོད་པ་རང་གི་མདུན་དུ་བཤམ་མོ། །དེ་ ནས་གཉིས་པའང་ལོངས་སྤྱོད་པའི་ཡོ་བྱད་གཡོ་བ་ལ་སོགས་པ་ཐམས་ཅད་སྟ་གོན་ལེགས་པར་བྱ། གསུམ་པའང་རྡོ་རྗེ་སློབ་དཔོན་སྔོན་དུ་སྤྱན་དྲངས་ལ་སློབ་དཔོན་བདག་ཉིད་སྟན་བདེ་བ་ལ་ཇི་ལྟར་མཚམས་པར་བསྡད། བཞི་པ་དབྱུག་སྔོན་ཅན་གྱི་སྒོ་པ་ཡོད་ན་ཚིགས་སུ་བཅད་པས་གསོལ་བ་གདབ་པར་བྱ་སྟེ། ཁྱོད་ཀྱི་དམ་ཚིག་ལ་ནི་ཁྲོ་བོ་སྔོན་པོ་མཛེས། །དངོས་གྲུབ་ཕྱག་ན་དབྱུག་ཐོ་རིན་ཆེན་བཅིངས་པ་འཛིན། །དཔལ་ལྡན་དཔའ་བོ་དཔའ་མོ་འདུ་བར་འཁོར་སྒྲོལ་འཁུམ།།

མཁས་མཛེས་རྣལ་འབྱོར་མ་ཡི་ནང་དུ་བདག་ཐོང་ཅིག །ཅེས་བརྗོད་དོ། །དེ་ནས་བརྡ་དང་བརྡའི་ལན་བྱས་ལ་བུམ་ཆུས་བྲན་ཏེ། འདི་ནི་ཆོས་རྣམས་བཟང་པོར་ལྟོས ༑ ༑ འདུ་བ་རྣམས་ལ་ཐེ་ཚོམ་མེད། །བྲམ་ཟེ་ཁྱི་དང་གདོལ་པའང༌། །རང་བཞིན་གཅིག་པ་ཉིད་དུ་དགོངས། །ཞེས་བྱ་བའི་ཚིགས་སུ་བཅད་པ་བརྗོད་ལ་ནང་དུ་བཏང༌། སྒོ་སྲུང་མེད་ནའང་བག་དང་ལྡན་པས་ནང་དུ་འཇུག་གོ །གང་ལྟར་ཡང་ཕྱག་དང་མཎྜལ་སྔོན་དུ་འགྲོ་བས་རྣལ་འབྱོར་པ་རྣམས་རྒན་པའི་རིམ་པ་བཞིན་དུ་གྲལ་ཇི་ལྟར་མཚམས་པ་ལ་བཞག་གོ །ལྔ་པ་གསོལ་བ་གདབ་པ་ནི། ལས་ཀྱི་རྡོ་རྗེ་སློབ་མས་སློབ་དཔོན་གྱི་མཎྜལ་དབུལ། མེ་ཏོག་གི་ཕྲེང་བའམ། སིལ་མ་གཅིག་དབུལ། རྣལ་འབྱོར་པ་གཞན་རྣམས་ལའང་མཎྜལ་གྲུབ་ན་དབུལ ༑ མ་གྲུབ་ན་ཐམས་ཅད་ལ་མེ་ཏོག་རེ་རེ་ཕུལ་ལ་ཕྱག་བྱས་ཏེ་ཐལ་མོ་སྦྱར་ལ ༑ ཀུན་བཟང་རྣལ་འཕྲུལ་མཆོད་པའི་བྱིན་རླབས་ཀྱི། །དཔའ་བོ་རྣལ་འབྱོར་མ་རྣམས་མཆོད་པ་དང༌། །ཡོན་བདག་བགེགས་ཞི་ཚོགས་ནི་བསགས་བྱའི་ཕྱིར། ། གཉིས་མེད་ཏིང་འཛིན་དག་ལ་གནས་པར་གསོལ། །ཞེས་བྱ་བའམ། ཡང་ན་ཐམས་ཅད་སོ་སོ་ནས་ལྷའི་རྣལ་འབྱོར་ལ་གནས་པར་ཞུ་ལགས། ཞེས་བྱ་བས་གསོལ་བ་བཏབ་སྟེ་ཕྱག་འཚལ་ལ་མེ་ཏོག་རང་རེ་ལ་དགོས་ན་བསྡུས་ལ། སློབ་དཔོན་ལ་དབུལ། བླ་མས་བླ་མ་གོང་མ་རྣམས་ལ་དབུལ་ལོ། །དེ་ནས་དྲུག་པ་རྒྱུད་སྦྱངས་པ་ནི་ཐམས་ཅད་ཀྱི་དམ་ཚིག་གི་ཉེས་པ་བཤགས་པའི་ཕྱིར་ཡི་གེ་བརྒྱ་པ་ཅི་ནུས་པ་བཟླས་སོ། །དངོས་གཞི་ནི་བདག་གི་རྣལ་འབྱོར་རྫོགས་པ་གཅིག་ལ་ཚིམ་པ་དྲུག་སྟེ། ཏིང་ངེ་འཛིན་གྱི་དཀྱིལ་འཁོར་མཆོད་པ་རྒྱས་པས་ཚིམ་པ་དང་ ༑ སྙིང་ཁར་ཡེ་ཤེས་ཀྱི་ལྷ་བདུད་རྩི་མྱང་བས་ཚིམ་པ་དང༌། འབྱུང་པོའི་ཚོགས་གཏོར་མས་ཚིམ་པ་དང༌། དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་རྣམས་ཚོགས་ཀྱི་ཁ་ཟས་ཀྱིས་ཚིམ་པ་དང༌། གླུ་དང་གར་གྱིས་ཚིམ་པར་བྱ་བ་དང༌། དངོས་གཞི་ཚིམ་པ་དྲུག་པའོ། །དང་པོ་ནི་ཚོགས་ཀྱི་ཞིང་སྤྱན་དྲངས་པ་ནས་ཐུན་མོང་གི་སྲུང་འཁོར་གྱི་བར་བསྒོམ།

བར་ཆད་བསྲུང་བའི་དེ་ཁོ་ན་ཉིད་དམ། ཕྱིར་བཟློག་པའི་དེ་ཁོ་ན་ཉིད་ཀྱི་བསྒོམ་བཟླས་ཀྱང་ཅུང་ཟད་བྱའོ།། དེ་ནས་རང་གི་ལྷའི་རྣལ་འབྱོར་བསྒོམ་བཟླས་པའི་རྣལ་འབྱོར་གྱི་དབང་དུ་བྱས་ཏེ་དེའང་དབང་བསྐུར་རྒྱས་གདབ་རྫོགས་པ་དང་བཟླས་པ་བྱའོ། །ཚོགས་འཁོར་དང་སྦྱིན་སྲེག་ལ་སོགས་པའི་ཕྲིན་ལས་བྱེད་པའི་ཚེ། ལྷ་བསྡུ་བའི་ཚུལ་གྱིས་གཟུགས་ལས་འདས་པར་གནས་པའི་རྫོགས་རིམ་བསྒོམ་གསུང་ངོ༌། །བར་འདིར་བཟླས་པའང་དང་པོ་རྩ་བའི་སྔགས་ཅི་ནུས་པ་བཟླས། དེ་ནས་ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ ་ ཧཱ། ཞེས་སྙིང་པོའི་སྔགས་སོ། །ཨོཾ་བཛྲ་ཀརྟ་རི་ཧེ་བཛྲ་ཡ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་ཉེ་བའི་སྙིང་པོའོ། །ཨོཾ་ཨཱཿཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཧཱུྃ་ཕཊ་སྭཱཧཱ། ཞེས་བཅོམ་ལྡན་འདས་མའི་ཕྲེང་བའི་སྔགས་ཀྱང་ཅི་ནུས་སུ་བཟླའོ། །ཨོཾ་ཨཱཿགཾ་ཧཱུྃ་ཕཊ་སྭཱཧཱ། ཞེས་པ་ལ་སོགས་པ་རྣལ་འབྱོར་མ་བརྒྱད་ཀྱི་སྙིང་པོའང་ཅི་ནུས་པ་བཟླ་བར་བྱའོ། །དེ་ནས་དང་པོ་ཏིང་ངེ་འཛིན་གྱི་དཀྱིལ་འཁོར་མཆོད་པ་རྒྱས་པས་ཚིམ་པ་དངོས་ནི། བདག་གི་དཀྱིལ་འཁོར་མ་བསྡུས་པ་དེ་ཉིད་ལ་མཆོད་པ་བྱས་ཏེ། དང་པོ་ཕྱི་མཆོད་དངོས་སུ་བཤམ་པའི་མཆོད་པ་ལ་བསང་བ་དང༌། སྦྱང་དང༌། བྱིན་གྱིས་བརླབ་པ་དང༌། དབུལ་བ་རྣམས་སྔར་ཐུན་མཚམས་ཀྱི་བྱ་བའི་སྐབས་སུ་བཤད་པ་ལྟར་མཐར་རོལ་མོའི་བར་དུ་བྱའོ། །དེ་བཞིན་དུ་ནང་བདུད་རྩིའི་མཆོད་པ་དང༌། ལྷ་མོ་བརྒྱད་ཀྱི་མཆོད་པ་དང༌། བསྟོད་པའི་མཆོད་པའི་བར་མངོན་པར་རྟོགས་པར་སྔར་ཇི་ལྟར་བཤད་པ་ལྟར་བྱའོ། །གཉིས་པ་ནི། ཡང་བདུད་རྩི་མྱང་བ་རྒྱས་པ་བཞིན་བྱའོ། །དེ་ནས་རང་གི་དཀྱིལ་འཁོར་བསྒོམ་པ་དེ་བར་འདིར་བསྡུས་ལ། རང་ཕྱག་གཉིས་པའི་ང་རྒྱལ་གྱིས་གནས་པར་བྱ། རྣལ་འབྱོར་པ་ཉུང་བ་ལྷ་གྲངས་ལྟར་བཀོད་པའི་སྐབས་སམ ༑ སངས་རྒྱས་ཀྱི་གར་ལྟ་བུའམ། བསྐྱེད་པའི་རིམ་པ་ལ་ཤིན་ཏུ་བརྟན་པའི་རྣལ་འབྱོར་པ་ལྟ་བུ་ཡིན་ན་མཇུག་ཡོངས་སུ་རྫོགས་པ་དང་བསྡུས་པས་ཆོག་གི

དེ་ལྟར་མ་ཡིན་པ་རྣམས་ལ་མཉམ་གཞག་གི་རྣལ་འབྱོར་པས་འདིར་རྫོགས་པར་བྱས་ཏེ་སྤྱོད་ལམ་གྱིས་གནས་པར་བྱའོ། །དེ་ལྟ་མ་ཡིན་ན་རྣམ་པར་གཡེངས་པར་འགྱུར་རོ། །དེ་བས་ན་རང་ཕྱག་གཉིས་པར་ལངས་ལ་མདུན་བསྐྱེད་ཀྱི་དཀྱིལ་འཁོར་བྱེད་ནའང་བར་འདིར་སྔར་ཐུན་མཚམས་ཀྱི་བྱ་བའི་སྐབས་སུ་བཤད་པ་ལྟར་གཏོར་མའི་བར་དུ་རྫོགས་པར་བྱ། གསུམ་པ་འབྱུང་པོའི་ཚོགས་གཏོར་མས་ཚིམ་པ་ནི། གཏོར་མ་ལ་རང་གི་བདུད་རྩི་བྲན་ཏེ་ཆུ་དང་ཆང་ཡང་བླུགས་ལ་སྔར་བཤད་པ་ལྟར་གཏོར་མའི་རྣལ་འབྱོར་བྱ། རང་གི་ཆོས་སྐྱོང་བའི་གཏོར་མའམ། གཙུག་ལག་ཁང་གི་ཆོས་སྐྱོང་ངམ། གཞི་བདག་ལ་སོགས་པ་གང་ལ་སྟེར་བའི་གཏོར་མ་རྣམས་ཀྱང་ལྷ་དང་འབྱུང་པོ་སྤྱིའི་གཏོར་མའི་རྗེས་ལ་བཏང་ངོ༌། །དེ་ནས་བཞི་པ་དམ་ཚིག་དང་ལྡན་པའི་རྣལ་འབྱོར་པ་ཚོགས་ཀྱི་མཆོད་པ་ནི་གྲལ་ན་གནས་པའི་རྣལ་འབྱོར་པ་རྣམས་ལ་ལྷའི་མོས་པ་བརྟན་པོ་བྱས་ལ། མེ་ཏོག་ལ་སོགས་པའི་ཕྱིའི་མཆོད་པ་ཇི་ལྟར་འབྱོར་པ་རྣམས་ཀྱིས་ཀྱང་མཆོད་པར་བྱ། ཡང་ཚོགས་ཀྱི་ཡོ་བྱད་རྣམས་མདུན་དུ་བླངས་ལ་དེ་དག་ལ་ཐོད་པའི་བདུད་རྩི་ལ་བདུད་རྩི་འཁྱིལ་བའི་སྔགས་བཟླ་ཞིང་གཏོར་ཏེ་བགེགས་བསལ། སྭ་བྷཱ་ཝའི་སྔགས་ཀྱིས་སྟོང་པར་བསྒོམ་ལ་སྔར་བཤད་པའི་བདུད་རྩིའམ། གཏོར་མ་རྒྱས་པའམ

༑ ཁ་ཟས་ཀྱི་རྣལ་འབྱོར་ལྟར་བྱིན་གྱིས་བརླབས་སོ། །འབྲུ་གསུམ་བཟླ་ཞིང་བདུད་རྩི་ཐམས་ཅད་ལ་ཁྱད་པར་གཏོར། མ་དཱ་ན་བག་ཙམ་བླུགས་ཏེ་དེ་ལ་སྣོད་གཉིས་གཅིག་ཏུ་བསྲེ་བ་ཞེས་བྱའོ། །དེ་ནས་དེ་དག་གི་ཕུད་བླ་མ་རྣམས་ལ་དབུལ ༑ གཏོར་མ་དང་པོ་ལ་ཡི་དམ་ལྷ་ལ་ཕུད་ཕུལ། ཆོས་སྐྱོང་སྲུང་མ་རྣམས་ལ་དབུལ་བ་ལ་འགལ་བ་མེད་དོ། །ཐམས་ཅད་སྣོད་གཉིས་གཅིག་ཏུ་བསྲེ་བ་དང༌། ཐམས་ཅད་ལྷར་ཤེས་ཤིང་ལྷ་ཡིན་པའི་རྒྱུ་མཚན་ཤེས་པར་བྱའོ། །དེ་ལྟར་མི་ཤེས་ན་བདག་ལྷ་ཡིས་འབྱུང་པོ་ལ་མཆོད་ན་བདག་བས་འབྱུང་པོ་རྣམས་བཟང་པོ་ལྟ་བུར་གྱུར་ན་རྣལ་འབྱོར་ཆེན་པོའི་གཞུང་དང་འགལ་བར་འགྱུར་རོ། །རྒྱུ་མཚན་ཤེས་ན་གང་ལ་ཕུད་ཕུལ་ཡང་མི་འགལ་ལོ། །དེ་ནས་ཆང་ཐོད་པའི་ནང་དུ་བླུག་པ་དང༌། ཤ་དུམ་རེའམ། ཤ་མེད་ན་ཆང་འབའ་ཞིག་གིས་ཀྱང་ཆོག་སྟེ། དེ་རྣམ་ལྔ་འདོད་པ་བསྐོར་བས་བླངས་ཏེ། གཡས་པས་ཆང་བཟུང༌། གཡོན་པས་དེའི་སྟེང་དུ་བཞག་ལ། ངག་ཏུ་འདི་སྐད་ཅེས་བརྗོད་དོ། །གཟིགས་ཤིག་དམ་པའི་ཆོས་མཛེས་པ། །འདི་ལ་རྣམ་རྟོག་བྱར་མི་རུང༌། །བྲམ་ཟེ་ཁྱི་དང་གདོལ་པ་རྣམས ༑ ༑ རང་བཞིན་གཅིག་པ་ཉིད་དུ་གསོལ། །ཞེས་བརྗོད་དེ་སློབ་དཔོན་ལ་དྲངས་སོ། །སློབ་དཔོན་གྱིས་ཀྱང་རྣམ་ལྔ་འདོད་པའི་བསྐོར་བ་བྱ་ཞིང༌། བདེ་གཤེགས་ཆོས་ནི་རིན་ཐང་མེད། །འདོད་ཆགས་ལ་སོགས་དྲི་མ་བྲལ། །གཟུང་ དང་འཛིན་པ་ལས་གྲོལ་བ། །དེ་བཞིན་ཉིད་ལ་གུས་ཕྱག་འཚལ། །ཞེས་བརྗོད་པས་བླངས་ཏེ། ཁ་ཟས་ཀྱི་རྣལ་འབྱོར་ལ་གནས་ཏེ་བཏུང༌། སླར་དེ་ལ་སྦྱིན། དེས་ཀྱང་བཏུང༌། དེ་བཞིན་དུ་སྣོད་དེ་ཉིད་ཀྱིས་ཐམས་ཅད་ལ་རིམ་པ་བཞིན་དུ་སྦྱིན་ནོ། །ཡང་ན་སྣོད་གཅིག་ཏུ་བྱས་ན་གཙང་མི་གཙང་གི་རྣམ་རྟོག་ཏུ་གྱུར་ན་བར་ཆད་ཀྱི་ཆོས་སུ་འགྱུར་བས་སྣོད་སོ་སོར་བྱས་ཏེ་སྔར་གྱི་ཕྱག་རྒྱ་དང་ཚིགས་བཅད་ཀྱིས་སྦྱིན་ནོ། །དེ་ལྟར་ཐོག་མར་དམ་ཚིག་བཏང་ནས་དེའི་རྗེས་ལ་བཟའ་བཏུང་ཐམས་ཅད་ཀྱང་ཨོཾ་ཨཱཿཧཱུྃ་ཞེས་བྱ་བའམ།

ཨ་ཧོ་མ་ཧཱ་སུ་ཁཾ་ཞེས་བརྗོད་ཅིང་དྲངས ༑ ལེན་པ་པོས་ཀྱང་དེ་བརྗོད་ཅིང་བླངས་ལ། ཁ་ཟས་ཀྱིས་རྣལ་འབྱོར་ལ་གནས་པས་ཚིམ་པར་ལོངས་སྤྱད་པར་བྱའོ། །འདི་དག་གི་དུས་ཀྱི་དམ་ཚིག་དང་སྤྱོད་པ་རྒྱས་པ་རྣམས་ནི་དམ་ཚིག་ལྔ་པ་ལ་སོགས་པ་ཚོགས་ཀྱི་འཁོར་ལོའི་གཞུང་དུ་ཤེས་པར་བྱས་པས་འདིར་མ་སྨོས་སོ། །ཚིམ་པ་ལྔ་པ་ནི་དེ་ལྟར་རྣལ་འབྱོར་པ་རྣམས་ཁ་ཟས་ཀྱིས་ཚིམ་པ་དང༌། གླུ་དང་གར་ལ་སོགས་པས་ཀྱང་ཚིམ་པར་བྱའོ། །ཚིམ་པ་དྲུག་པ་ནི་སྙོམས་པར་འཇུག་པའམ། ཡང་ན་མར་དང་ཆང་ངམ་ཆང་རྐྱང་པས་ཀྱང་རུང་སྟེ་རང་གི་སྙིང་ཁའི་གནས་སུ་བྱུག་པར་བྱའོ། ། དངོས་གཞིའི་ཆོ་གའོ། །མཇུག་པ་ལའང་དྲུག ལྷག་མའི་གཏོར་མ་བཏང་བ། རྡོ་ རྗེའི་གླུ་བླང་བ། བཀྲ་ཤིས་བརྗོད་པ། ཆོ་ག་ལྷག་ཆད་ཁ་སྐོང་བ། སྨོན་ལམ་གདབ་པ། བསྲུང་བ་བྱས་ཏེ་ལས་ཀྱི་རྗེས་མི་མངོན་པར་བསྡུ་བའོ། །དང་པོ་ནི་གནས་དེ་ཉིད་དུ་བཏང་བ་དང༌། དགོས་པ་ཆེན་པོ་ཡོད་ན་ཕུད་དང་ལྷག་མ་བསྲེས་ཏེ་ལམ་ཁའི་བཞི་མདོར་ཕྱིན་ནས་ཐོད་པ་ལྟག་སྤྲོད་ཀྱི་ཌ་མ་རུ་ཁྱེར་ལ་ཕྱི་རོལ་དུ་བཏང་ངོ༌། །གང་ལྟར་བྱས་ཀྱང་རུང་སྟེ་ལྷག་མ་ཐམས་ཅད་བསྡུས་ལ་སློབ་དཔོན་གྱིས་དེ་ལ་ཆང་གི་ཁ་ཕྲུ་བཏབ་སྟེ། ངོ་མཚར་སྒྱུ་མའི་ཕྱག་རྒྱའི་བུ་ག་ནས་ཕཻཾ་ཞེས་བརྗོད་དེ་ཁ་ཕྲུས་བཏབ་ལ། ཨོཾ་ཨཱཿཧཱུྃ་ཞེས་བྱ་བས་བྱིན་གྱིས་བརླབས་ཏེ་ལག་པ་གཡས་པ་མཆོག་སྦྱིན་དུ་བྱས་ལ་ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ནཾ་ཨདྱཱ་ནུད་པནྣ་ཏྭད་ཨོཾ་ཨཱཿཧཱུྃ་ཕཊ་སྭཱཧཱ། ཞེས་བྱ་བས་བསྔགས་ལ། ཨོཾ་ཨུཙྪིཥྛ་བྷ་ལིཾ་ཏ་བྷཀྵ་རཀྵ་སི་སྭཱཧཱ། ཞེས་ལན་གསུམ་བརྗོད་པས་ལྷག་མ་ལ་དབང་བའི་འབྱུང་པོ་ནམ་མཁའ་དང་མཉམ་པ་རྣམས་ཚིམ་པར་གྱུར་ཅིག ཅེས་བརྗོད་ལ་ཚིམ་པར་བསམ་ཏེ་སྦྱིན་ནོ། །དེ་ནས་གཏོར་མ་ལ་མར་མེ་བཙུགས་ཏེ་སྒོའི་ཕྱི་རོལ་གྱི་ལམ་དུ་བསྐྱལ་ལོ། །ཆོས་སྐྱོང་བ་ལ་སོགས་པ་ལ་བསྟོད་པ་བྱེད་ན་ལྷག་གཏོར་བསྡུས་ནས་མ་བསྔོས་པའི་གོང་དེར་བྱའོ།

།གཉིས་པ་ནི་གཏོར་མ་རྣམས་བཏང་བས་མཁའ་འགྲོ་དགེས་པ་རྣམས་བསྡུ་བའི་ཕྱིར་རྡོ་རྗེའི་གླུ་བླངས། གསུམ་པ་ནི་བཀྲ་ཤིས་ཀྱི་ཚིགས་བཅད་བྱའོ། །ལྷག་མ་ཁྱིམ་དུ་གཏོང་ན་ལྷག་མའི་གོང་དུ་བྱས་ཀྱང་བཏུབ་བོ། །ལྷག་མ་ཕྱིར་གཏོང་ན་ཅིས་ཀྱང་འདིར་བྱའོ། །ཡོན་བདག་གི་བར་ཆད་ཞི་བ་ལ་སོགས་པའི་དོན་དུ་ཚོགས་ཀྱི་འཁོར་ལོ་གསོལ་བ་བཏབ་པ་ཡིན་ན། བཀྲ་ཤིས་ཀྱི་གོང་དུ་རྣལ་འབྱོར་པ་རྣམས་ལ་མེ་ཏོག་བཀྲམ་ལ། བཀྲ་ཤིས་རྫོགས་པ་དང་མེ་ཏོག་བསྡུས་ཏེ་ཡོན་བདག་གི་སྤྱི་བོར་གཏོར་རོ། །དམ་ཚིག་གསོ་བ་ལ་སོགས་པའི་དུས་ཡིན་ན། ཡི་གེ་བརྒྱ་པ་ཅི་ནུས་བཟླས་ཏེ་གསོལ་བ་གདབ་བོ ༑ ༑ དེ་ནས་བཞི་པ་ཆོ་ག་ལྷག་ཆད་ཁ་བསྐང་བར་བྱ་བའི་ཕྱིར་ཡི་གེ་བརྒྱ་པ་ཅི་ནུས་བཟླས་སོ། །ལྔ་པ་སྨོན་ལམ་ནི། རིགས་སུ་སྐྱེ་དང༌། ཞེས་བྱ་བ་ལ་སོགས་པས་སྨོན་ལམ་རྒྱས་པར་གདབ་པར་བྱའོ། །དྲུག་པ་ནི་གཏོར་མའི་མགྲོན་གྱི་ཡེ་ཤེས་པ་གཤེགས་པ་དང༌། དམ་ཚིག་པ་བདག་ལ་བསྡུ་བར་བྱ། གཏོར་མ་རོལ་མོའི་སྒྲ་དང་མར་མེ་དང་བཅས་པས་ས་གཙང་སར་བསྐྱལ། ཆོ་ག་ལ་སོགས་པ་བྱེད་ན་འཇིག་རྟེན་པའི་གཏོར་མ་བསྐྱལ། འདས་པའི་མ་བསྐྱལ་བའི་བར་དུ་བྱ། བྱ་བ་གཞན་བྱེད་ན་གཏོར་མ་བཏང་ལ། ཚོགས་པ་ཐམས་ཅད་ཡི་གེ་གསུམ་གྱིས་བསྲུང་བ་བྱས་ལ་ལས་ཀྱི་རྗེས་མི་མངོན་པར་བྱས་ཏེ་ཇི་ལྟར་བདེ་བར་གནས་པར་བྱའོ ༑ ༑ སྤྱི་དོན་དྲུག་པ་དགོས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པར་བཤད་པས་ན་འགྲུབ་པར་འགྱུར་རོ། །ཚོགས་ཀྱི་འཁོར་ལོ་ལག་ཏུ་བླངས་པའི་ཡི་གེའོ།། །།རྫོགས་སོ།། །། ༄༅། །ཡི་གེའི་བཀླག་ཐབས་བྱིས་པ་བདེ་བླག་ཏུ་འཇུག་པ་བཞུགས་སོ། ། མཆན་བུ་རྣམས་རྗེ་བཙུན་བསོད་ནམས་རྩེ་མོ་ཉིད་ཀྱིས་མཛད་པའོ། ། ༄༅། །ཨོཾ་སྭསྟི་སིདྡྷཾ། ཡི་གེའི་བསྟན་བཅོས་ལ་འཇུག་པར་འདོད་པས་དང་པོར་མཆོད་པར་བརྗོད་པ་བཤད་པར་དམ་བཅའ་བ་ འགྲོ་བའི་ ཐམས་ཅད་ལ་བུ་གཅིག་པ་ལྟར་བརྩེ་བས།

གཉེན་གཅིག་ བསྟན་པ་ལ་ཞུགས་པ་ཐམས་ཅད་ཀྱི་སྐྱབས་ཀྱི་རྩ་བ་ཡིན་པས། ཐམས་ཅད་མཁྱེན་པ་དང༌། །འཇམ་པའི་དབྱངས་ལ་ཕྱག་འཚལ་ གསུང་གི་མངའ་བདག་ཡིན་པ་དང་ཤེས་རབ་ཀྱི་རང་བཞིན་ཡིན་པས ༑ གསོལ་བཏབ་སྟེ། །ཡི་ མཁས་པར་སློབ་པར་འདོད་པའི་བྱིས་པ་གཞུག་པ་དང་མཁས་པ་རྣམས་ཀྱང་སྤྲོ་བ་བསྐྱེད་པའི་ཕྱིར། གེའི་བཀླག་ཐབས་ཅུང་ཟད་བརྗོད་པར་བྱ། །ཚངས་པ་ཡིས་ཀྱང་རྟག་ཏུ་སྐྱོང་གྱུར་ཅིག ། མུ་སྟེགས་རྣམས་མཆོག་ཏུ་འཛིན་པ་དང་སྒྲའི་ངོ་བོའམ་ལྷ་ཡིན་པས་བསྲུང་བའི་གྲོགས་སུ་འགྱུར་བའོ། །སྤྱི་དོན་གཉིས་པ་ཡི་གེའི་མདོ་དང་ཕྱི་མོ་སྟོན། དེ་ལས་ཀྱང་རྒྱ་གར་གྱི་ཡི་གེ་ལྔ་བཅུ་སྟོན་ ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ དབྱངས་ཡིག་བཅུ་དྲུག་གོ །ཀ་ཁ་ག་གྷ་ང༌། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། གསལ་བྱེད་སུམ་ཅུ་རྩ་བཞིའོ ༑ ༑ བོད་ཀྱི་ཕ་མ་སུམ་ཅུ་ ཀ་ཁ་ག་ང༌། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ།ཞ་ཟ་འ་ཡ། ར་ལ་ཤ་ས། ཧ་ཨ། ཕ་མ་སུམ་ཅུ་ཐམ་པའོ། །་ ཚེགས་སྲོག་གི་ཡི་གེ ༄༅། དང་ཀྱོག་དང༌། །ཤད་རྐྱེན་གྱི་ཡི་གེ ཨི གི་གུ། ཨུ ཞབས་ཀྱུ། ཨེ འགྲེང་བུ། ཨོ ན་རོ་སྟེ་བཞི་པོ་ཡན་ལག་གི་ཡི་གེའོ། ། སྲོག་ དང༌། རྐྱེན་ དང༌། ཡན་ལག་གི་ཡི་གེ་བདུན་ནོ། །གང་གིས་ ཡི་གེ་འབྲི་ཀློག་བྱེད་པར་འདོད་པས། ཡི་གེའི་བྱེ་བྲག་དང༌། ། དེའི་ དབྱེ་ བ་དང༌། བསྡུ་ བ་དང་ ༑ འབྱུང་གནས་མི་ཤེས་པར། །སྒྲ་ཀློག་ པའི། བརྗོད་པ་ ལ། མཁས་ པ། མ་ཡིན། ། སྒྲ་ལོག་པས་དོན་ཀྱང་ལོག་པ་དང་ དོན་ཀྱང་རྣམ་པར་འཁྲུལ་བར་འགྱུར། །དེ་བས་ ན་མིང་དོན་མི་ཤེས་པ། དེ་དག་ལ་བརྩེ་བས། ། སྒྲ་ བརྗོད་པ དང་དེ། འི་དོན་ལ་མཁས་བྱའི་ ཕྱིར ༑ ༑ ཡི་ ཕ་མ། གེའི་བྱེ་བྲག་ དང༌། དབྱེ་ བ་དང༌། བསྡུ་ བ། དང༌། །སྒྲ་ཡི་འབྱིན་ཐབས་འདིར་བཤད་བྱ། ། སྤྱི་དོན་བཞི༷་པ་བསྟན་བཅོས་ཀྱི་ལུས་ལ་ལེའུ་གསུམ་ལས། དང་པོ་ཡི་གེའི་བྱེ་བྲག་དུ་དབྱེ་བསྡུ་སྟོན་ རྒྱ་སྐད་དབྱངས་དང་གསལ་བྱེད་ཀྱི།

།ཡི་གེ་ལྔ་བཅུ་ཐམ་པར་འདུས ༑ ༑ འདིའི་བཤད་པ་ལེའུ་གསུམ་པར་སྟོན་ནོ། ། བོད་ཀྱི་ཡེ་གེ་སུམ་ཅུ་བདུན། ། དུ་བྱས་དེ་ ལ༑ བརྗོད་དུ་འདོད་པའི་ སྒྲ་ཡི་ཕ་མ་སུམ་ཅུར་འདུས། ། ཏེ། འདུ་ཚུལ་ནི་ སྲོག་རྐྱེན་ཡན་ལག་ཡི་གེ་བདུན། །པོ།དེ་དག་ བསྡུ་ལུགས་ནི། ཨ་ཡི་ཁོངས་སུ་བསྡུ། ། ཕ་མ་ཞེས་གང་ལ་བྱ་ཞེ་ན་ ཨ་ཉིད་མ་ཡི་ཡི་གེར་བརྗོད། །ལྷག་མ་ ཉེར་དགུ་པོ། རྣམས་ནི་ཕ་ཡིན་ནོ། ། དེ་དག་ལ་ལུས་དང་ཡན་ལག་ཅེས་ཀྱང་ཟེར་ལ་ ཕ་ནི་ལུས་ཞེས་བརྗོད་པ་སྟེ། །མ་ནི་ཡན་ལག་ཏུ་ཡང་འགྱུར། །དེ་བས་ཡི་གེ་མ་ལུས་པ། །ཕ་མ་གཉིས་ལས་འབྱུང་བར་བརྗོད ༑ ༑ ཨུ་པ་དེ་ཤ ནིར་དེ་ཤ དེ་ལས་ཐོག་མར་ཨ་ བོད་ཀྱི་གྲལ་གཞུག་ན་ཡོད་ཀྱང༌། བཤད་དེ ༑ ༑ མ་ ཐོག་མར་འཆད་པའི་རྒྱུ། དང་ཕྱི་མོ་ཡིན་ཕྱིར་དང༌། །རྒྱ་ གར་གྱི་ལུགས། ལས་ཐོག་མར་ ཨཱ་ལི་སློབ་པས། འབྱུང་ཕྱིར་དང༌། །བརྗོད་པ ཀུན་གྱི་རྒྱུ་ཡི་མཆོག་ཅེས། འི་རྒྱུ་ཞེས་གསུངས་པའི་ཕྱིར། ། ན། ནིར་དེ་ཤ དེ་ལ་ཚེག་ཉིད་སྲོག་གི་ཨ། ། ལ་བོད་ཚེག་དྲག་ཟེར་གྱིས༷། ཡི་གེའི་མིང་དུ་ རང་ཉིད་བརྗོད་པར་མི་ནུས་ཏེ། ། མཚན་བརྗོད་ལས་ ཐིག་ལེ་ཆེན་པོ་ཡི་གེ་མེད། ཅེས་གསུངས་སོ། ། [ ཅེས་གསུངས་པ་ཡིན་དེ་དག་ཀྱང་ ( དེ་ལྟར་ཡང་ ) ༑ ༑ སྲོག་གི་ཡི་གེ་ཡིན་པས་ན ] ། ། དེ་ལྟར་ཡིན་ཡང་སྲོག་ཡིན་པས་ ཡི་གེ་ཀུན་ལ་འཇུག་པའི་ཕྱིར། །ཐིག་ལེ་སྟོང་པ་ཡི་གེ་བརྒྱ། ། ཞེས་གསུངས་སོ།།སྲོག་གི་ཨ་ དེ་ཉིད་བོད་ཀྱིས་ གྲལ་དུ་བཅུག་སྟེ་ཚེག་ཏུ། གསལ་བར་བྱས། །དང་ཀྱོག་ དང༌། ཤད་ཀྱང་དེ་ ཚེག་དང༌། འདྲ་སྟེ། ། དེ་གཉིས་ལ་མིང་དུ། གླང་སྣའི་ཨ ་དང་ཀྱོག དང་རྣམ་བཅད་ཨ ནི་ཤད་དོ༑༑ འོ། ། ཕ་མ་སུམ་ཅུའི་གྲལ་ན་ཡོད་པས་ ཨ་ནི་རང་ཉིད་ ཨ་ཞེས། བརྗོད་རུང་བས། ། དེ་ལ་མིང་ སེང་གེ་ལྟ་བུའི་ཨ་ སྟེ་ཆིག་རྐྱང་ཐུབ་པས་སོ། ། ཞེས་བྱ། །ཨི་ གི་གུ་ ཨུ་ ཞབས་ཀྱུ། ཨེ་ འགྲེང་བུ། ཨོ་ ན་རོ་མས་ཅད་ཨ་ཡིན་པས། ཡན་ལག་ཕྱིར། ། རང་ལ་རང་བརྗོད་བྱ་མེད་ཀྱང་གཞན་ལ་བརྟེན་ཏེ་བརྗོད་དུ་རུང་བས་

ཡན་ལག་གི་ནི་ཨ་ཞེས་བྱ། ། རྒྱ་གར་གྱིས་སྒྲ་འདི་བཞིན་བཏགས་ སེང་གེ་འདྲ་ ཨ། དང་བརྒྱ་བྱིན་མིག ། ཨི། དང་ཀྱོག གླང་ ཨུ། སྣ་འོད་མ་བསྒྲེང་འདྲ་ ཨེ་དང་ཤད། དང༌། །ཐོང་གུག་ ཨོ། དཔེ་ལྔས་བསྟན་པས་ན། ། མཚན་བརྗོད་ལས་ སྟོང་ པ༑ ཆེན་ པོ། ཡི་གེ་ལྔ་ཞེས་གསུངས་ པའི་ཕྱིར་རོ། ། ད་ནི་ཕ་ཡི་ཡེ་གེ་བཤད། །རྐྱང་པ་ ཕ་མ་སུམ་ཅུ། བཏགས་ པ་བདུན་ཅུ་རྩ་གཉིས། དང་འཕུལ་བ་ ནི་ ( བརྒྱ་ ) བརྒྱད། དང༌། །འཕུལ་ཞིང་བཏགས་པ་ དྲུག་ཅུ། གང་ཡིན་པ། ། རྣམས་ཉིས་བརྒྱ་བརྒྱད་ཡོད་པས། དེ་དག་ལུས་ཀྱི་ཡི་གེའོ ༑ ༑ དེ་ལྟར་ཕ་མའི་ཡི་གེ་ ཐམས་ཅད། ལ། །གུག་སྐྱེད་ བཞི། བཅས་དང་མཐའ་རྟེན་ དགུ་དང༌། བཅས། །དེ་ལས་བྱུང་བ ཕ་མ འི་ཡི་གེ་སྟེ། །དེ་ལས་ དཔག་མེད། སྐྱེས་པས་བུ་ ཨུ་པ་དེ་ཤ ཞེས་བྱ། ། ནིར་དེ་ དེ་ལ་ཕ་མ་སུམ་ཅུ་ཉིད། །རྐྱང་པའི་ཡི་གེ་ཞེས་བྱའོ། ། བཏགས་པ་སྟོན་ རྒྱ་གར་སྐད་ལ་ཡི་གེ་ཀུན། ། གཅིག་ལ་གཅིག གདགས་ཤིང་བརྗོད་དུ་རུང་བ་ཡིན། །བོད་ལའང་དེ་བཞིན་ཕལ་ཆེར་དུ། །གདགས་ཤིང་བརྗོད་དུ་རུང་མོད་ཀྱང༌། །ཕལ་ཆེར་བོད་ཀྱི་སྒྲ་སྐད་ལ། །མི་དགོས་ པ། དེ་ཕྱིར་གང་དགོས་བཤད། ། ཕ་མ་སུམ་ཅུ་ཡོད་པ་ལས་ ཀ་ལ་ཡ་ར་ལ་ ཀྱ་ཀྲ་ཀླ། གསུམ་གདགས། ཁ་ལ་ཡ་ར་ ཁྱ་ཁྲ། གཉིས་གདགས་ཤིང༌། །ག་ལ་ཡ་ར་ལ་ གྱ་གྲ་གླ། གསུམ་མོ། ། ཏ་དང་ད་ལ་ར་ ཏྲ་དྲ། བཏགས་ཤིང༌། །པ་ཕ་གཉིས་ལ་ པྱ་པྲ་ཕྱ་ཕྲ། ཡ་རའོ། །བ་ལ་ཡ་ར་ལ་ བྱ་བྲ་བླ། གསུམ་སྟེ། །མ་ལ་ཡ་ར་ མྱ་མྲ། ཟ་ལ་ལ། ། ཟླ། ར་ལ་ཀ་ག་ང་ཇ་ཉ། རྐ་རྒ་རྔ་རྗ་རྙ། ། ཏ་ད་ན་བ་མ་ཙ་ཛ། ། རྟ་རྡ་རྣ་རྦ་རྨ་རྩ་རྫ། ཡ་ལ་ རྱ་རླ། དེ་ལྟར་བཅུ་བཞི་གདགས། ། ལ་ལ་ཀ་ག་ང་ཅ་ཇ། ལྐ་ལྒ་ལྔ་ལྕ་ལྗ། ། ཏ་ད་པ་བ་ཧ་ ལྟ་ལྡ་ལྤ་ལྦ་ལྷ། བཅུ་གདགས། །ས་ལ་ཀ་ག་ང་ཉ་ཏ། །ད་ན་པ་བ་མ་ཙ་ར། ། སྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ་སྲ། ལ་ སླ། སྟེ་དེ་ལྟར་བཅུ་གསུམ་གདགས། །ཧ་ལ་ར་ ཧྲ། ནི་གདགས་པའོ། །ཝ་ནི་ཀུན་ལ་གདགས་རུང་ཡང༌། ། ཀྭ་ཁྭ་གྭ་ཅྭ་ཏྭ་ཐྭ་དྭ་ཚྭ་ཛྭ་ཞྭ་ཟྭ་རྭ་ཤྭ་སྭ་ཧྭ། སྐབས་ཀྱིས་བཅོ་ལྔ་དག་ལ་འཇུག

། ཝ་བཏགས་གུག་བསྐྱེད་ བཞི་ཀ་སྦྱར་ནས་ཀློག་པ། མི་འཇུག་པས། །དེས་ན་ཝ་ནི་ཡན་ལག་ཡིན། །བོད་ལ་ ལུས་དང་ཡན་ལག་གཉིས་ཀ་ཡིན། ཝ་ནི་བར་ རྒྱ་གར་སྐད་ལ་ཝ་ཐམས་ཅད་བར་འབྲི་བ་ཡིན་པ་དེ་ལ་ཁ་ཅིག་བ་འབའ་ཞིག་ཏུ་འབོད་པ་ནི་མ་དག་པ་ཡིན་ཏེ་དབང་པོ་ལ་ཝང་པོ་ལྟ་བུའོ༑༑ བསྡུས་པས། །དེས་ན་མ་ནིང་བརྗོད་ཀྱང་རུང༌། །དེ་དག་ རྣམས། གདགས་ཡིག་ཉིས་བརྩེགས་ཏེ། ། ད་ནི། གསུམ་བཏགས་པ་ཡང་བརྗོད་པར་བྱ། །རྐ་ རྐྱ། རྒ་ རྒྱ༑ རྨ་ རྨྱ། ལ་ཡ་ཡིན་ཏེ། །སྐ་ སྐྱ་སྐྲ། སྒ་ སྒྱ་སྒྲ། སྤ་ སྤྱ་སྤྲ། སྦ་ སྦྱ་སྦྲ། སྨ་ སྨྱ་སྨྲ། ལྔ་ལ། །ཡ་ར་གཉིས་གཉིས་གདགས་པར་བྱ། །སྣྲ་ཞེས་སྐབས་འགའ་དག་ཏུ་འབྱུང༌། །དེ་ལྟར་ཉིས་བརྩེགས་ལྔ་ གོང་དུ་བཏགས་པའི་ཡི་གེ་ཝ་བཏགས་མ་གཏོགས་པ། བཅུ་བརྒྱད། །སུམ་བརྩེགས་ཡི་གེ་བཅུ་བཞིའོ། །མདོར་ན་ཕ་མ་སུམ་ཅུ་ལ། །ཆ་ཐ་ཚ་ཞ་འ་ཤ་ཨ། ། ཝ་བརྩེགས་པར་མི་བགྲང་བས་ཡི་གེ་བདུན་ལ་བརྩེགས་པ་མེད། །དེ་ལྟར་བརྩེགས་པ་ ཉིས་བརྩེགས་སུམ་བརྩེགས་བསྡོམས་པས། བདུན་ཅུ་གཉིས། །ཝ་ཡི་དོན་ནི་སྔར་བཤད་པས། །དེ་ནི་ མ་ནིང་ཡིན་པས། བརྩེགས་པར་ཡོང་མི་བགྲང༌། །ད་ ག་གཉིས་ལྟ་བུ། ནི་འཕུལ་བ་བརྗོད་པར་བྱ། །ཡི་གེ་ཕ་མ་སུམ་ཅུ་ལ། །ག་ད་བ་མ་འ་ཞེས་པ ༑༑ འཕུལ་བར་བྱེད་པའི་ཡི་གེ་ལྔ འོ། ། ། དེ་ལ་ འ་ཧ་ཨ་གསུམ་འཕུལ་བ་མེད། ཝ་ནི་ དབང་པོ་ལྟ་བུ་ལ་ཝར་ཀློག་པ་ཡོད། ཝ་རང་དུ་བྲིས་པ་མེད་པས་ག་འོག་ཝ་ཞེས་པ་མེད་དོ། ། ཡོད་དང་མེད་པའང་ཡིན། །ར་ལ་གཉིས་ནི་ཕྱེད་འཕུལ་ཏེ། ། བརྐྱ་བལྟ། རྐྱང་པ་མི་འཕུལ་བརྩེགས་པ་འཕུལ། །དེ་ལ་ཡི་གེ་གས་འཕུལ་བ། །ཅ་ཉ་ཏ་ད་ན་ཙ་ཞ། ། གཅའ་གཉའ་གཏའ་གདའ་གནའ་གཙའ་གཞའ། ཟ་ཡ་ཤ་ས་ གཟའ་གཡའ་གཤའ་གསའ། བཅུ་གཅིག་གོ ། ཀ་ག་ང་པ་བ་མ་དྲུག ། དཀའ་དགའ་དངའ་དཔའ་དབའ་དམའ། ད་ཡིས་འཕུལ་བར་བྱེད་པ་ཡིན ༑ ༑ ཀ་ག་ཅ་ཏ་ད་ཙ་ཞ། ། བཀའ་བགའ་བཅའ་བཏའ་བདའ་བཙའ་བཞའ། ཟ་ཤ་ས་ བཟའ་བཤའ་བསའ། སྟེ་དེ་ལྟར་བཅུ། །ཡི་གེ་བ་ཡིས་འཕུལ་བ་ཡིན། ཁ་ག་ང་ཆ་ཇ་ཉ་ཐ། ། ད་ན་ཚ་ཛ་ མཁའ་མགའ་མངའ་མཆའ་མཇའ་མཉའ་མཐའ་མདའ་མནའ་མཚའ་མཛའ།

བཅུ་གཅིག་ནི ༑ ༑ མ་ཡིས་འཕུལ་བར་བྱེད་པ་ཡིན། ཁ་ག་ཆ་ཇ་ཐ་ད་ཕ། ། འཁའ་འགའ་འཆའ་འཇའ་འཐའ་འདའ་འཕའ། བ་ཚ་ཛ་ འབའ་འཚའ་འཛའ། སྟེ་བཅུ་པོ་ནི། །འ་ཡིས་འཕུལ་བར་བྱེད་པ་ཡིན། །རྐྱང་པ་ འ་མེད་ན་འགའ་ལ་འག་སོགས་སུ་གྱུར། འཕུལ་བ་འ་ཡི་མཐའ། ། དགོས་ཀྱི་གུག་སྐྱེད་ཅན་ བརྩེགས་པ། ལ་མིན། །དེ་ལྟར་ དེ་ལྟར་དུ་བསྡོམས་པས། རྐྱང་པ་ འཕུལ་བ་ཡི། །ཡི་གེ་བཞི་བཅུ་ཞེ་བརྒྱད་ཡོད། །ད་ནི་བརྩེགས་པའི་འཕུལ་བ་བརྗོད ༑ ༑ གས་འཕུལ་བ་ལ་བརྩེགས་པ་མེད། །དས་འཕུལ་ཀྱ་ཀྲ་གྱ་གྲ་ དཀྱ་དཀྲ་དགྱ་དགྲ། དང༌། །པྲ་པྱ་བྲ་བྱ་མྲ་མྱ་ དཔྲ་དཔྱ་དབྲ་དབྱ་དམྲ་དམྱ། བཅུ། །བ་ཡིས་འཕུལ་བའི་ཡི་གེ་ལ། །ཀྱ་ཀྲ་ཀླ་གྱ་གྲ་ཟླ་གླ། ། བཀྱ་བཀྲ་བཀླ་བགྱ་བགྲ་བཟླ་བགླ། རྐ་རྒ་རྔ་རྗ་རྙ་རྟ་རྡ ༑ ༑ རྣ་རྩ་རྫ་རླ་ལྟ་ལྡ་སྐ། །སྒ་སྔ་སྙ་སྟ་སྡ་སྣ་སྩ། ། བརྐ་བརྒ་བརྔ་བརྗ་བརྙ་བརྟ་བརྡ་བརྣ་བརྩ་བརྫ་བརླ་བལྟ་བལྡ་བསྐ་བསྒ་བསྔ་བསྙ་བསྟ་བསྡ་བསྣ་བསྩ།

སྲ་སླ་ བསྲ་བསླ། དེ་ལྟར་སུམ་ཅུ་དང་ ༑ ༑ རྐྱ་རྒྱ་སྐྱ་སྐྲ་སྒྱ་སྒྲ་ བརྐྱ་བརྒྱ་བསྐྱ་བསྐྲ་བསྒྱ་བསྒྲ། དྲུག ། དེ་ལྟར་ སུམ་བརྩེགས་བས་འཕུལ་སུམ་ཅུ་ སོ། དྲུག་ གོ ། མས་འཕུལ་ཁྱ་ཁྲ་གྱ་གྲ་མཁྱ་མཁྲ་མགྱ་མགྲ། བཞི། ། མདྲོན་ཞེས་བྱ་བ་སྲིད་པ་ཙམ། །འས་འཕུལ་བ་ལ་ཁྱ་ འཁྱ། ཁྲ་ འཁྲ། གྱ། ། འགྱ གྲ་དྲ་ འགྲ་འདྲ་སོགས། ཕྲ་ཕྱ་བྱ་བྲ་དགུ། །དེ་ལྟར་བརྩེགས་འཕུལ་དྲུག་ཅུ་སྟེ། །འཕུལ་བའི་ཡི་གེ་བརྒྱ་རྩ་བརྒྱད། །བགླ་མདྲ་གཉིས་ནི་དགོས་ཆུང་བས། །བརྒྱ་རྩ་དྲུག་ཡིན་མདོར་བསྡུ་ན། །ལུས་ཀྱི་ཡི་གེ་ཉིས་བརྒྱ་དང༌། །བརྒྱད་ཀྱིས་ལྷག་པར་རབ་ཏུ་ལྡན ༑ ༑ དེ་ ཐམས་ཅད། ལ་ཡན་ལག་བཞི་ལྡན་པས། །ཆིག་སྟོང་དང་ནི་བཞི་བཅུར་འགྱུར ༑ ༑ ག་ང་ད་ན་བ་མ་ར། །ལ་ས་ཞེས་བྱའི་ཡི་གེ་དགུ། །མཐའ་རྟེན་ ལུས་ཀྱི་ཡི་གེ་རྣམས་དང་དེ་ལ་གུག་སྐྱེད་བཅས་པའི་ཡི་གེ་ཐམས་ཅད་ལ་མཐའ་རྟེན་འཇུག་པས་བདག་ཅེས་སམ་དམ་ཞེས་སམ་དེ་ལྟ་བུར་འགྱུར། ཀུན་ལ་རབ་འཇུག་པས། ། དེ་དག་བསྣན་ན་ དགུ་སྟོང་སུམ་བརྒྱ་དྲུག་ཅུར་འགྱུར། །ས་ནི་ག་ང་བ་མ་ གྲགས་གྲངས་སྲབས་བསམས་ལྟ་བུ། སྟེ། །བཞི་ལ་མཐའ་རྟེན་གཉིས་པར་ རྩེག་ཏུ། འཇུག ། བཞི་པ་ཡི་གེའི་གྲངས་ དེ་ལྟར་ལྔ་སྟོང་ཉིས་བརྒྱ་ཡོད ༑ ༑ ན་ར་ལ་གསུམ་པོ་ དོནད་གྱུརད་བསྐལད་ལྟ་བུ། ལ་ཡང༌། །ད་དྲག་དེ་བཞིན་གཉིས་པར་འཇུག ། རིགས་ དེ་ལ་ ཡི་གེ་ སུམ་སྟོང་བརྒྱ་ཉི་ཤུ། ། གོང་མའི་སྟེང་དུ་ དེ་དག་བསྣན་པས་ཆིག་ཁྲི་དང༌། །བདུན་སྟོང་དྲུག་བརྒྱ་བརྒྱད་ཅུར་འགྱུར་ གྲངས་འདི་རྣམས་ཤེས་པར་དཀའ། ཡི་གེ་སྟོང་ཕྲག་གཅིག་དང་བཞི་བརྒྱ་དགོས་པར་སྣང༌། ། དེ་ལ་མཐའ་རྟེན་མེད་པ་དང་ ༑ ༑ ཝ་བཏགས་བཅོ་ལྔ་ཨ་ཡིག་བདུན། །ནྱ་ ནྱ་གྲོ་དྷ་ལྟ་བུ། བགླ་མདྲོན་ཞེས་བྱ་བ་གསུམ ༑༑ སྐབས་ཀྱིས་འཇུག་པས་དེ་དག་བསྣན། །དེ་ལྟར་བརྗོད་དུ་རུང་ཚད་ཀྱི།། ཡི་གེའི་ ཐམས་ཅད། གྲངས་ནི་མདོར་བསྡུ་ན། ཁྲི་ཕྲག་གཅིག་དང་སྟོང་ཕྲག་བརྒྱད། ། བདུན་བརྒྱ་བཞི་བཅུ་ཞེ་ལྔར་ལྡན། །དེ་དག་ཐམས་ཅད་བོད་སྐད་ལ།

། དགོས་སམ་ཞེ་ན། མི་དགོས་ པས། གང་དང་གང་དགོས་པ། །རང་གི་བློ་ཡིས་དཔྱད་ཅིང་སྦྱར། ། བར་བྱའོ།།སྔ་མ་རྣམས་ཀྱི་ནང་ནས་ ཁོ་བོས་འདི་ལྟར་རྣམ་བསམས་ནས། །བོད་ཀྱི་སྐད་ལ་གང་དགོས་པ། །སྟོང་ཕྲག་བརྒྱད་ཀྱིས་འདུས་པར་བསམ། ། སྟེ་གཞན་མི་དགོས་སོ།། སྔོན་གྱི་ རྒྱལ་བློན། བྱང་ཆུབ་སེམས་དཔའ་ཡིས། །བོད་སྐད་ཡི་གེར་བསྡུས་པ་ལས། ། ཡི་གེའི་བྱེ་བྲག་དབྱེ་བ་དང༌། ། གོང་གི་ཆིག་ཁྲི་དང་བརྒྱད་སྟོང་དང་བདུན་བརྒྱ་དང་ཞེ་ལྔ་པོ་ གྲངས་ཀྱི་དབྱེ་བསྡུ་དེ་ལྟར་བཤད། །ཡི་གེའི་བྱེ་བྲག་དང༌། དབྱེ་བསྡུ་བསྟན་པ་སྟེ་ལེའུ་དང་པོའོ།། །།༈ དོན་གཉིས་པ་འབྱུང་གནས་དང་འབྱིན་ཐབས་བཀླག་ཐབས་སྟོན་ གང་གིས་འབྱུང་གནས་མི་ཤེས་པས། །ལོག་པར་སྨྲ་བ་དུ་མ་མཐོང༌། །དེ་ཕྱིར་དག་པར་བརྗོད་ཤེས་ཕྱིར། །ཡི་གེའི་འབྱུང་གནས་བརྗོད་ཐབས་བཤད། ། དང་པོ་འབྱུང་བའི་གནས་ནི་ ཁོག་པ་མགྲིན་པ་རྐན་ ཨུ་དེ་ཤ དང་ ནིར་དེ་ཤ ལྕེ། །སྣ་དང་སྤྱི་བོ་སོ་དང་མཆུ། ། སྟེ་བརྒྱད་པོ་དེ། སོ་སོ་ བ། འམ་ནི་ ཐམས་ཅད་ འདུས་པ་ལས། ། གནས་བརྒྱད་པོ་དེ་ཉིད་ལས་ སྒྲ་རྣམས་ཐམས་ཅད་འབྱུང་བར་བཤད། ། དེ་ལ་ ཁོག་པ་མགྲིན་པ་ དང་གཉིས། ཐུན་མོང་གནས ༑ ༑ ལྷག་མ་ དྲུག་པོ། སོ་སོར་ངེས་པ་སྟེ། །བོད་སྐད་གནས་རྣམས་ཐམས་ཅད་ལས ༑ ༑ འབྱུང་བ མཁྲེམས་སམ་བསྒྱུར་རམ་བསྒྲེགས་སམ་བསྒྲུབ་ལྟ་བུ། འི་སྒྲ་ཡང་ཡོད་པ་ཡིན།། དེ་ལ་ འ་ཧ་ཨ་ཡི་ཡི་གེ་གསུམ། ཁོག་པ་མགྲིན་པའི་གནས་ནས་འབྱུང༌། །ཀ་ཁ་ག་ངའི་ཡི་གེ་བཞི། ། ཡ་ རྐན་ཕུགས་ དང༌། ལྕེ་རྩའི་ཆ་ལས་འབྱུང༌། །ཡ་ཞ་ཅ་ཆ་ཇ་ཉ་ཤ། བདུན་པོ་ལྕེ་དཀྱིལ་ དང༌། རྐན་དབུས་ལས། །ཏ་ཐ་ད་ན་ར་ལ་དྲུག །ལྕེ་རྩེ་ ལ། རྐན་ གྱི༑ མཐའི་རྙིལ་ ལ་རེག་པ། ལས་འབྱུང༌། །ཙ་ཚ་ཛ་ཟ་ས་ལྔ་པོ། །ལྕེ་རྩེ་སོ་ལས་འབྱུང་བའོ ༑ ༑ པ་ཕ་བ་མ་ཝ་དང་ལྔ། །མཆུ་ལས་རབ་ཏུ་འབྱུང་བ་ཡིན། །ང་ཉ་ན་མའི་ཡི་གེ་བཞི། །རང་རང་གནས་དང་སྣ་ནས་འབྱུང༌། ། ཡི་གེ་སྔར་བསྟན་པ་རྣམས་ཀྱི། ལྷག་མ་གནས་རིམ་ཇི་བཞིན་དུ།

། བོད་ལ་རིམ་གྱིས་ཕྱི་མ་ཕྱི་མ་དང༌། རྒྱ་གར་ལ་སྔ་མ་སྔ་མ་དྲག་ ཅུང་ཟད་ཙམ་གྱིས་དྲག་ཅེས་བརྗོད། །ཨི་ནི་ ཀའི་གི་གུ་ཀི་ཞེས་པ་ལྟ་བུ་ལ་སོགས་པ། རྐན་ཕུགས་ དང༌། ལྕེ་ཟུར་ལས། །ཨུ་ ཀའི་ཞབས་ཀྱུ་ཀུ། ནི་ མ་ མཆུ་སྨད་ པ་ལས། ཨེ་རྐན་ཕུགས ༑ ༑ ལས་འབྱུང༌།ན་རོ་ ཨོ་ནི་མཆུ་ གཉིས། བསྟོད་པ་ལས་འབྱུང༌། ། དེ་ལྟར་ཡི་གེ་ཐམས་ཅད་ལ་ ཡན་ལག་རྣམས་ཀྱང་ བཞི་བཞི་འཇུག་པས། དེ་ལྟར་དབྱུང༌། ། གོང་དུ་སྤྱི་བོ་ཞེས་སྨོས་པ་གང་ཞེ་ན་བོད་ཀྱི་མཁྲེགས་སམ་རྒྱ་གར་གྱི་ཀྵ་ལ་སོགས་པ་གནས་བརྒྱད་ཀ་ཚང་དགོས་ཟེར་ དྲག་ལ་སྤྱི་བོའི་ཆ་ཅུང་ཟད། །ཡོད་ཅེས་སྔོན་གྱི་མཁས་རྣམས་སྨྲ། ། མཁས་པ་རྣམས་ཀྱིས་སྨྲ་སྒོར་ བཤད་པ། དེ་ལྟར་ཡི་གེའི་གནས་ཤེས་ནས། །རང་རང་གནས་ནས་ཕྱུང་སྟེ་བརྗོད། ། ཡི་གེའི་མདོ་ཞེས་བྱ་བ་ལས། ། ཙའི་སྡེ་ཚན་ཡ་དང་ཤར་བཅས་པ། རྐན་ལས་རབ་ཏུ་འབྱུང་ཞེས་པ་ལ་སོགས་པ་ འདི་དང་འབྱུང་གནས་མི་འདྲ་ཡོད། །དེ་ནོར་ བ་གང་ཡིན་པ། འདི་བདེན་ པ། གང་ཡིན་པ། ། གཉིས།ཤེས་བྱེད་ རང་གི་ཁ་ལྕེ་ཡིད་ལ་དྲིས། །དེ་བཞིན་ དུ ༑ བོད་ཀྱིས་ཡི་གེ་ཡི། །བཀླག་ཐབས་ནོར་བ་དུ་མ་བྱས། །ཀ་ཁ་ ཀློག་པ། ཕ་མ་ཀུན་གྱིས་ འོལ་ལེ། ཤེས། །དེས་ན་གང་ཡིན་ དེ་ཡི་གེ་རེ་རེ་ནས་བརྗོད་ཅིང་གནས་གང་ནས་འབྱུང་ལྟོས༑ བློ་ཡིས་དཔྱོད། །དེ་ལྟར་འབྱུང་གནས་ཤེས་བྱས་ནས། །དེ་ནི་སྒྲ་ཡི་འབྱིན་ཐབས་བརྗོད། །དེ་ཡང་ཡི་གེའི་གོ་རིམ་བཞིན། །བསླབ་ན་ བརྗོད་པ་སླ་ཞིང༌། དག་པར་འགྱུར་བ་ཡིན། །དང་པོར་ཀ་ཁ་སུམ་ཅུ་བསླབ། ། དེའི་ འབྱུང་གནས་བློ་ལ་ཞེན་པར་བྱ། །དེ་ནས་དེ་ལ་གུག་སྐྱེད་བཞི། །བཏགས་ཏེ་ཨི་ལ་ ཀའི། གི་གུ་ ཀི་ཞེས༑ བརྗོད། །ཨུ་ལ་ ཀའི། ཞབས་ཀྱུ་ ཀུ་ ཨེ་ ལ་ཀའི༑ འགྲེང་བུ། ། ཀེ ཨོ་ལ་ ཀའི། ན་རོ་ ཀོ་ལྟ་བུར། བརྗོད་ཅིང་སྦྱར། །དེ་བཞིའི་འབྱུང་གནས་ཤེས་པ་ཡིས། ཁ་ལྕེའི་འགྲོ་ཚུལ་ རང་ཤུགས་ཀྱིས། ཡིད་ལ་འཆགས། །དེ་ནས་བརྩེགས་པའི་ཡི་གེ་ ས་ལ་ད་སྟ་སྡ་བྱ་བའམ་ར་ལ་ག་སྟ་རྒ་ལྟ་བུ། བསླབ།

།བཏགས་པའི་བརྡར་ནི་སྟ་ཞེས་བྱ། །གང་དང་གང་ལ་གང་བཏགས་པ། ། དང་པོ་སྟེང་མ་དེ་ནས་འོག་མའི་སྒྲ་ གོ་རིམ་བཞིན་དུ་གནས་ནས་དབྱུང༌། ། དེ་ལ་ར་མགོ་ ལ་བཏགས་པ་རྒ་ལྟ་བུ། ལྕེ་རྩེ་འདར། །ལ་མགོ་ ལ་བཏགས་པ་ལྕ་ལྟ་བུ། ལྕེ་གློད་རྒྱ་ཡང་བསྐྱེད། །ས་མགོ་ ལ་བཏགས་པ་སྔ་ལྟ་བུ། སོ་ཡི་བར་ནས་དབྱུང༌། ། དེ་བཞིན་དུ་རིགས་པས་བལྟས་པས་ ལྷག་མ་རྣམས་ཀྱང་དེ་བཞིན་ཤེས། པར་བྱ། །གལ་ཏེ་མི་ཕྱིན་གྱུར་པ་ན། །ཡི་གེ་ཕྲལ་ཞིང་བརྗོད་པར་བྱ། །དཔེར་ན་ཀྲ་ལ་ཀ་རའམ། །སྒྲ་ལ་སྒ་ར་ཇི་བཞིན་ནོ། །དེ་ནས་འཕུལ་བ་བསླབ་པར་བྱ། །གས་འཕུལ་ཐོག་མར་རྐན་ནས་དབྱུང༌། ། གདའ་ལྟ་བུ་ལ་ག་ད་ལྟར། དས་འཕུལ་ལྕེ་རྩེ་ ནས་དབྱུང༌། གློད་པ་ལས། ། དཀའ༑ བ་ དང༌། མས་འཕུལ་ལ་ བཀའ་བཅའ་མཁའ་ལྟ་བུར། ཐོག་མར་ནི། །མཆུ་བཙུམས་མ་ལ་ཁྱད་པར་སྣ། ། ནས་འབྱུང་བ། འས་འཕུལ་ འགའ། གྲེ་བའི་ཕུགས་ནས་དབྱུང༌། ། འཕུལ་ཞིང་བརྩེགས་པའི་ཡི་གེ་ཡང༌། ། དང་པོ་འཕུལ་བ། དེ་ནས་སྟེང་མ་དེ་ནས་འོག་མའི་སྒྲ་གདོན་པ་ནི་བསྐྱ་ལྟ་བུའོ།། གོ་རིམ་བཞིན་དབྱུང་མ་ཕྱིན་ན། །འདི་ཡང་ཕྲལ་ཞིང་བཀླག་པ་སྟེ། །མཁྲ་ལ་མཁའ་ར་ཇི་བཞིན་ནོ། །སྦྱོར་ ཀློག་བྱེད་པའི། ཚེ་ཕྲལ་ཞིང་ནན་ཏན་བསྐྱེད ༑ ༑ དེ་ཡིས་ཕྱི་ནས་ཤིན་ཏུ་སླ། །དེ་ནས་དེ་དག་རྣམས་ལ་ཡང༌། །གུག་སྐྱེད་བཞི་པོ་སྦྱར་ཅིང་བཀླག །བརྩེགས་སམ་འཕུལ་ལམ་འཕུལ་ཞིང་བརྩེགས། ། ཀྱང་རུང་སྟེ། ཚེག་བར་གཅིག་ན་ཡི་གེའི་གྲངས། །དུ་ཡོད་དེ་དག་ཐམས་ཅད་ཀྱིས། ། གུག་སྐྱེད་མཉམ་པོར་ཐོབ་པ་ཡིན། །དཔེར་ན་སྒྲུ་ལ་སྒུ་རུའམ། །སྦྲེ་ལ་སྦེ་རེ་ ཟེར་བ༑ ཇི་བཞིན་ནོ། །དེ་ལྟར་མ་ཤེས་ཐམས་ཅད་ལ། །གུག་སྐྱེད་ དང༌། བཅས་པ་ བསྒྲགས་ལ་བསྒ་ར་ལྟ་བུ། ཕྲལ་ཞིང་སྦྱར། །དེ་དག་ལྕེ་ཡིས་ཟུར་ཕྱིན་ནས། །དེ་ནས་དེ་ལ་མཐའ་རྟེན་བསླབ། །མཐའ་རྟེན་གྱི་ནི་ཡི་གེ་ལ། །བཞག་ཅེས་ རོ་ལ། ལ་བཞགད་བཞག་ལྟ་བུ། བྱ་བ་བརྗོད་པར་བྱ། །ཡང་ན་ལུས་དང་མཐའ་རྟེན་གྱི། །བར་ དུ་ རོལད་ལ་ལ་ད་རོལད་ལྟ་བུ།

ལ་ཞེས་བྱ་བ་གཞུག །སྦྱོར་ཞིང་ཀློག་པའི་དུས་ན་ནི། ། མཐའ་རྟེན་ཟུར་ཕྱིན་རབ་ཏུ་སླ། །དེ་བས་ ཀྱང༌། སྦྱོར་བའི་དུས་ཀྱི་ཚེ། །ལུས་ཀྱི་ཡི་གེ་ཟུར་མི་ཕྱིན། །དེ་ཕྱིར་དེ་ལ་ཕན་བྱའི་ཕྱིར། །ནོར་ར་རེ་ཡི་འཕྲང་བཤད་བྱ། ། དེ་ལ་རང་གི་ཡུལ་གྱི་སྐད། །མ་དག་པ་ཡི་ནོར་བ་མཐོང༌། །དབུས་པས་ར་སའི་ མགོ་ཅན་ རྟ་ལ་སྟ་སྟག་ཟེར། དང༌། །རྐྱང་པར་འདྲེ་ཞིང་ཡ་སྟ་དང༌། །ར་སྟར་ འགྲོ་བ་ལ་འགྱོ་བ་བྲང་ལ་བྱང༌། ཡང་ནི་ནོར་བ་ཡོད། །གཙང་པས་མས་འཕུལ་འས་འཕུལ་དུ། ། མགོ་ལ་འགོ་ལྟ་བུ་ ནོར་ཞིང་ གཏོར་མ་ལ་རྟོར་མ། དགོད་པ་ལ་རྒོད་ཟེར་བ་ ར་ཡི་མགོ་ཅན་དང༌། ། གས་འཕུལ་དས་འཕུལ་ དཉའ་ལ་གཉའ།གཉའ་ལ་དཉའ། ནོར་བ་ཡོད། །རྐན་ཕུགས་དང་ ནི་ལྕེ་རྩེ་ཡི། །ཡི་གེ་སྦྱར་བ་བཀླག་པ་དཀའ། །དེ་བས་ཡུལ་རྣམས་ཕལ་ཆེར་དུ། ། དེ་ནི་ནོར་བ་དག་ཏུ་བརྗོད། །མདོར་ན་སྒྲ་ཡི་འབྱུང་གནས་ལས། །འགལ་འདུའི་ཡི་གེ་བཀླག་པར་དཀའ། ། སྟེ། དེའང་ གནས་གཅིག་ནས་ནི་འབྱུང་མོད་ཀྱང༌། །དྲག་ པོ༑ ཞན་ པ་དེ་ལྟ་བུ། འགལ་བ་ནོར་བ་ཡོད། །དབུས་གཙང་གཉིས་ཀའི་ཡུལ་མཐིལ་གྱི ༑ ༑ ཐ་མལ་པ་ཡི་ མིའི། སྐད་རྣམས་ལ། ། དབང་ཕྱུག་ལ་དབའ་ཕྱུགགང་དུ་ལ་ག་དུ། ཆང་རྫ་ལ་ཆ་རྫ། ཕྱེ་ལ་ཕེ། ཁང་པ་ལ་ཁ་པ་ཟེར་བ་ལྟ་བུ་ མཐའ་རྟེན་རྫོགས་པ་རབ་ཏུ་ཉུང༌། །དེ་བས་བསྡུ་ཚེ་མཐའ་རྟེན་གཟབ། །ད་ནི་ ནོར་མ་ནོར། རབ་ཏུ་བཤད་པར་བྱ། ། འདོགས་འདི་ཐམས་ཅད་ བོད་ཀྱི་སྐད་ལ་མི་དགོས་ཀྱང༌།། ཡི་གེའི་ནང་ན་ཡོད་པས། ནོར་བའི་འཕྲང་ཉིད་བསྟན་པའི་ཕྱིར། །འདོགས་འབྲེལ་མེད་པ་འགའ་ཡང་རྗོད། །ཀེ་ཀྱེ་ཁེ་ཁྱེ་གེ་གྱེ་དང་ ༑ ༑ ངེ་ཉེ་ཀི་ཀྱི་ཁི་ཁྱི་དང༌། །གི་གྱི་ངི་ཉི་དགེ་དགྱེ་ནོར། ། དེ་ཡང་ གུག་འགྲེང་ བཞི་ཀ ཡ་དང་ འབྱུང༌། གནས་གཅིག་ཕྱིར། ། མ་ནོར་བ་ཤེས་པར་བྱ། ཀྲ་ཏྲ་ཁྲ་ཐྲ་གྲ་དྲ་དྲུག ། ཀྲི་ཏྲི་ཁྲི་ཐྲི་གྲི་དྲི་ ལ། སོགས། ། དེ་རྣམས་རེ་རེ་ལ་ གུག་སྐྱེད་བཞི་ཀ་སྦྱར་བ་ཡང༌། །དེ་དག་ཕན་ཚུན་ནོར་བར་འགྱུར། །དེ་བཞིན་བསྐྲ་བསྟྲ་བསྲ་སྤྲ་དང༌།

།བསྒྲ་བསྣྲ་བསྟྲ་བ བཀྲ་བཏྲ་བགྲ། །འགྲ་འདྲ་འགྱ་མགྱ་འབྲ་དགྲ་དྷྲ། །འཁྲ་འཐྲ་མཁྱ་འཁྱ་འཕྲ་མཐྲ་དང༌། །སྐྲ་སྟྲ་སྲ་སྒྲ་ པྲ། །དེ་ལྟར་དེ་དག་ཐམས་ཅད་ལ། ། གུག་ བསྒྲིམས་བསྒྲེགས་ལྟ་བུ། སྐྱེད་བཞི་དང་མཐའ་རྟེན་དགུ། །སྦྱར་བ་བཀླག་པ་རབ་ཏུ་དཀའ། །པྱ་དཔྱ་སྤྱ་བཤའ་བཅའ་དང་ནི། །གུག་སྐྱེད་མཐའ་རྟེན་བཅས་པ་དཀའ ༑ ༑ ཀྐ་སྐ་རྐ་དཀའ་གྒ་སྒ་རྒ་དགའ། །དྡ་རྔ་སྔ་དངའ་དཉའ་གཉའ་སྙ་རྙ། ། ཏྟ་སྟ་རྟ་གཏའ་རྡ་སྡ་གདའ། །ནྣ་སྣ་རྣ་གནའ་མྨ་སྨ་རྨ་དམའ། །ཙྩ་རྩ་གཙའ་བཙའ་ཀྱ་དཀྱ་རྐྱ། །མཉའ་དམྱ་རྨྱ་བརྙ་བསྙ་སྨྱ་རྒྱ་དགྱ། །བཀྱ་བརྐྱ་བསྐྱ་བསྒྱ་བརྒྱ་བཀའ་བརྐ་བསྐ། །མངའ་བརྔ་བསྔ་རྣམས་ནོར་བར་འགྱུར། །གཙང་པས་ དམིགས་པ་ལ་རྨིགས་པ་དགའ་བ་རྒ་བ། དས་འཕུལ་ར་མགོ་རྣམས་སུ་ནོར། །དབུས་པས་ གསར་པ་ལ་སར་པ་གཟབས་པ་ལ་ཟབས་པ། འཕུལ་དང་ར་ས་རྐྱང་པར་ནི། །ནོར་འགྱུར་ བསྒྲུབས་པ་ལ་བསྒྱུབས་པ་ལྟ་བུ། གུག་སྐྱེད་མཐའ་རྟེན་བཅས་དང་ནོར་བར། འདྲ། །དེ་བས་གུག་སྐྱེད་མཐའ་རྟེན་བཅས་པ་ ལེགས་པར། བསླབ། །ཀླ་གླ་རླ་སླ་ལླ་བླ་བརླ། །འདི་ལ་གུག་སྐྱེད་མཐའ་རྟེན་བསླབ། །མི་ཉི་མྱི་མྱ་ཉ་ནྱ་དྲུག ། བརྗོད་པ། སླ་སྟེ་ནོར་འགྱུར་དེ་བས་བསླབ། །འཁའ་མཁའ་འགའ་མགའ་མངའ་དངའ་འདིར། །མདའ་འདའ་ལ་སོགས་འས་འཕུལ་དང༌། །མས་འཕུལ་བ་ནི་ནོར་མི་བྱ། །འཕྱ་མཆའ་འབྱ་འཇའ་སྨྲ་དམྲ་སོགས། །འདི་དག་ཀུན་ལའང་གུག་སྐྱེད་དང༌། །མཐའ་རྟེན་སྦྱར་ཞིང་ལེགས་པར་བསླབ། །དེ་བཞིན་ཡི་གེ་བཀླག་དཀའ་བ། ། རྣམས། རང་རང་བློ་གྲོས་དག་གིས་ ལེགས་པར་སྦྱོར། སྦྱོར། །དེ་ལྟར་སྦྱོར་ཀློག་སློབ་པའི་ཚེ། ། སྒྲ་ལ། ནན་ཏན་བསྐྱེད་ན་ཕྱི་ནས་སླ། །སྦྱོར་ཀློག་ལྷག་ཆད་མེད་ གྱུར་ནས། །ཚེག་གི་བར་དུ་རྐྱང་སྡུད་བྱ། །དེ་ཚེའང་སྒྲ་ལ་རབ་ཏུ་འབད། །ཤིན་ཏུ་དལ་བ་ ཡིད་ལ་བཞག །ཚེག་སྡུད་འོག་མར་འདྲེས་དོགས་ཏེ། །དཔེར་ན་དགྲ་བཅོམ་དགྲབ་བཅོམ་བཞིན། ། ནམ་རྫུ་འཕྲུལ་ལ་རྫུལ་འཕྲུལ་ལྟར། དེ་ལྟར་བཀླགས་ནས་ འབྱོངསཔའི་ཚེ།

།དེལ་ངེས་ཤེས་མང་དུ་སྐྱེ། །ཚེག་སྡུད་ནོར་བ་མེད་གྱུར་ཅིང༌། ། ཤིན་ཏུ་མྱུར་བར་གྱུར་པའི་ཚེ། །མིང་ དོན་གོ་བའི། གི་མཚམས་སུ་བསྡུ་བར་བྱ། །ཕྲད་ཀྱི་ཚིག་རྣམས་ ལ་ལྟ་བུ། རྐྱང་པར་བཀླག །དེ་ལྟར་རབ་ཏུ་ཤེས་གྱུར་ནས། །ཕྲད་ཚིག་སྔ་མའི་ཁོངས་སུ་བསྡུ། །དེ་ལྟར་གཉིས་སྡུད་གསུམ་སྡུད་ཚེ། །མཐའ་རྟེན་ཚིག་རྣམས་རྫོགས་པར་བརྗོད། །གལ་ཏེ་མཐའ་རྟེན་མ་གཟབས་ན། །དེ་ཡི་ཟུར་རྣམས་ཆག་ བྱས་སོ་ལ་བྱས་ཟོ། བདག་གི་ལ་བདག་དགི ཐམས་ཅད་ལ་ཐམས་ཤད། ལྟ་བུ་ལ་ལྟ་འུ། སྨྲ་བ་དབྱུང་དཀའ་བས་འགལ་བ་འདུ་བ་ཡོད། པར་འགྱུར། །དེ་བས་མཐའ་རྟེན་དཀའ་བ་ཡི། ། ཚིག་རྣམས་ཀྱང་ནི་སྦྱར་བར་བྱ། །སངས་རྒྱས་བཅོམ་ལྡན་འདས་ཞེས་དང༌། །དེ་བཞིན་གཤེགས་པ་དགྲ་བཅོམ་པ། ། ལ་དགྲབ་བཅོམ་ཟེར་བ། ཡང་དག་རྫོགས་པའི་ སང་ སངས་རྒྱས་ འགྱས། དང༌། །སློབ་ སློས། དཔོན་བྱང་ཆུབ་ ཆུག་ སེམས་དཔའ་སོགས། ། བརྗོད་པ་རབ་ཏུ་དཀའ་བ་ཡིན། །མིང་མཐར་ཝ་སྒྲ་དབྱུང་དཀའ་སྟེ། ། འགྱུར་བ་ལ་འགྱུ་ར༑ གསལ་བ་ལ་གསའ་ལ། བྱུང་བ་ལ་བྱུང་ང༌། ར་ལ་ང་མཐར་དེ་ནོར་ཞིང༌། །གཞན་དག་བ་ནི་ དགའ་བོ་ལ་དགའ་འོ། འར་ནོར་འགྱུར། །ང་པ་ དབང་པོ་ལ་དབའ་པོ། ག་ད་ལ་སོགས་པའི། །གོང་འོག་ཚིག་འཕྲོ་འགལ་འདུ་དང༌། །བྱིན་ནོ་ བྱི་ནོ། འགྱུར་རོ་ འགྱུ་རོ༑ བྱེད་དོ་ བྱེ་དོ། དང༌། །འགལ་ལོ་ འགའ་ལོ། བསམ་ བསའ་མོ་ མོ་ལ་སོགས་པ། །ལྡབས་པའི་ཟུར་ཡང་དབྱུང་དཀའ་བས། །དེ་ཕྱིར་ལྕེ་ལ་གང་མི་བདེ། །དབྱུང་བར་དཀའ་བའི་ཚིག་རྣམས་ཀྱི། །ཟུར་རྣམས་རབ་ཏུ་དབྱུང་བར་བྱ། །དེ་ལྟར་གཉིས་སྡུད་གསུམ་སྡུད་ལ། །སྒྲ་ཟུར་ཕྱིན་པ་མ་ནོར་ཚེ། །སྐད་དང་རྗེས་སུ་མཐུན་པ་ཡི། ། ཀློག་གི་སྐད་ལ་ རྒྱལ་པོ་མངའ་དར། བསྐྱོན་ཏེ་བསླབ། །ཚིགས་བཅད་རྣམས་ལ་བཅད་ཅིང་བཀླག །ལྷུག་པ་རྣམས་ལ་བསྲིང་བར་བྱ། །དེ་ཚེ་ཤིན་ཏུ་མགྱོགས་གྱུར་པས། །ཤིན་ཏུ་འཐེན་པ་གལ་ཡང་ཆེ། །ཀློག་སྐད་སློབ་པ་ཐོག་མའི་ཚེ། ། བཀླག་པ་ དཀའ་ན་སྐད་མི་འཆགས་པས། སླ་ལ་བསླབ་པར་བྱ།

།དེ་ནས་དལ་བར་བྱ་བ་དང་ ༑ ༑ དབུགས་ཐག་བསྲིང་བ་ཉིད་ལ་བསླབ། ། མཁས་པ་རང་ཅི་ཙམ་ཞིག་ལ་བྱ་ཞེ་ན་ ཟུར་ཕྱིན་མ་ནོར་ལྷག་ཆད་མེད། །སྒྲ་སྐད་མཉམ་ལ་ཐོགས་རྡུགས་མེད། །དལ་ཞིང་མགྲིན་པ་རབ་ཏུ་སྙན། །ཀློག་མཐར་ཕྱིན་པའི་ཚད་ཡིན་ནོ། ། དེ་ཡང༌། [ མཚན་ཉིད་དུ་ནི་བདུན་ལྡན་དེ ] ། །ངག་གིས་དེ་ལྟར་མ་ཤེས་ན། །ཡིད་ཀྱིས་ཤེས་པས་ཅི་ཞིག་ཕན། ། དཔེར་ན་ ཟས་ཉིད་ཁ་ཡིས་མ་ཟོས་ན། ། ཡིད་ཀྱིས་ཟོས་པའམ། གཡོས་ ཤེས་པས་འགྲངས་ལ་མི་ཕན་བཞིན། །དེ་ཕྱིར་དང་པོ་ལེགས་པར་བསླབ། །མ་དག་པ་ཞིག་སྔར་ཤེས་ན། །སྦྱོར་བའམ་ནི་རྐྱང་ཀློག་ཏུ། །བཤིག་ནས་བསླབས་ན་མཁས་པར་འགྱུར། །ཡི་གེའི་འབྱུང་གནས་དང༌། འབྱིན་ཐབས་དང༌། བཀླག་ཐབས་བསྟན་པའི་ལེའུ་སྟེ་གཉིས་པའོ།། །། ༈ དེ་ནས་སྔགས་དང་རྒྱ་སྐད་ཀྱི། །ཡི་གེའི་བཀླག་ཐབས་བརྗོད་པར་བྱ ༑ ༑ འདིར་བརྗོད་རྣམས་ལ་ངག་བྱང་ན། །ཡི་གེ་ཀུན་ལ་ཐོགས་མེད་འགྱུར།

། གང་གིས་བཀླག་ཐབས་མི་ཤེས་པ། །རིགས་སྔགས་ལོག་པར་བཟླས་གྱུར་ན། ། དད་མེད་རྣམས་ལ་དོན་མེད་འགྱུར། །དད་པ་ཡོད་ཀྱང་དངོས་གྲུབ་རིང༌། ། དེ་བས་ན་བསླབ་དགོས་ དེ་ལ་བཀླག་ཐབས་མདོར་བསྡུ་ན། །ཨཱ་ལི་ཀཱ་ལི་གུག་སྐྱེད་བཅས། ། དེ་རྣམས་སློབ་དཔོན་ངག་བཞིན་དུ། ཁ་མིག་འདྲིས་པར་ཡུན་རིང་བསླབ། ། དང་པོར་ཨཱ་ལི་ཀཱ་ལི་ནས་ བཀླག་ཐབས་རིམ་བཞིན་མི་སློབ་པར། །སྔགས་འབྲུ་རྣམས་ལ་འདི་ཅི་ཞེས། །ཟེར་བའི་ ཨཱ་ལི་མི་སློབ་པར། རྒྱུ་མེད་འབྲས་ བུ་སྔགས་ཤེས་པར་འདོད་པ། འདོདཔའི། །རྨོངས་རྣམས་ཡུན་རིང་ པོར་འབད་ཀྱང༌། དོན་མེད་ པར། འགྱུར། ། རོ།། དེས་ན་བོད་ཀྱི་ཡི་གེ་ཡི། །སྒྲ་ཡི་འབྱིན་ཐབས་སྔར་བཤད་རྣམས། །ཤེས་ན་རྒྱ་སྐད་ཡི་གེ་ཡང༌། །ཕལ་ཆེར་མཐུན་པས་དག་པར་འགྱུར། །ད་ནི་རྒྱས་པར་བཤད་པར་ བྱ ༑ ༑ ཐོག་མར་དབྱངས་ཡིག་བཅུ་དྲུག་ལ། ། ཇི་ལྟར་སློབ་ཅེ་ན་ ཨ་ནི་ ཁ། དྲང་པོ་ ལས། ཨི་ ནི་ལྕེ། བཀུག་པ། ། ལས། ཨུ་ནི་ མཆུ། སྨད་པ་ཞེས་བྱ་སྟེ། །དེ་དག་རིང་ཐུང་གཉིས་གཉིས་ཡོད། །རྀ་རཱྀ་ལྀ་ལཱྀ་ཞེས་བྱ་བའི། །མ་ནིང་གི་ནི་ཡི་གེ་བཞི། །བསྒྲིམས་ པ་རྀ༑ དང་བཀློད་པའི་ ལྀ། ང་རོ་སྟེ། །དེ་དག་རིང་ཐུང་གཉིས་གཉིས་ཡོད། །ཨེ་ནི་བསྒྲེང་བའི་ང་རོ་སྟེ། །ཨཻ་ནི་བསྒྲེང་ཞིང་བཀུག་པ་ཡིན། །ཨོ་ནི་བསྟོད་པ་ཞེས་བྱ་སྟེ ༑ ༑ ཨཽ་ནི་བསྟོད་དེ་སྨད་པ་ཡིན། །ཨཾ་ནི་སྣ་ལྡན་ཞེས་བྱ་སྟེ། །ཨཿནི་རྣམ་པར་བཅད་པའོ། ། དེ་དག་གང་གི་མཐར་གནས་ཡིན་ཞེ་ན་ དེ་དག་དྲང་པོ་ལས་བྱུང་བ། ། ནི། ༈ ཨ་ནི་བདུན་གྱི་རྩ་བ་ཨ་ཨི་ཨུ་གསུམ་སྟེ། ཨ་དང་ཨི་སྦྱར་བ་ལས་ཨེ་འབྱུང་ངོ༌། །ཨ་དང་ཨུ་སྦྱར་བ་ལས་ཨོ་འབྱུང་ངོ༌། །ཨ་ནི་བསྒྲིམས་ཤིང་ཚེག་དྲག་དང་སྦྱར་བ་ལས་རྀ་འབྱུང༌། ཨི་ཉིད་གློད་དེ་ལྀ་ཡིན་ནོ། །བདུན་པོ་ནི་ཨ་ཨི་ཨེ་ཨོ་ཨུ་རྀ་ལྀའོ། །ཀཱ་ལི་རྣམས་ཀྱི་ཡང་ཀ་སོགས་དང་པོ་རྣམས་ཀྱི་ཨའི་སྒྲ་དང་པོའོ། ཁ་ལ་སོགས་པ་གཉིས་པོ་རྣམས་ནི་དང་པོའི་སྒྲའི་ཆ་ཁོང་ནས་ཅུང་ཟད་འབྱུང་བའོ།

།ག་ལ་སོགས་པ་གསུམ་པ་རྣམས་ནི་ཀ་སོགས་དང་པོ་རྣམས་དང་ཨར་ལྡན་པའོ། །གྷ་ལ་སོགས་པ་རྣམས་ནི་ཧའི་སྒྲ་དང་ལྡན་པའོ། །ལྔ་པ་རྣམས་ནི་ཨ་དང་ལྡན་པ་སྟེ་ཨོཾ་དང་འདྲའོ། །མཐར་གནས་ཀྱི་ཨ་ནི་ཨི་དང་སྦྱར་བའོ། །ར་དང་ལ་ནི་སྔར་དང་འདྲའོ། །ཝ་ཨུ་དང་ཨ་སྦྱར་བའོ། །དྲོ་བ་བཞི་ནི་རའི་སྒྲ་དང་མཐུན་ནོ། །ཀྵཿནི་ཨ་དང་སྒྲ་མཐུན་ནོ།། ཞེས་སྨྲ་སྒོའི་འགྲེལ་པ་ལས་འབྱུང་ངོ༌། ། ཀ་ནས་བརྩམས་ཏེ་ཀྵཿཡི་མཐའི། །གསལ་བྱེད་ཡི་གེ་སུམ་ཅུ་བཞི། ། ཡིན་ཏེ། ཀ་ཙ་ཊ་ཏ་པ་ འི། སྡེ་ ཚན། ལྔ། ། པོ་ལ། ཡི་གེ་ལྔ་ལྔ་ ལྔ་ཚན་ལྔ་སྟེ་ཉེར་ལྔའོ༑ ༑ ལྡན་པ་ཡིན། །ཡ་སྡེ་མཐར་གནས་ཡི་གེ་ བཞི། སྟེ། །ཤ་སྡེ་དྲོ་བའི་སྡེ་ཞེས་ ཡི་གེ་བཞ། བརྗོད། །ཀྵཿནི་ ཡི་གེ་རྫོགས་པས། མཐར་ཟད་ཅེས་བྱའོ། །དེ་ལ་ཡ་ནི་ཀ་ཙའི་མཐའ ༑༑ ར་ནི་ཊ་མཐའ་ལ་ཏའི་མཐའ། །ཝ་ནི་པ་སྡེའི་མཐར་གནས་ཏེ། །དེ་ལྟར་དེ་དག་སྔ་མ་དང༌། །འབྱུང་གནས་ རིམ་བཞིན། མཐུན་ཕྱིར་མཐར་གནས་ཡིན། ། ཅི་སྟེ་དྲོ་ཞེ་ན་ དབུགས་དྲོའི་ཕྱིར་ན་དྲོ་སྡེའོ། །ཀ་སོགས་གསལ་བྱེད་ སུམ་ཅུ་རྩ་བཞི་པོ། ཐམས་ཅད་ལ། །མ་ནིང་བཞི་པོ་མ་གཏོགས་པའི། །དབྱངས་ཀྱི་ཡི་གེ་བཅུ་གཉིས་སོ ( པོ ) ། །གུག་སྐྱེད་དུ་ནི་རབ་ཏུ་སྦྱར། །དེ་ལྟར་ཡི་གེ་མདོར་བསྡུ་ན། །བཞི་བརྒྱ་ ཀཱ་ལི་སུམ་ཅུ་རྩ་བཞི་ལ་རེ་རེ་ལ་ཨཱ་ལི་བཅུ་གཉིས་སྦྱར་བས། ལྔ་བཅུ་རྩ་བརྒྱད་ཡོད། །ཡི་གེ་དེ་རུ་མ་འདུས་པ། །སྒྲ་ཡི་བསྟན་བཅོས་ལས་འབྱུང་བ། །ྈྐ་ཞེས་བྱ་བ་ལྕེ་རྩ་ལས། །ྉྤ་ཞེས་བྱ་བ་མཆུ་ཅན་ནོ། །ཡི་གེ་དེ་རྣམས་ཟུར་ཕྱིན་ན། །རྒྱ་སྐད་ཐམས་ཅད་ཤེས་པར་འགྱུར། །ད་ནི་སྒྲ་ཡི་འབྱིན་ཐབས་བརྗོད། །སྐད་ནི་རྒྱ་སྐད་ ཡི་གེ ཡིན་མོད་ཀྱང་ ༑ ༑ དེ་སྐད་བཅོས་པས་རིང་པོ་ཐུང་ངུ༌། ཐུང་ངུ་རིང་པོར། མཐུག་པ་སྲབ་མོར། སྲབ་མོ་མཐུག་པོར་ནོར་བར་འགྱུར་བས་སྐད་མ་བཅོས་པར་བཀློག་ བོད་ཀྱི་སྐད་དང་རྗེས་མཐུན་པར། །བརྗོད་པ་སླ་བ་རབ་ཏུ་བྲི། །རིགས་ནི་སྤྱོད་པས་སྟོན་པར་བྱེད། ཁ་ཟས་

བཀྲག་དང་ཤེད་སོགས༑ ལུས་ཀྱིས་སྟོན་པར་བྱེད། །བརྩེ་བ་ཏབ་ཏབ་བྱེད་པས་སྟོན། །ཡུལ་ནི་སྐད་ཀྱིས་སྟོན་པར་བྱེད། །དེ་སྐད་ཟེར་བའི་ཚིག་བདེན་པས། །སྐད་གདངས་རང་རང་གི་ཡུལ་གྱི་སྐད་ཀྱིས་དབྱུང༌། །གལ་ཏེ་སྐད་གདངས་བཅོས་པས་ན་ དེས་མི་དག་པར་ཆད་ཉེན་ཡོད། ། རྣར་མི་སྙན་ཅིང་བརྗོད་ནོར་འགྱུར། ། དེ་ལས་ རྒྱ་སྐད་ཕལ་ཆེར་ལྕེ་རྩེ་ལས ༑ ༑ འབྱུང་ཞིང་བརྗོད་པ་རབ་ཏུ་མྱུར། །སྐད་གདངས་མགྲིན་པ་ཕྲ་ཞིང་སྙན།། བོད་སྐད་ཕལ་ཆེར་ལྕེ་དབུས་ལས། །འབྱུང་ཞིང་བརྗོད་པ་དལ་བ་ཡིན། །མགྲིན་པ་སྦོམ་འགྱུར་ཁ་ཆེ་དང༌། །ཨུརྻན་ཡུལ་ཡང་དེ་དང་འདྲ། ། སྟེ་སྦོམ། འོན་ཀྱང་ ཁ་ཆེ་དང་ཨུརྻན་ དེ་གཉིས་རྒྱ་སྐད་ཀྱི། །ལུགས་སུ་ལེགས་པར་རབ་ཏུ་སྨྲ། །བོད་ལ་ཁྱད་པར་སྐད་ཐུང་ཞིང༌། ། སྒྲ་ རིང་ཐུང་ གི་ ཁྱད་པར་འགའ་ཡང་མེད། །དེ་ཕྱིར་བོད་ཀྱིས་རྒྱ་གར་སྐད། །ལེགས་ལོབས་ཁ་ཆེའི་སྐད་འདྲ་འབྱུང༌། །དེ་བས་སྐད་གདངས་མ་བཅོས་པར། །རིང་ཐུང་ཁྱད་ པར། བརྗོད་ པ། བསླབ་ལ་འབད། ། རིང་ཐུང་ཇི་ལྟར་བཀླག་ཅེ་ན་ དེ་ལ་འ་མེད་ཐུང་བ་སྟེ། ། ཀ་ཀཿལྟ་བུ་ ཐུང་དང་དྲག་པོར་ནོར་མི་བྱ། ། དེ་ལ་ དབྱངས་ཀྱི་ཡི་གེ་རྣམ་དྲུག་ལ། །འ་བཏགས་རྣམས་ནི་ ཨཱ་ཞེས། རིང་པར་བཀླག །རྀ་རཱྀ་ལྀ་ལཱྀ་མ་ནིང་བཞི། །ཨི་རི་ཨི་ལི་ལྟ་བུར་བརྗོད། །དེ་ཡང་འ་བཏགས་རིང་བར་བཀླགཁ་ཆེ་ ཨེ་རེ་ཨེ་ལེ། སིང་ག་གླིང་པ་རུ་རཱུ་ལུ་ལཱུ་ཟེར། ཨེ་ལུགས་གར་བདེར་སྨྲ། །ཨེ་ཨོ་བསྒྲེང་ ཨཻ༑ དང་བསྟོད་པ་ ཨཽ། གཉིས། །འ་མེད་ཀྱང་ནི་རིང་བར་བཀླག །ཨཻ་ཨེ་འི་རུ་བཀླག་པ་སྟེ། །བསྒྲེང་ཞིང་བཀུག་པ་ཡིན་ཕྱིར་རོ། །ཨཽ་ཨོའུ་གང་དུ་བྲིས་ཀྱང་རུང་ ༑ ༑ ཨོ་འུར་བརྗོད་དེ་བསྟོད་སྨད་ པ་ཡིན་པའི། ཕྱིར། །སྣ་ལྡན་ ཨཾ། རྣམ་པར་བཅད་པ་ ཨཿ ཡང༌། །རིང་བའི་སྒྲར་ནི་བརྗོད་པར་བྱ། །དེ་ལྟར་དབྱངས་ཡིག་བཅུ་དྲུག་གི་རིང་ཐུང་ཁྱད་པར་ལེགས་ཤེས་ནས། །གསལ་བྱེད་སུམ་ཅུ་རྩ་བཞི་ཡི། ། བརྗོད་པ་བསླབ་ཅིང་མིག་འདྲིས་བྱ། ། ཀ་ལ་སོགས་པ་ དེ་ལ་ཕལ་ཆེར་བོད་དང་མཐུན

༑ ༑ འོན་ཀྱང་བོད་ལ་ཡི་གེ་གང༌། །མེད་དང་ཡི་གེ་ཡོད་གྱུར་ཀྱང༌། ། བརྗོད་པ་མི་འདྲ་ བའི་ཁྱད་པར། འདིར་བཤད་བྱ། ། སྟེ། ཊ་ཋ་ཌ་ཌྷ་ཎ་ཥ་དྲུག །གྷ་ཛྷ་དྷ་བྷ་ཀྵཿསྟེ་ལྔ། །དེ་ལྟར་ཡི་གེ་ལོག་པ་དང་མཐུག་པོ།བཅུ་གཅིག་པོ། །བོད་ལ་གཏན་ནས་མེད་པ་ཡིན། །རྒྱ་གར་སྐད་ལའང་དེ་དག་ལ། །ཡི་གེ་ལོག་དང་ཧ་བཏགས་མེད། ། དེ་བོད་ཀྱི་ཡི་གེའི་གདོང་ཡར་མར་བསྟན་པ་མེད། འོན་ཀྱང་བོད་ཀྱིས་ སྔགས༑ བརྗོད་ཤེས་ པའི། ཕྱིར། །སྔོན་གྱི་བྱང་ཆུབ་སེམས་དཔས་མཛད། །དེ་ལ་ཏ་ཐ་ད་ན་ཤ །ལྕེ་སྣེ་ ཡ་སོའི་རྩར་རེག ལས་བྱུང་དེ་དག་ལས། །ལྕེ་རྩེ་བཟློག་སྟེ་བརྗོད་པ་ཡིས ༑ ༑ ཊ་ཋ་ཌ་ཌྷ་ཎ་ཥ་རྣམས། །འབྱུང་བས་དེ་རྣམས་བཟློག་པ་ འི་ཡི་གེ་ བྲིས། ། སོ༑༑ གྷ་སོགས་ཧ་བཏགས་ ཀྱི། ཡི་གེ་ མཐུག་པོ། ལྔ། །ག་ཛ་ཌ་ད་བ་ འི་སྒྲ་ལས། ལྔ་ལ། ། ཧ་སྒྲ་ཅུང་ཟད་འབྱུང་བ་ལ། །དགོངས་ཏེ་ཧ་བཏགས་ ཀྱི། ཡི་གེ་མཛད། །འོན་ཀྱང་བོད་ཀྱི་ཡི་གེ་ཡི། །ལུགས་བྲིས་བརྗོད་པའི་ཐབས་གཞན་བྲི། །གྷ་ལ་འཁའ་འདྲ་ཛྷ་འཚའ་འདྲ། །ཌྷ་ནི་འཐྲ་འདྲ་དྷ་མཐའ་འདྲ། །བྷ་ནི་འཕའ་དང་འདྲ་བར་བཀླག། ཧ་སྒྲའང་མི་གསལ་ཅུང་ཟད་དབྱུང༌། །ཀྵ་ནི་ཀ་ཥ་ཡིན་མོད་ཀྱི། །མི་ཤེས་རྣམས་ཀྱིས་ཁྱ་འདྲར་བཀླག །ག་ཛ་ཌ་ད་བ་ལྔ་ལ། ། སྔགས་ཀྱི། མིང་གི་དང་པོའམ་ རང་རང༌། རྐྱང་པར་བྱུང༌། །འགའ་འཛའ་ལྡ་འདའ་འབའ་ལྟར་བཀླག ། གན་དེ་ལ་གྷན་དྷེར་བཀློག་པ་ལྟ་བུ་སྟེ་སྣ་སྒྲ་ཅུང་ཟད་ལྡན་པར་ཀློག་པའོ།། མིང་ སྔགས། མཐར་བྱུང་ན་བོད་འདྲ་ཉིད། ། དེ་དག་རང་དུ་བཀླག་ ཤ་ཥ་ས་ཡི་ཡི་གེ་གསུམ། །སྐབས་ཀྱིས་ གང་ཉེ་མཐུན་པར། ལྕེ་ལ་གང་བདེར་བཀླག །དེ་ལྟར་གསལ་བྱེད་ཡི་གེ་ལ། །བརྗོད་པའི་ཁྱད་པར་ཅུང་ཟད་ཙམ ༑ ༑ དེ་ནས་ ཀ་ཀཱ་ཀི་ཀཱི་ཀུ་ཀཱུ་ཀེ་ཀཻ་ཀོ་ཀཽ་ཀཾ་ཀཿ དེ་ལ་དབྱངས་བཅུ་གཉིས། ། རེ་རེ་ལ་ སྦྱར་ཞིང་གུག་སྐྱེད་རིང་ཐུང་ གཉིས་གཉིས། གི ཁྱད་པར་བསླབ་ལ་ནན་ཏན་དུ། ། བྱས་ན་ཨུརྻན་སྐད་འདྲ་འབྱུང༌། །དེ་ལ་སྣ་ལྡན་ཀླད་ཀོར་རྣམས། །མི་འདྲ་བ་ཡི་ཁྱད་ཡོད་དེ།

།ཀ་ཚན་གྱི་ནི་ཀླད་ཀོར་ ཀཾ་ལྟ་བུ་ངར་བཀླག ང༌། །ཙ་ཚན་ཉ་ཡིན་ཊ་ཚན་ཎ ༑ ༑ ཏ་ཚན་ན་ཡིན་དེ་གསུམ་ཀ །བོད་ཀྱིས་ནར་བརྗོད་པ་མཚན་མ། །མཐར་གནས་བཞི་དང་དྲོ་བ་བཞི། །རིམ་བཞིན་ང་ཉ་ན་མར་བཀླག ། ཡཾ་ཤཾ་ལ་སོགས་མཚུངས༑ ཨ་དང་ཀྵ་ཡི་ཀླད་ཀོར་རྣམས། །ངར་ ཨང་ཀྵང་ཞེས་ བཀླག་པ་ནི་མཆོག་ཡིན་ནོ ༑ ༑ དེ་ལྟར་ཀླད་ཀོར་ཐམས་ཅད་ཀྱང༌། །མིང་གི་འཕྲོ་ལ་གང་བྱུང་ཡང༌། །རང་གི་ཡི་གེར་མི་བརྗོད་དེ། །ཐ་མའི་ཡི་གེའི་དབང་དུ་བཀླག དཔེར་ན་བྷ་ག་ཝན་སརྦ་ཞེས༷་པ་ལ། བྷ་ག་ཝཾ་སརྦ་ཞེས་མི་བརྗོད་པར། བྷ་ག་ཝན་ཞེས་བརྗོད་པ་ལྟ་བུའོ། ། [ ཤད་ཡོད་ན་ནི་དེ་ཉིད་དོ། ། ] བརྩེགས་པ་རྣམས་ཀྱང་དེ་འདྲ་སྟེ། །དེ་ལྟར་བརྗོད་ན་རབ་ཏུ་མཛེས།། ད་ནི་བརྩེགས་པའི་ཡི་གེ་བརྗོད། །རྒྱ་གར་ལུགས་ལ་གསལ་བྱེད་ཀྱི། །ཡི་གེ་ཐམས་ཅད་བརྩེགས་ཡོད་པས། །ཆིག་སྟོང་ཆིག་བརྒྱ་ལྔ་བཅུ་དྲུག །དེ་ལ་གུག་སྐྱེད་བཅུ་གཉིས་ཀྱིས། །ཆིག་ཁྲི་སུམ་སྟོང་བརྒྱད་བརྒྱ་དང༌། །བདུན་ཅུ་རྩ་གཉིས་རབ་ཏུ་ལྡན། །དེ་སྟེང་སྔར་གྱིས་བསྣན་པ་ཡོད། ། རྒྱ་ཡིག་གི་གྲངས་འདི་རྣམས་བོད་ཀྱིས་ཤེས་པར་དཀའ། དེ་ལྟར་ཡི་གེ་མང་ཡོད་ཀྱང༌། །རྒྱ་ལུགས་བཀླག་སླ་ཅིའི་ཕྱིར་ན། ། འོག་མ་ལ་ བརྩེགས་པའི་སྟེང་མ་གོང་དུ་སྦྱོར། ། བ་སྟེ། དཔེར་ན་ཏིཥྛ་ ལ། ཏིས་ཐྲ་བཞིན ༑༑ གལ་ཏེ་གོང་དུ་མི་སྦྱོར་ནའང༌། །སྔར་བསྟན་ རང་རང་གི་ འབྱུང་གནས་ཤེ༷ས་གྱུར་པས། །ཕྲལ་ཞིང་གནས་ནས་རིམ་བཞིན་དབྱུང༌། །དེས་ན་མི་ཤེས་འགའ་ཡང་མེད། །གུག་སྐྱེད་ཅན་ཞིག་བྱུང་གྱུར་ནའང༌། །ཕྲལ་ཏེ་གུག་སྐྱེད་ཡི་གེཀུན་ལ་སྦྱར། །དཔེར་ན་ཏྱུ་ལ་ཏུ་ཡུའམ། །ཥྠི་ལ་ཥི་ཐི་ཇི་བཞིན་ནོ། །གལ་ཏེ་ཕྲལ་ཏེ་ཀློག་པ་ན། །ཅི་ཕྱིར་ཕྲལ་ནས་མི་འབྲི་ཞེས། །རྒོལ་ན་བོད་སྐད་ཀྱང་མཚུངས་ཞེས། །དེ་གཉིས་ཁྱད་པར་མེད་པར་བསྒྲེ། །མྱུར་དུ་བརྗོད་ པ་སླ་བའི། ཕྱིར་ཡིག་ གེ ཉུང་ བས་ཆོག་པའི། ཕྱིར། །སྒྲ་གནས་བསྡུས་ཕྱིར་འདིར་བརྩེགས་ སོ་ཞེ་ན། ན། ། དེས་ རྒྱ་གར་གྱི་

ན་འདི་ཡང་དེ་དང་འདྲ། །དེ་ཕྱིར་ཕྲལ་ཞིང་མྱུར་བར་བཀླག ། ས་པས་སྒྲ་འགྲུབ་ཏུ་རུང་ངོ༌། ། དེས་ན་རྒྱ་གར་སྒྲ་གནས་ཀུན། །བསྡུས་པས་ཨ་ ཐུང་ངུ༌། ལས་ཨཱ་ རིང་པོ། འབྱུང་ཞིང༌། །ཨེ་ བར་ནས། ལས་ཨི་འབྱུང་ ལ། ཨོ་ བར་ནས། ལས་ཨུ། ། འབྱུང་ངོ༌།།དེ་བཞིན་དུ་གཞན་ཡང་ཤེས་པར་བྱ་སྟེ། དེ་ལྟར་འབྱུང་གནས་བསྡུས་པ་ཡོད། །གསང་སྔགས་ཀྱི་ནི་རྒྱུད་རྣམས་ལས། །ཡི་གེ་མང་པོ་བརྩེགས་པ་ཡོད། །དེ་ནི་ས་བོན་ཡིན་པའི་ཕྱིར ༑ ༑ སྔགས་ཕྲེང་ དུས་གཅིག་མི་བརྗོད་ ཀློག་པར་འདོད་ན། ཕྲལ་ཏེ་བཀླག །ད་ནི་བླུན་པོའི་མི་རྣམས་ལ། །བསྟན་ཕྱིར་བོད་ཀྱི་སྐད། ལ་མེད་པ་ཡི། །ཡིག་འབྲུ་བརྩེགས་པ་བཀླག་པའི་ཐབས། །བོད་ཀྱི་སྐད། ཀྱི་ལུགས་ཀྱིས་འགའ་ཞིག་བརྗོད ༑ ༑ ཙ་ཚ་ཛ་ལ་ཡ་སྟ་བཏགས། ། པ་ལ། བོད་ཀྱི་ཅ་ཆ་ཇ་བཞིན་བཀླག ། གོ། གུག་སྐྱེད་ཅན་ བྱུང་ན། ཡང་དེ་བཞིན་ཏེ། །དཔེར་ན་ཙྱཱཻ་ལ་ཙེ་ཡ་བཞིན། །ཏ་ཐ་ད་སོགས་ ལ། ཡ་སྟ་བྱུང༌། ། ན་ཡང༌། ཨེ་སྒྲ་ལྡན་པར་ཕྲལ་ཞིང་བཀླག །དཔེར་ན་ཏྱེ་ལ་ཏེ་ཡའམ། །ཐྱེ་ལ་ཐེ་ཡ་ཇི་བཞིན་ནོ། །ཛྙ་ཞེས་བྱ་བའི་ཡི་གེ་ལ། །རྒྱ་གར་ ཤར་ཕྱོགས་པ། འགྱར་ཀློག་ཁ་ཆེ་གཉའ། །བོད་ཀྱིས་གཉའ་ཞེས་བྱ་བར་ཀློག ། གཉའ་ ཁ་ཆེའི་ལུགས་སུ་བཀླགས་ན་བདེ། །ཥྞ་ཥྟ་ཥྛ་སོགས་ཡི་གེ་ལ། །ཤ་ལོག་ཤ་རྣལ་གང་བྱུང་ཡང༌། །ས་ ལ་བཏགས་པ། དང་འདྲ་བར་བྱ་བ་སྟེ། །སྣྲ་སྟྲ་ཞེས་བརྗོད་པས་འགྲུབ ༑ ༑ གལ་ཏེ་དེ་ལྟར་མ་ཐོན་ན། །ཕྲལ་ཏེ་བཀླགས་པས་ཐམས་ཅད་འགྲུབ།། དྷ་ལྟ་བུ་ལ། །སྟྲཱཻ་ཡད་དྷར་བཀླགས་པས་འགྲུབ། །དེ་ལ་སོགས་པ་བསམ་མི་ཁྱབ ༑༑ སྔར་གྱི་བཀླག་ཐབས་མི་ཤེས་ན། །འདིར་མང་བྲིས་པས་ཅི་ཞིག་ཕན། །དེ་བས་སྔར་བརྗོད་ཐབས་ལ་འབད། །དེ་ནས་གཞན་ཡང་རབ་བཤད་བྱ། །ཨཱ་ལི་ཀཱ་ལི་གུག་སྐྱེད་བཅས། །ལེགས་ཤེས་ཁ་ཆེ་ནས་བྱུང་ཞིང༌། ། ལྕེ་བདེར་འགྱུར་བའི་ཡི་གེ་བྲི།། རྠ་རྦཛྙ ཎྜཌཱཀྵཿརྠརྴནྐནྠཿཏྲེཌྒཙྪ། ཡརྐྲཏྟྱརྫནཱརྫི རྫརྷ།ཤརྐུཎྟཡརྠོརྑ དྷྱ།སྟྭནྱཀྲོསྨྲོཔྲདྷེཎྱ། གནྠིརྦྷཱུཥྐབྫིམྦཕཱ།ཡ

སྲེངྐོ ཙྪེ།རེ ཎྱསྲེཀྚིཀྟྱརྠཿ ཁ་ཆེས་ལྕེ་སྦྱོང་འདི་ལ་བྱེད། འདི་རྒྱ་གར་གྱི་ཡི་གེའི་ལུགས་སུ་བྲིས་པ་ལ་ཚེག་ཀློག་སྦྱངས་ན་ལྕེ་བདེར་འགྲོའོ།། འདི་རྣམས་ལེགས་པར་ཟུར་ཕྱིན་ན། །ལྕེ་བདེ་བར་ནི་འགྱུར་བ་ཡིན། །དེ་ནས་གཎྜཱྀའི་བསྟོད་སོགས་ལ། །ཚེག་ཀློག་སྦྱངས་ན་མཁས་པར་འགྱུར། །འདིར་མང་བརྗོད་པས་ཅི་ཞིག་བྱ། །བཀླག་ཐབས་ལེགས་པར་མི་སློབ་པར། །ཡི་གེར་བྲིས་པས་ཆོས་ཤེས་པའི། །རྨོངས་རྣམས་དོན་མེད་མ་གྱུར་ཏམ། ། སྟེ་དོན་མེད་པར་འགྱུར་རོ༑ ༑ དེ་བས་ལེགས་པར་སློབ་འདོད་ན། །ཐོག་མར་ཨཱ་ལི་ཀཱ་ལི་ལ། །སློབ་དཔོན་གྱི་ནི་ངག་བཞིན་དུ། །རིང་ཐུང་ཕྱེད་པར་ལེགས་པར་བསླབ། །དེ་ལ་གུག་སྐྱེད་བཅས་ཤེས་ནས། །དོན་ཡོད་ཞགས་པའི་གཟུངས་སོགས་ལ། །ཤིན་ཏུ་དལ་བར་བྱས་ནས་ནི། །རིང་ཐུང་ཁྱད་ཕྱེད་བྱ་ཞིང་བསླབ ༑ ༑ མདོར་ན་སློབ་དཔོན་བརྗོད་པ་བཞིན། །བོད་ཀློག་ སྒྲ་ལ་སྒྲ་འཕོས་གཅིག་ ཤེས་པས་ཞག་བཅུ་འམ། །ཟླ་ཕྱེད་ཉི་ཤུ་རྩ་གཅིག་ཏུ། །བསླབས་ན་ རྒྱ་ཀློག་ཀྱང༌༑ ཐམས་ཅད་ཤེས་པར་འགྱུར། ། བས། རང་རང་ སྐད་གདངས་མ་བཅོས་ པར་བརྗོད་པ༑ དལ་བ་དང༌། ། རིང་ཐུང་དྲག་ཞན་དང་མཐུག་སྲབ་ལ་སོགས་པའོ། ། རིང་ཐུང་ཁྱད་པར་ལེགས་ཕྱེད་ཅིང༌། །སྒྲ་ཡི་ཟུར་ཕྱིན་ མ་ནོར་བར། མི་ཐོགས་པ། ། རྣམས༑ སྔགས་ཀྱི་ཀློག་ མཐར་ཕྱིན་པ་ཡིན། ། པར་བཤད་དོ།། སྔགས་བརྗོད་རྣམས་ལ་རྣམ་ཀུན་ཏུ། །གལ་ཆེ་བ་ནི་ས་མཚམས་ཡིན། ། པས། [ དེ་བས་ས་མཚམས་བཅད་པ་ལ། ། ] མིང་དུ་གོ་བའི། དཔེ་ དོན་ཞགས་ལྟ་བུའམ་དྲི་མེད་རྣམ་རྒྱལ་ལ་སོགས་པའི་གཟུངས། ལ་ནན་ཏན་བསྐྱེད་དེ་ བསླབ ༑ ༑ རྒྱ་ཡིག་ཤེས་ན་བི་ཝརྟ། །ཀློག་པ་བསླབས་ན་ མིང་གི་ས་མཚམས་ཤེས་ན། མིང་ཤེས་པས། །ས་མཚམས་གང་དང་གང་ཡིན་པ། །རང་ཉིད་ཀྱིས་ཀྱང་ལེགས་ པར༑ ཤེས་ པར། འགྱུར། ། རོ།། རྒྱ་གར་གྱི་སྐད་དང་སྔགས་ཀྱི་བཀླག་ཐབས་བསྟན་པའི་ལེའུ་སྟེ་གསུམ་པའོ།། །།༈ སྤྱི་དོན་ལྔ་པ་མཇུག་གི་དོན་སྟོན། དེ་ལྟར་འདི་ནི་ཁོ་བོས་འབད་དེ་བྲིས་པ་གང༌།།

མཁས་པ་སློབ་པར་འདོད་པའི་བྱིས་པ་ སྟེ་བླུན་པོ། གཞུག་ པའི། ཕྱིར་ཡིན། ། ལ། འོན་ཀྱང་ཆེན་པོ་རྣམས་ཀྱིས་ལན་འགའ་གཟིགས་གྱུར་ནའང༌། །དེ་ཡང་དོན་མེད་མི་འགྱུར་བློ་གྲོས་སྐྱེ་བར་འགྱུར་སྙམ་སེམས། །འདི་ཉིད་ལེགས་པར་ཤེས་ན་ཀློག་གི་སློབ་དཔོན་བྱེད་ལ་རབ་ཏུ་མཁས་པར་འགྱུར། །དེ་ཕྱིར་མཁས་པ་རྣམས་ཀྱང་ཁེངས་པ་དོར་ནས་འདི་བྲིས་ལེགས་པར་སློབ་འགྱུར་སྙམ། །བརྩེ་བས་འདི་བྲིས་པ་ལས་དུབ་པར་གྱུར་པས་རྙེད་པའི་བསོ༷ད་ནམ༷ས་གང་ཡོད་པ། །དེས་ནི་འགྲོ་བ་མཐའ་དག་བྱང་ཆུབ་སེམས་ལྡན་སྤྱོད་པ་མཆོག་ལ་གནས་ཀྱི་བར། །གང་དང་གང་བརྗོད་དེ་དག་དོན་གསལ་དོན་ལ་བརྗོད་པའི་ཟུར་ཕྱིན་རབ་ཏུ་མཁས། ། ལེགས་སྦྱར་རྒྱ་མཚོ་བློ་གྲོས་ཡངས་པའི་གཟུངས་ཀྱི་རྩེ༷་མོ༷་མཆོག་ནི་ སངས་རྒྱས། ཐོབ་པར་ཤོག། །།ཡི་གེའི་བཀླག་ཐབས་བྱིས་པ་བདེ་བླག་ཏུ་འཇུག་པ་ཞེས་བྱ་བ། ཤཱཀྱའི། དགེ་བསྙེན་ ས་སྐྱའི། བསོད་ནམས་རྩེ་མོས་སྦྱར་བའོ།། །།སྐེད་ལྷས་དགོན་པ་དང་

༑ དཔལ་ས་སྐྱའི་དབེན་གནས་དམ་པར་སྦྱར་བའོ། །ཕག་ལོ་རྟ་པའི་ཚེས་བཅུ་གཅིག་ལ་ཚར་བར་བགྱིས་སོ། །ཞུ་བ་པོ་ཞང་སྟོན་ རྗེ་བཙུན་ཉིད་ཀྱིས་མཛད་པའི་མཆན་བུ་གནའ་རོ་བནྡེ་གཤིན་རྗེ་གྲགས་ཀྱི་ཕྱག་བྲིས་ཀྱི་དཔེ་ལས་འཕེལ་བ། ཨིཐི། ཕྱར་རུ་པས་བགྱིས་སོ།། །།མངྒལཾ། བྱིས་པ་བདེ་འཇུག་གི་རྩ་བ་དཔེ་རྙིང་ཞིག་གི་མཇུག་ཏུ། ས་སྐྱ་པཎྜི་ཏ་ཆེན་པོས་ཚར་གཅིག་གསུངས་ཟེར་བའི་དཔེ་ལ་གཏུགས་སོ། །ཞེས་ཡོད་པའི་ནང་ ༑ གོང་གི་རྟགས་འདི་འདྲའི་ནང་བྲིས་པའི་ཚིག་རྐང་ལྔ་དེ་འདུགཁྱད་པར ༑ དེ་བས་ས་མཚམས་བཅད་པ་ལ་ཞེས་པའི་ཚིག་དེ་མཆན་འགྲེལ་འདི་དང༌། ས་པཎ་གྱིས་འགྲེལ་པའི་ནང་དུ་ཡང་བཀོད་འདུག་པས་སྡེ་པར་ལ་མེད་ཀྱང་རྩ་ཚིག་ཡིན་ངེས་སོ། །ལྕེ་བདེར་འགྱུར་བའི་ཡི་གེ་ཡང་སྡེ་པར་དང་ཅུང་མི་འདྲ་བ་འདི་ལྟར་འདུག རྠརྦཛྙ ཎྜཌཀྵཿསྠརྵནྐནྠཿཏྲེགཙྪ།ཡཏྲེདྷྱརྫནརྫིན དྷྱ ་ ཤ ཎུརྠོརྑ རྜྷྲཱ།སྟན་ཎུགྲོསྨེསྤྲེཏཎུཏྲ།གནྠིབུཥྐ བྲིམྦིབཱ།ཡ དྱཱསྲེཀོ ཚྪེ ༑ རེརྐོཎུབྲེཀྚ ནྠཿསྡེ་པར་དུ། རྦཛྙ ཎྜཌཱཀྵཿསྠརྵནྐ ཿཏྲ ཙྪ༑ཡརྐྲཏྟྱརྫནཱ དྷྲ། ཤངྐུ རྠོརྺེཉྫུཉྫུརྡྷྭ།སྟྭནྟྱཀྲོསྨྲོསྤྲོདྡྷ ཌཱ། ཀནྠིརྦྷྱཥྐབྫིམཕཱ།ཡ པྲེངྐ། ངྐཚེཙྪར། རེངྐ སྲེཀླིཀྟྱིརྠཿ འདི་ཉིད་བོད་སྐད་དུ་བསྒྱུར་བ་སྔོན་ཆད་མ་མཐོང་བས་བཅོས་ཐལ་མི་འབྱུང་བའི་ཆེད་དུ་མ་དཔེ་སོ་སོར་གང་ཡོད་ལྟར་དཔྱད་གཞིར་བྲིས་པས་མཁས་རྣམས་དཔྱད་པར་ཞུ། ཚུལ་རྒྱན་པས།། །། ༄༅། །ཡབ་ཀྱི་བསྟོད་པ་དཎྜ་ཀའི་མཆན་བཞུགས་སོ། ། ༄༅། །བདག་གིས་ཐལ་མོ་སྤྱིར་སྦྱར་ནས། །དང་བས་བླ་མ་ལ་བཏུད་དེ།། དཔལ་ལྡན་ཀྱེ་ཡི་རྡོ་རྗེ་ལ། །སྡེབ་སྦྱོར་དཎྜ་ཀ རྒྱུན་ཆགས་པ། ས་བསྟོད་བགྱི། ། གཉིས་མེད་ཡེ་ཤེས་དག་པའི ཉི་མ་དང་ནི་ ཤར་དཀར་སོགས། སྣ་ཚོགས་རྡོ་རྗེ་ཧཱུྃ་ཡིག་ལས་བསྒྲུབས་ ཧཱུྃ་གིས་མཚན་པ། རྡོ་རྗེའི་ དེའི་འོད་ཀྱིས་འོག་ཏུ། ས་དང་ར་བ་ ཕྱོགས་སུ། དྲྭ་བ་ སྣ་སྦྲེལ། གྱེན་ལ་སྲིད་རྩེ་ལ་ཐུག་གི་བར་དུ། གུར་ ཕུབ་པ།

དང་ གུར་ནང་དུ །བླ་བྲེ་འབར་བའི་ ཕྱི་རོལ་ལ། མེ་ཡི་ ཕྱི་ནང་གི་བདུད་ཐམས་ཅད་ཞི་བར་བྱེད་པས་སྲུང་འཁོར་རོ།། ནང་དུ་༵༵ བརྒྱ་སྦྱིན་སོགས། ཕྱོགས་བདག་ ལྷའི་དགེ་བསྙེན་སོགས ཞིང་སྐྱོང་ མཐའ་ཡས་སོགས ལྟོ་འཕྱེའི་དབང་པོ་ མཧཱ་བོ་དྷི་སོགས མཆོད་རྟེན་ གངྒཱ་སོགས་ ཆུ་དང་མེ་དང་ཤིང༷༵་དང་ སྒྲ་སྒྲོག་སོགས ཆུ་འཛིན་དང་ནི་ དབང་ཕྱུག་སོགས འདྲེ་དང་ མགྲིན་བཅུ་སོགས སྲིན་པོ་མཁའ་འགྲོ་ སྟོང་ཕྲག་བདུན་ཅུ་རྩ་གཉིས་སོགས། དང་ནི་མཁའ་འགྲོ་མ་དང་རོ་ལངས་ གར་བྱེད་པ། རོ་དང་རོ་ནི་མདུང་ གསལ་ཤིང༌། གིས་ཕུག་དང་དུམ་བུ་དང་ནི་ མིའི། ཚིལ་དང་ མགོ་གས་ནས ཀླད་པ་སེར་སྐྱ་ལུག་ཅིང་ཁྲག་དང་སྐྲ་ཡི་དུམ་དང་ རོའི་བྱེ་བྲག དེ་དག་འཐོར་དང་ ས་གཞི་རྣམས། རུས་པས་གང་ཞིང་ཀེང་རུས་ འདྲེས་དབང་བྱས་པའི་རོ་ཤ་མེད་པ་དཀར་པོ་རྣམས། གར་བྱེད་ཅེ་སྤྱང་ཕེཾ་ཞེས་སྒྲོགས་ཤིང་ ཀཾ་ཀ་སོགས། བྱ་ཡི་ཚོགས་ཀྱིས་གང་བའི་ཁྲོད་ན་ གྲུབ་པ་ཐོབ་པས་བྱིན་གྱིས་བརླབས་པར་ རྣལ་འབྱོར་མ་དང་ བིརྺ་པ་དང་ཀླུ་སྒྲུབ་ལ་སོགས རྣལ་འབྱོར་དབང་ཕྱུག་ཚོགས་ཀྱིས་གང་བའི་ ནང་དོན་དུ་ན་ལུས་ནི་དུར་ཁྲོད་ཡིན་ལ། དེ་ཡང་ཕྱོགས་སྐྱོང་ནི་ཆོས་བརྒྱད། རླུང་ནི་ཞིང་སྐྱོང༌། རོ་ས། མེ་ནི་མེ། ཆུ་ནི་ཆུ། ཤིང་ནི་རྩ། སྤྲིན་ནི་ན༷མ་མཁའ། ནད་རྣམས་ནི་ཀླུ། དེ་དག་གི་དབང་གིས་ལུས་ལ་ནད་སོགས་འབྱུང་བ་ནི་འདྲེ་ལ་སོགས་པ། དེ་ལས་སྣང་བ་ནི་མཆོད་རྟེན་དང་རྣལ་འབྱོར་པའོ། ། དབུས་སུ་ཆོས་ཀྱི་འབྱུང་ ཐུགས་རྗེ་འབྱུང་ གནས་ གྲུ་གསུམ། དམར་སྐྱའི་མདོག་ཅན་ འོད་གསལ་བ་ཞབས་ཞུམ་ཞིང༌། གདེང་ཀ་གྱེན་དུ་ ཐར་པ་ལ། ཕྱོགས་པའི་ནང་ན་ཐར་པ་ཆེན་པོའི་གྲོང་ཁྱེར་ རྒྱུའི་ཡན་ལག་སྔོན་དུ་སོང་བ་ལས་བྱུང་བའི་གཞལ་མེད་ཁང་སྟེ་སེམས་ཉིད་དག་པའི་ངོ་བོའོ། ། ཡེ་ཤེས་ལྔ་ཡི་རིན་ཆེན་ལས་གྲུབ་ དཀར་སེར་ནག་ལྗང་སྔོ་ཕྱི་ནས་རིམ་པ་བཞིན་སྟེ་དབང་པོ་དང་སྟོབས་ལྔ། ཆོས་ཐམས་ཅད་མཉམ་པ་ཉིད་དུ་ གྲུ་བཞི་དང་ནི་

རྫུ་འཕྲུལ་རྐང་པ་བཞི སྒོ་བཞིས་མཛེས་ཤིང་ ནང་དུ་སྒོའི་གཡས་གཡོན་དུ་བརྒྱད་དེ་འཕགས་ལམ་ཡན་ལག་བརྒྱད རིན་ཆེན་ཀ་བ་ ཕྱོགས་ཐམས་ཅད་མཉམ་པ་ཉིད་དུ་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བ་ རྡོ་རྗེའི་གདུང་དང་ མཆོད་རྟེན་དབྱིབས་གླང་པོའི་རྒྱབ་སོགས་ རྟ་བབས་ ཡང་དག་སྤོང་བ་བཞི། སྟེང་གི་གཡས་གཡོན་དུ རི་དྭགས་ དབུས་སུ་ ཆོས་ཀྱི་འཁོར་ལོ་ དེའི་སྟེང་དུ གདུགས་ དཀར་པོ་གསེར་གྱི་ཡུ་བ་ཅན། དང་བཅས་ཤིང་ མདའ་ཡབ་ཀྱི་འོག་གམ་དྲྭ་ཕྱེད་ཀྱི་འོག་ན་རིན་པོ་ཆེ་དུ་མ་ལས་གྲུབ་པའི་ ཕ་གུ་མདའ་ཡབ་ མུ་ཏིག་དང་པདྨ་རཱ་ག་ལ་སོགས་པའི༑ རིན་ཆེན་དུ་མའི་དྲྭ་བ་དང་ནི་དྲྭ་ཕྱེད་པ་ དེ་དག་གི་གསེབ་ན། ཟླ་བ་རླུང་གིས་བསྐྱོད་དང་ བྱང་ཆུབ་ཀྱི་ཡན་ལག་བདུན མེ་ཏོག་ཕྲེང་བ་དྲིལ་བུ་དང་ནི་ ཕ་གུ་དྲྭ་བ་དྲྭ་ཕྱེད་མདའ་ཡབ་རྣམས་ལ་ཁོར་ཡུག་ཏུ། གཡེར་ཀའི་ཕྲེང་དང་རྒྱལ་མཚན་ བརྒྱད་དམ་བཅུ་དྲུག ཆེ་དང་བ་དན་ བརྒྱད་དམ་བཅུ་དྲུག་ མཛེས་བཅས་ ཕ་གུ་དང་མདའ་ཡབ་ཀྱི་ནང་ལོགས། རྔ་ཡབ་དར་གྱི་ལྡ་ལྡི ངོ་ཚ་ཤེས་ཤིང་ཁྲེལ་ཡོད་དག་པ། ས་བརྒྱན་ལ་ ཁ་ཁྱེར་གྱི། མཆོད་སྣམ་ དྲན་པ་ཉེར་བཞག་བཞི། སྟེང་ན་ལྷ་མོའི་ཚོགས་རྣམས་ གཟུགས་རྡོ་རྗེ་མ་སོགས་མེ་ལོང༌། པི་ཝང༌། དུང་ཆོས། སྣོད་མཆོག ཆོས་འབྱུང༌༑ མེ་ཏོག བདུག་པ་སོགས། མཆོད་རྫས་དུ་མས་ལག་བྲེལ་ དབུ་རྒྱན་སོགས། མཛེས་པའི་རྒྱན་ཅན་ བཞད་སྒྲ་སོགས། འཛུམ་པའི་བཞིན་དང་ དྲུག་གི་རྗེས་སུ་སྐྱེས་སོགས། གླུ་ཡི་དབྱངས་ཅན་ ཕན་ཚུན་ཆགས་པ་དང་མཛེས་པའི། ཟུར་མིག་ལྟ་དང་བཅས་པ་ གྲངས་ལས་འདས་པ། དུ་མས་གང་ཞིང་ཕོ་བྲང་རྩེ་མོར་རྡོ་རྗེ་དང་ནི་ ཡིད་བཞིན་གྱི། ནོར་བུ་རིན་ཆེན་ལས་བསྒྲུབས་ ཚད་མེད་པ། ཆེས་མཐོ་ རྡོ་རྗེའི་གདུང་བཞིས་མིག་མངས་རིས་སུ་བྲིས་པ་ལ། ཀ་ཐུང་དུ་མ་བཙུགས་པས་ཐོག་ཕིབ་པ། སྟེང་གཙང་ཁང་ཕྱུར་བུར་བྱས་པ་སྟེ། མཛེས་པའི་དབུས་སུ་ ཤར་དཀར་སོགས༑ སྣ་ཚོགས་ འདོད་ཆགས་རྣམ་པར་དག་པ།

པདྨའི་ལྟེ་བར་ ཟླུམ་པོའི་སྟེང་ན། ཕུང་པོའི་བདུད་བཅོམ་པའི་བརྡར གདོང་བཞི་ ཚངས་པ་སེར་པོ་ལག་པ་བཞི་པ་པོ་ཏི་དང་སྲད་བུ་འཛིན་པ། བཞི་དང་ནི་ ཉོན་མོངས་པའི་བདུད་བཅོམ་པའི་བརྡར དབང་པོ་དཀར་པོ་དང་བཅས་ འཆི་བདག་གི་བདུད་བཅོམ་པའི་བརྡར འཇུག་སེལ་ ཁྱབ་འཇུག་སྔོན་པོ་ལག་པ་བཞི་པ། འཁོར་ལོ། དབྱུག་པ། མདའ། ནོར་བུའོ༑ ༑ དག་དང་ ལྷའི་བུའི་བདུད་བཅོམ་པའི་བརྡར་ དྲག་པོ་ དབང་ཕྱུག་ནག་པོ་ལག་པ་བཞི་པ། རྩེ་གསུམ༑ རག་ཤའི་ཕྲེང་བ་བཟུང་བ། རྣམས་ནི་ སྐྲག་པས རྟབས་ཤིང་འགྱེལ་ལ་ པོསྟི་དང་རྩེ་གསུམ་སོགས༑ ལག་ཆ་ཤོར་ནས་ཐལ་མོ་སྦྱར་ བ་བརྐྱང་བ། ཞིང་གདོང་གིས་ སྐྲག་པ་དང་དད་པས་བཅོམ་ལྡན་འདས་ལ་ གྱེན་དུ་ལྟ་བ་རྣམས་ཀྱི་སྙིང་གའི་སྟེང་དུ་ ཉོན་མོངས་པའི་མུན་པ་ལས་གྲོལ་བས་ཉི་མའི་དཀྱིལ་འཁོར་ལ་བཞུགས་པའམ་ཉོན་མོངས་སེལ་བའི་བརྡར། ཚ་ཟེར་ཅན་གྱི་དབུས་ན་བཞུགས་པའི་བཅོམ་ལྡན་ སེམས་ཅན་གྱི་དོན་ལ། རབ་དགྱེས་སྲིད་ འཁོར་བ། ཞི་ མྱང་འདས། མཉམ་པར་ དེ་ལ་མི་གནས། འཇོམས་པ་ མི་གནས་མྱང་འདས། དེ་ནི་ཆོས་ཉིད་རང་བཞིན་ནམ་མཁའི་མདོག་ ངོ་བོ་ཆོས་ཉིད་ལས་མི་འགྱུར་བ། རྟགས་སྐུ་མདོག་སྔོ་ནག་གིས་མཚོན༑ དང་ བྱམས་པའི་ཐུགས་ལས་མི་འགྱུར་བས་ ཅུང་ཟད་ཆར་སྤྲིན་མདོག་ལ་ཨུཏྤལ་སྔོ་དང་བཻཌཱུརྻ་ལྟར་སྔོ་ལ་རྣམ་ཐར་ གཟུགས་ཅན་གཟུགས་ལ་ལྟ་བའི་རྣམ་པར་ཐར་པ་སྟོང་པར་མཐོང་བ་ལ་སོགས་པ་བརྒྱད རང་བཞིན་ཞལ་བརྒྱད་པ་སྟེ་གཡས་ནི་ ཆོས་ཐམས་ཅད་རང་བཞིན་གྱིས་འོད་གསལ་བས་ ཆུ་ཤེལ་མདོག་ལ་ ཐུགས་རྗེས་སེམས་ཅན་ལ་ཆགས་པས། པདྨ་རཱ་གའི་མདོག་ཏུ་གཡོན་པ་སྣང་ཞིང་ལྷག་མ་ དྲུག་པོ། རྣམས་ནི་དུ་བའི་མདོག་ཆོས་ཉིད་ ལས་མི་འགྱུར་བའི་ངོ་བོ་སྔར་དང་འདྲའོ།། ལ་ སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པས རལ་པ་དམར་སེར་གྱེན་དུ་ལངས་ཤིང་ཞལ་རྣམས་རེ་རེར་ སྐུ་གསུང་ཐུགས་དག་པས། སྤྱན་གསུམ་ ཐུགས་རྗེས་སེམས་ཅན་ལ་རྗེས་སུ་ཆགས་པས་ དམར་ལ་ བདུད་བཞི་སྐྲག་པར་མཛད་པས།

ཟླ་ཕྱེད་འདྲ་བའི་མཆེ་བས་བདུད་རྣམས་སྐྲག་མཛད་སྟོང་ཉིད་ ཕྱི་སྟོང་པ་ཉིད་ལ་སོགས་པ་བཅུ་དྲུག་དག་པས། རྣམ་རྟོག་གཅོད་ཅིང་བདེ་བ་ཆེན་པོ་སྐྱོང་བས་ཐོད་པ་བཅུ་དྲུག་གོ། ངོ་བོ་དྲུག་ལྷག་བཅུ་ཡི་ཕྱག་ན་ དེ་ཡང་ཤེས་རབ་ཀྱི་ངོ་བོ་ཨཱ་ལི་བཅུ་དྲུག བཏུང་བའི་སྣོད་མཆོག་ཟླ་བ་རྒྱས་པ་ཟིལ་གནོན་ལྟ་བུར་དཀར་བའི་ རབ་ཏུ་དཀར་བ་སྟེ་རང་བཞིན་གྱིས་རྟོག་པ་དང་བྲལ་ཞིང་ཐོད་པ་ཉིད་ངོ་བོས་བདག་མེད་པའོ།། ནང་ན་གཉིས་འཐུང་ གློ་ནད་སེལ་བའི་གླང་ཆེན་དཀར༑ མྱུར་འགྲོ་ དབུགས་ནད་སེལ་བའི་རྟ་སྔོན་པོ་ སྒྲ་ཆེན་ སྨྱོ་བ་སེལ་བའི་བོང་བུ་གྭ་པ་ ཁྱུ་མཆོག་ ཁྲག་འཁྲུ་སེལ་བའི་གླང་དམར་པོ༑ མགྲིན་རིང་ མཛེ་ནད་སེལ་བའི་རྔ་མོང་གྭ་པ། མི་ གྲུམ་བུ་སེལ་བའི་མི་དམར་པོ། དང་རི་དྭགས་རྒྱལ་པོ་ མཆིན་ནད་སེལ་བའི་སེང་གེ་རྐང་པ་བརྒྱད་པ་སྔོ་དམར། བྱི་ལ་ མཆེར་ནད་སེལ་བའི་བྱི་ལ་སྲེ་བོ། རྣམས་ནི་གཡས་ཡིན་ གཡོན་པས་དབང་ཕྱུག་ཇི་ལྟར་འདོད་པ་ལྟར་སྩོལ་བས། གཅིག་ཤོས་རྣམས་ན་གཞི་ སའི་ལྷ་སེར་པོ། དང་རླན་བྱེད་ ཆུའི་ལྷ་དཀར་པོ། གནས་མེད་ རླུང་ལྷ་སྔོན་པོ༑ དྲོད་ མེ་ལྷ་དམར་པོ། དང་རི་བོང་ཅན་ ཟླ་བའི་ལྷ་དཀར་པོ། དང་ཉིན་མོར་བྱེད་པ་ ཉི་མའི་ལྷ་དམར་པོ། མཐར་བྱེད་ གཤིན་རྗེ་ནག་པོ། དང་ནི་ནོར་གྱི་བདག་པོ་ ཛཾ་བྷ་ལ་སེར་པོ། འཛིན་ཅིང་ དེ་དག་ཐམས་ཅད་གཡོན་པར་རང་རྟགས་གཟུང་ནས། གཡས་པའི་ཐལ་མོས་བཅོམ་ལྡན་འདས་ལ་འདུད་པའོ།། བསྡུ་དངོས་ སྦྱིན་དང༌། སྙན་སྨྲ། དོན་སྤྱོད། དོན་མཐུན། རང་བཞིན་ཞབས་ ཞབས་གཉིས་བརྐྱང་བསྐུམ་མཛད་པ་གཡས་བརྐྱང་བ་ནི་ཐུགས་རྗེས་སེམས་ཅན་ལ་ཁྱབ་ནས་མྱ་ངན་ལས་འདས་པ་ལ་མི་གནས་པའི་བརྡ།གཡོན་བསྐུམ་པ་ནི་ཤེས་རབ་ཀྱི་ཆོས་ཐམས་ཅད་མི་འཛིན་པར་བཏང་བས་འཁོར་བ་ ལ་མི་གནས་སོ།།གར་མཁན་གྱི་གཟུགས་ཀྱིས་སེམས་ཅན་གྱི་ཡིད་བསྒྱུར་བ་ནི་ཞབས་གཉིས་ཕྱེད་སྐྱིལ་ཀྲུང་ ངོ༌༑༑ བཞིའི་ ཁམས་གསུམ་གྱི་སེམས་ཅན་གྱི་ཡིད་བསྒྱུར་བའི་བརྡ་

གར་གྱི་བརྗིད་ཀྱིས་ས་གཞི་ དཀྱིལ་འཁོར། གྲུམ་ནས་ ཆུའི་དཀྱིལ་འཁོར་ལ། བྱིང་བའི་སྟོབས་ཀྱིས་རྒྱ་མཚོ་འཁྲུགས་ནས་གྱེན་དུ་བསྐྱོད་པའི་རྦ་རླབས་འཐོར་ཞིང་ འདོད་ཁམས། གཟུགས་ཁམས། གཟུགས་མེད་ཁམས༑ སྲིད་པ་གསུམ་པོ་གཡོ་བར་མཛད་པའི་རང་བཞིན་ཅན་ དང་ལོངས་སྐུ། སྤྲུལ་སྐུ། ཡང་ཆོས་བདག་མེད་པའི་ངང་ལས་མི་གཡོ་བ། ལ་ ཐབས་ཀྱི་ཆ་དག་པས། ཐལ་ཆེན་གྱིས་བྱུགས་སྐུ་དེའི་རྒྱན་ནི་ འོད་གསལ་བ། ཁ་བ་དུང་དང་ཀུ་མུ་ཏ་ལྟར་དཀར་བའི་ སྤྱི་བོའི་འཁོར་ལོ་མི་བསྐྱོད་པ་ལ་སོགས་པ། མི་རུས་ཕྲེང་དང་མི་མགོའི་ཅོད་པན་ བདག་མེད་ཅིང། ཁྲག་འཛག་མགོ་ཕྲེང་དོ་ཤལ་ཡི་གེ་ ཨཱ་ལི་ཀཱ་ལི་ལྔ་བཅུའི་དབྱངས་ཀྱིས་སེམས་ཅན་གྱི་དོན་མཛད་པས་ཐོད་པ་ལྔ་བཅུའོ༑ ༑ བཅས་ཤིང་ ཤེས་རབ་དང་མི་འབྲལ་བས། རྒྱ྄ུ་མའི་ལྡ་ལྡིས་བརྒྱན་ལ་ ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པས། སྣ་ཚོགས་རྡོ་རྗེས་དབུ་སྟེང་མཛེས་ཤིང་ བདག་མེད་པའི་སྒྲས་སེམས་ཅན་འདུལ་བས། དྲིལ་བུ་དང་ནི་དྲིལ་བུ་གཡེར་ཀ་ རྒྱན་དྲུག་གི་གནས་སུ་བདེ་བ་ཅི་འདོད་པ་སེམས་ཅན་ལ་སྦྱིན་པ། རིན་ཆེན་མཆོག་དང་ ཞེ་སྡང་སྤངས་པས་ དུག་སྦྲུལ་གདེངས་ཀ་དང་ རྒྱན་དྲུག་གི་གནས་སུ་ཀླུ་བརྒྱད་ཀྱིས་བརྒྱན། བཅས་འཇིགས་པའི་ལྕེ་བརྐྱང་དྲག་པོའི་ཕུད་སྒྲ་ ཀླུའི་རང་སྐད། དང་བཅས་ལ་སོགས་ རུས་པ་དང༌། རྒྱུ་མ་དང༌། ཐལ་བ་དང༌། ཞག་དང༌། མི་ལྤགས་དང༌༑ སྟག་ལྤགས་དང། སྦྲུལ། དུ་མས་བརྒྱན་བྱས་ གཟུང་འཛིན་སྤངས་པའི་རྟགས། སྟག་ལྤགས་དང་ནི་ བདག་མེད་པས་ཁྱབ་པས། མི་ཡི་པགས་པས་སྣམ་དཀྲིས་ཧ་ཧ་ཧི་ཧི་ལ་སོགས་འཇིགས་པའི་ གསུང་གཅིག་གི་ བཞད་སྒྲ་ ཆ་ལུགས དྲག་པོས་ ཁྲོ་བོའི་དགོས་ ( དགོད ) པ་གསུམ་སྟེ་དྲག་པོ་འདུལ་བ་མཚན་མཆོག་གསུམ་བསྟན་པ་སྟེ། དེས་མཚོན་ནས་རྒྱས་པར་བླ་མ་ལ་དྲི་བར་བྱའོ། ། དྲེགས་པ་ཅན་རྣམས་བཏུལ་ཞིང་བརླག་པར་མཛད་ནས་སླར་ཡང་གསོ་བར་མཛད་ལ་ བདུད་རྣམས་བསད་ནས་ཐལ་བ་ལས་སླར་ཡང་སློང་བའོ།

།སྒེག་ཅིང་དཔའ་བ་སོགས་ ཉམས་དགུ་དང་ནི་ལྡན་པའི་བཅོམ་ལྡན་ ལོངས་སྐུའི་ངོ་བོ་ཡིན་པས། བདེ་བ་ཆེན་པོའི་ཡེ་ཤེས་ ལྔའི་ངོ་བོ། རང་བཞིན་ཉིད་ལ་དབྱིངས་ཀྱི་རང་བཞིན་ གང་ཟག་དང་ཆོས་ཀྱི་བདག་གིས་སྟོང་པས་ན། རྡོ་རྗེ་བདག་མེད་མ་དཔལ་དག་དང་གཉིས་མིན་གཉིས་ནི་སྤངས་ཤིང་གཉིས་མེད་ངོ་བོ་གང་ཡིན་ འདི་ནི་གཉིས་སུ་མེད་པ་སྟེ་དོན་བསམ་གྱིས་མི་ཁྱབ་པའོ༑ ༑ དེ་ནི་ལྷ་མོའི་ རོ་གཅིག་ཅིང་དབྱེར་མེད་པ་སྟེ་ཐབས་ཤེས་རབ་ཟུང་དུ་འབྲེལ་བས། གཽ་རཱི་ལ་སོགས་པ་བརྒྱད་ཀྱིས་མཚོན་པ། ཚོགས་ཀྱི་དབུས་ན་ གཉིས་སུ་མེད་པར། བཞུགས་ཤིང་འགྲོ་བ་མ་ལུས་པ་རྣམས་ ཁམས་གསུམ་ལས་སྐྱོབ་པས། སྲིད་པའི་འཇིགས་དང་ ཉན་རང་གི་ས་ལས་སྐྱོབ་པས། མྱ་ངན་ལས་འདས་པའི་འཇིགས་པ་རྣམས་ལས་སྐྱོབ་པར་མཛད་པ དེས་ན་མཐའ་གཉིས་ཀྱི་འཇིགས་པ་ལས་སྐྱོབ་པ འི་ ཤྲཱི་ཧེ་རུ་ཀ་ཞེས་ཡི་གེ་བཞི་ལྡན ཧེ་རུ་ཀ་དཔལ་ སེམས་ཅན་ཐམས་ཅད་ཀྱི། མགོན་པོ་ སྤྲུལ་པ་སྣ་ཚོགས་ཀྱིས༑ དུ་མར་སྣང་ཞིང་རང་བཞིན་ ཆོས་སྐུ་དང་ལོངས་སྐུ༑ གཉིས་མེད་དེ་ཡི་ཞབས་ལ་བདག་ནི་རྟག་ཏུ་ དང་བ་དང་འདོད་པ་དང་ཡིད་ཆེས་པ་གསུམ་གྱི་སྒོ་ནས་ལུས་ངག་ཡིད་གསུམ། གུས་པས་ཕྱག་འཚལ་ལོ། །གང་ཞིག་ དཔལ། ཧེ་རུ་ཀ་ཡི་བསྟོད་པའི་རྒྱལ་པོ་འདི། ། དབང་ཐོབ་ཅིང་དམ་ཚིག་དང་ལྡན་པའི་ འགྲོ་བ་གང་ཞིག་ བློ་ལ༑ འཛིན་ནམ་ བཀླགས་ནས། བསྟོད་པར་བྱེད་ཀྱང་རུང༌། ། བླ་མ་ལས ཉན་ནམ་ དེའི་དོན༑ ཅུང་ཞིག་སེམས་པར་བྱེད་པ འི་འགྲོ་བ་སྐལ་བ་ཅན། དེ་དག་ནི། ། སྐུ་གསུང་ཐུགས་ཀྱི་ གསང་བ་གསུམ་བདག་ཧེ་རུ་ཀ་དང་མཉམ་པར་འགྱུར། ། རྟག་པས་ དུས་དགྲའི་ མི་ཕྱེད་པས། རྡོ་རྗེ་ སྲིད་པ་གསུམ་གཅིག་པས། སེམས་དཔའ་ལ། ། དཎྜ་ཀ རྒྱུན་ཆགས་ཞེས་བྱའི་སྡེབ་སྦྱོར་དུ། །བསྡེབས་པའི་ ཧེ་བཛྲ་ལ། བསྟོད་པའི་ འགྲན་ཟླ་མེད་པས། རྒྱལ་པོ་འདི། ། དགེ་བསྙེན་རྣལ་འབྱོར་པ་ གྲགས་པ་རྒྱལ་མཚན་བདག་གིས་བགྱིས། ། དཎྜ་ཀ་ འདི་བགྱིས་པ་ལས་ ལུས་སེམས། ངལ་བར་གྱུར་པ་ཡི།

། བསམ་པ་དག་པས་ཅིས་ཀྱང་དགེ་བ་ཡོད་དེ་ དགེ་བ་དྲི་མེད་གངས་རི་ལྟར་དཀར་བ། །བདག་གི་རྒྱུད་ལ་སྐྱེས་པ་དེ་དག་གིས།། བདག་དང༌། འགྲོ་ཀུན་ ཚོགས་གཉིས་རྫོགས་ཏེ། ས་བཅུ་གསུམ་པ་ དཔལ་ལྡན་རྡོ་རྗེ་འཛིན་འགྱུར་ཤོག ། སྐུ་གསུང་ཐུགས་རྡོ་རྗེའི་རང་བཞིན་ཆོས་ལོངས་སྤྲུལ་གསུམ་གྱི་རང་བཞིན་དུ། འགྲོ་བ་ཀུན་གྲུབ་ཅེས་ཁོ་བོས་སྨྲ་བར་ནུས་སོ།། དེ་ཅིའི་ཕྱིར་ཞེ་ན་ལེགས་པར་བྱས་པས་སོ། ། རྒྱུན་ཆགས་ཤིང་འགྲན་ཟླ་མེད་པའི་བསྟོད་པ་ཞེས་བྱ་བ། བསྟོད་པ་དངོས་ལ་ཡི་གེ་བདུན་བརྒྱ་བདུན་ཅུ་རྩ་བདུན་བགྱིས་སོ།། ཤཱཀྱའི་དགེ་བསྙེན་གྲགས་པ་རྒྱལ་མཚན་གྱིས་ཉེ་བར་སྦྱར་བ་འདི་ཡོངས་སུ་རྫོགས་སོ།། །།མངྒལཾ། །འ དིའི་བསྔོ་བའི་ཚིག་མཇུག་ རྡོ་རྗེ་འཛིན་འགྱུར་ཤོག ༑ ༑༑ ཅེས་པའི་མཆན་འདི་རང་མཆན་དུ་ངེས་པ་རྙེད་དོ། །འདི་དཔེ་གཉིས་བསྡུར་ནས་ཕན་ཚུན་ཆད་གསབ་དང་དག་བཅོས་བགྱིས་སོ།། །། དཀར་པོ་རྣམ་གསུམ་གྱི་གསུང་རབ་ཁ་སྐོང་པོད་དང་པོ། མེས་པོའི་ཤུལ་བཞག་ལས། ས་སྐྱ་བཀའ་འབུམ། PAGE 186PAGE 187ཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟཎམྱཊཎཌཋརྒྱལྒརྗརྩཌཐྲཨམྲདཀྱལྒསླརྨྱརྡརྣརྒདཟ